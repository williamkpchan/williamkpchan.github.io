<base target="_blank"><html><head><title>刘伯温公文集</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="../lazyload.min.js"></script>
<script type='text/javascript' src='../mainscript.js'></script>
<script src="D:/Dropbox/Public/commonfunctions.js"></script>
<script>
  var showTopicNumber = true;
  var bookid = "刘伯温公文集"
  var markerName = "h2"
</script>
<style>
body{width:80%;margin-left: 10%; font-size:22px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1></h1>
<a href="#mustWatch" class="red goldbs" target="_self">Must Watch!</a>
<br><br>
<div id="toc"></div></center>
<br><br>
<div id="mustWatch"><center><span class="red">MustWatch</span></center><br>
</div>
<pre>
<br>
<br>
<h2>诚意伯刘文成公文集序</h2>

余弱龄侍家长者谈国初翊运诸名臣，辄凝听之，憬然有怀焉。
长而宦游四方，窃愿表扬先哲，博综其遗文，颇喜善本。
若宋文宪公诸集，海内翻刻者，几刻益良。
刘，宋匹也，其文独刻于栝苍，岁久字讹舛，板又漫漶，莫或新之者。

余奉命按行东浙，以瓣香谒公祠下。
询遗文，仅睹此编，忾而叹曰：“嗟乎，逝将以功业揜文章耶，何善本之寡也”。
属太守陈君烈萃诸文学，重加订正，付于良梓，俾海内同好者共焉。
序曰：

高皇帝呼刘伯温为吾子房，盖开国首功云。
然子房自二三筹画之外，其言论风旨，不少概见。
而公着书之多乃若此，何哉？说者谓子房授书黄石，舒卷如龙，虽神机时出，竟善藏其用，塞兑闭门，不迫不应，为得老氏之术。
公刚毅慷慨，持大节，留心经济。
既遇真主，期以王道致太平，却小明王御座诸正论，义形于色，危行危言。
高皇帝天威严重，惟公抗辞，不以利害怵其中，振纲纪，斥奸慝，虽李善长亦忌谮之，况胡惟庸乎。
考公履历，岂孔氏所谓以道事君者非耶？汉文成侯，我明文成公，上下相符合特帷幄中诸筹画耳。

公守孔氏家法，多着书，贻后世，不若子房之秘密，宜也。
夫其玄机洞鉴，神启于中，天之所授，以辅开天之圣；妙筭所纡，乘时鸷发，载在国史者，既与云汉同其昭回。
其诸喻志之说，观物之篇，愤世之词，羁旅之幽思，薄游之清况，与夫庙堂之所述作，士大夫之所应酬，又浩浩如江河，嵚嵚如山岳，醺如惠风，朗如景星，丽如卿云，无意拟古，而神情悠邈，才气雄豪，体裁音节，如庖丁解牛，靡不中于自然者。
公之文章，与其功业并传无斁，恢恢乎有余芳矣。
余受观风之寄，光昭往训，树之风声，为世型范，何敢让哉！

或曰留侯子辟疆，方少年，能策制诸吕，计安刘氏。
而公仲子璟不忘嗣君，卒全大节，兹亦两文成胤嗣之相似者。
刘氏子孙，当世世敬修也。
因附及之。

隆庆壬申仲春望日巡按浙江监察御史后学豫章谢廷杰顿首拜书。

<h2>写情集序</h2>

先生生于元季，蚤蕴伊吕之志。
遭时变更，命世之才，沉于下僚；浩然之气，阨于不用。
因着书立言，以俟知者。
其经济之大，则垂诸《郁离子》；其诗文之盛，则播为《覆瓿集》。
风流文彩英余，阳春白雪雅调，则发泄于长短句也。
或愤其言之不听，或郁乎志之弗舒，感四时景物，托风月情怀，皆所以写其忧世拯民之心，故名之曰《写情集》，厘为四卷。
其词藻绚烂，慷慨激烈，盎然而春温，肃然而秋清，靡不得其性情之正焉。
宜其遇知圣主，君臣同心，拨乱世反之治，以辅成大一统之业，垂宪于万世也。
先生当是之时，深知天命之有在，其盖世之姿，雄伟之志，用天下国家之心，得不发为千汇万状之奇而龙翔虎跃也！呜呼！千载之前，千载之后，英迈挺卓，能几人哉？

今先生既薨，其仲子仲璟与其长孙，谋以是编锓梓垂远，以蕃于先生辱平昔之好，命为之序。
顾蕃愚陋，何敢措词！追慕高风，其容让乎峕？

时洪武十三年岁在庚申春正月上浣，永嘉儒学训导安固紫华山叶蕃叔昌序

㈠峕通时。

<h2>郁离子序</h2>

郁离者何？离为火，文明之象，用之，其文郁郁然，为盛世文明之治，故曰郁离子。
其书总为十卷，分为十八章，散为一百九十五条，多或千言，少或百字。
其言详于正己，慎微修纪，远利尚诚，量敌审势。
用贤治民，本乎仁义道德之懿，明乎吉凶祸福之几，审乎古今成败得失之迹。
大概矫元室之弊，有激而言也。
牢笼万汇，洞释群疑，辨博奇诡，巧于比喻，而不失乎正。
骤而读之，其锋凛然，若太阿出匣，若不可玩。
徐而思之，其言确然，凿凿乎如药石之必治病，断断乎如五谷之必疗饥而不可无者也。
岂若管商之功利，申韩之刑名，仪秦之捭阖，孙吴之阴谋，其说诡于圣人，务以智数相高，而不自以为非者哉！

见是书者，皆以公不大用为憾，讵知天意有在，挈而畀之维新之朝乎？皇上龙兴，卒以宏谟伟略，辅翼兴运。
及定功行赏，疏土分封，遂膺五等之爵，与元勋大臣，丹书铁券，联休共美于无穷，不其盛哉？传有之曰：楚虽有材，晋实用之。
公之谓也。
初公着书，本有望于天下后世，讵意身亲用之？虽然，公之事业具于书，此元之所以亡也；公之书见于事业，此皇明之所以兴也。
呜呼！一人之用舍，有关于天下国家之故，则是书也，岂区区一家言哉？

一夔蚤尝受教于公，后谒公金陵官寺，出是书以见教，一夔骇所未见，愧未能悉其要领。
今公已薨，其子仲璟惧其散轶，以一夔于公有相从之好，俾为之序。
顾一夔何敢序公之书？然得系名于简编之末，亦为荣幸，因不让而序之。
公讳基，字伯温，栝苍人。
若其言行之详、官勋之次，则具在国史，兹不着。

洪武十九年冬十有一月，门生杭州府儒学教授天台徐一夔谨序。

古之君子，学足以开物成务，道足以经纶大经，必思任天下之重，而不私以善其身。
故其得君，措于用也，秩之为礼，宣之为乐，布之为纪纲法度，施之为政刑文明之治，洽乎四海，流泽被于无穷，此奚特假言以自见哉？及其后也，虽孔子之圣，可大有为，而犹不免述作以传道，况其下乎！然则必假夫文以自见者，盖君子之不得已焉耳矣。
君子以为学既不获措诸设施，道不行于天下，其所抱负经画、可以文明治世者，独得笔之方册，垂示千百载之下，知而好者，或推以行，是亦吾泽所及，其志岂不为可尚矣夫？然自秦汉而降，能言之士何限？非不欲如前所云也，率多淫于异端，失于伪巧，诡而不正，驳而不纯，弗畔夫道固鲜。
人苟用之以求致治，殆犹适燕而南其辕乎！阐天地之隐，发物理之微，究人事之变，喻焉而当，辨焉而彰，简而严，博而切，反复以尽乎古今，恳到以中乎要会，不袭履陈腐而于圣贤之道若合符节，无一不可宜于行，近世以来，未有如《郁离子》之善者也。

夫郁郁文也，明两离也。
郁离者，文明之谓也，非所以自号。
其意谓天下后世若用斯言，必可底文明之治耳。
呜呼！此宁虚语哉？从善少尝受读，叹其义趣幽赜，岐绪浩禳，或引而不发，或指近而归远，懵乎莫测其所以然。
逮阅之之久，触类而求，然后稍得窥夫涯涘。
窃譬诸医师之笼，一药必治一病，玉石草木禽兽之属，皆可以已疾延年，无长物也。
此其为书所以深得古君子立言之旨，使其得君而措于用，其文明之治益天下后世为不薄，讵止度越诸子而已耶！

是书为诚意伯刘先生所著。
先生尝自任以天下之重，于经纶之道、开物成务之学，素所畜有。
曾以其概，翊当今之运，辅大明之业，昭昭矣存诸方册者。
故御史中丞龙泉章公虽已刊置乡塾，然未盛行于世，先生之子仲璟与其兄之子谋重刻以传。
嗟乎！兹岂一家得而私之者哉？僭为叙其大略，俾贻方来云尔。
翰林国史院编修官诸生吴从善序。

㈠恳到，即恳至。
《后汉书独行传谅辅》：“今郡太守改服责己，为民祈福，精诚恳到，未有感彻”。

㈡明两，《易离》：“明两作离，大人以继明照于四方”。
孔颖达疏：“明两作离者，离为日，日为明。
今有上下二体，故云明两作离也”。
本谓《离》卦离下离上，为两明前后相续之象。
后以明两指太阳。
陶潜《五月旦作和戴主簿》：“明两萃时物，北林荣且丰”。

<h2>翊运录序</h2>

天生圣人，开基启运，必生命世之臣，以为之辅。
如伊挚于商，吕望于周，张良于汉，皆翊其君建皇极，行王道，以致太平，以开景运，以制礼乐，动为世轨也，行为世则也，黼黻河汉也，昭回日星也，衣被草木也。
后世畏之如雷震，望之如神明，禁其力而不敢肆。
故其君端拱无为，飙行霆驱，莫之谁何。
我朝太祖圣神文武钦明启运俊德成功统天大孝高皇帝以天纵之圣，除胡元之乱，不数年间，遂开六合，奄有万国，荣光贯日，王气浮淮，跻斯民于春台㈠之上，熙熙皞皞，玉烛调㈡，泰阶平㈢，虽曰虓虎熊貔，柱国之臣，为之宣力，然亦藉明良豪杰与图治功也。

方天造草昧，定都建康，西有伪汉，东有伪吴，长舻大舰，日夕相搪击，天下未知所向，有若开国翊运守正文臣、资善大夫、御史中丞、兼弘文馆学士、太子赞善大夫、护军、诚意伯刘先生者，沉几先物，独识真主，遂委身而服事焉。
太祖敬而信之，用其宏谋。
西平江汉，东定吴会，天下大势，固已定矣，于是席卷中原，群雄归命，混一四海，大抵皆先生之策也。
今观御书诏诰之推奖，国计事几之商榷，词命往复，弥缝参赞，千载一遇，虽伊挚、吕望、张良之卓越，亦不过于先生矣。
先生真豪杰之士哉！年愈高，智愈明；功愈大，德愈邵。
遂分爵土，终始荣显，殷周以来，一人而已。

先生栝苍之青田人。
予忝为同郡，今年守职翰林，其孙等集其御书诏诰、行状事实等文，名之曰《翊运录》，盖取诰文“开国翊运”之语也，请予序其首简。
予谓先生之器识事功，通于神明，文章道德，衣被后世，溥天下皆称道之，而先生不自以为至，是则先生之所至，世之人未必能知之。
是录也，企太祖之知人善用贤也，企太祖之圣神文武同符于汤文也，见先生之真识也，见先生之宏谋也，见先生之勋业也。
圣明会遇，自古为难，乃独于今见之。

先生之子中奉大夫、江西布政使司右参政又能继武其后，结知太祖，以廉能见褒于制诰，可谓耀于前而光于后矣。
后之子孙，尚亦继继承承，深惟祖宗积德创业之不易，绍隆先范，以副朝廷优礼功臣之意，将见与是录同垂于千万载之不泯也。

永乐二年龙集甲申夏四月中浣，翰林学士、奉议大夫、兼修国史同郡王景序。

㈠春台，《老子二十章》：“众人熙熙，如享太牢，如登春台”。

㈡玉烛调，《尔雅饰天》：“四时和谓之玉烛”。

㈢泰阶平，《汉书东方朔传》：“愿陈泰阶六符以观天变”。
颜师古注：“孟康曰：‘泰阶，三台也。
每台二星，凡六星。
符六星之符验也”。
应劭曰：“《黄帝泰阶六符经》曰：泰阶者，天之三阶也，三阶平则阴阳和，风雨时，社稷神祇咸获其宜，天下大安，是为太平。”

<h2>覆瓿集序</h2>

大明太祖高皇帝受天明命，奠安华夷，二十年间，殄伪汉，歼强吴，汛扫腥膻，廓清寰宇，复先王之疆理，开万世之太平，是虽熊罴貔虎之士，相与竭股肱、奋威武以佐神功，抑亦赞襄庙谟、运筹帷幄之中有其人也。
若栝苍刘先生伯温，真其人乎。

先生讳基，始以文学上谒于金陵，知我圣祖之克典神天也，即委心听命，遂成鼎定功。
累官太史令兼太子赞善大夫，历御史中丞，迁弘文馆学士，卒拜诚意伯。
盖匹休伊吕者，几二十年。
今既九京不作，后进之士，景休风，仰末照，幸先生之文章犹有存者耳。

先生之作，有《郁离子》，有《春秋明经》，有《犁眉》《覆瓿》诸集，寿诸梓者久矣，惟《覆瓿》一编，未有序之者。
其孙刑部照磨貊间以嘱余。
嗟夫，先生之心，志于道；先生之道，着于文。
人皆知先生见知当时者以其文，而不知太祖高皇帝知先生于俦人中者以其心。
人皆知先生之事高皇帝能尽其心，又不知天以先生辅佐圣神、肇建鸿图者，唯在于道。
然则是编也，将以五味之藏，饫斯民于饥顿颠踣者也。
覆瓿云乎哉！

先大父弘文馆学士复仁公，与先生俱以佐命显，余于照磨为通家子弟，故不辞而序之如此云。
若夫先生翊戴之绩，与先公俱有国史在，兹不复也。

宣德五年冬十月，嘉议大夫、工部右侍郎、前翰林侍讲、兼修国史吉水罗汝敬书。

<h2>犁眉公集序</h2>

《犁眉公集》者，开国功臣诚意伯刘先生既老所著之作，故取此以为号云。

先生自少颖敏。
既长，于书无所不读，凡天文地理、阴阳卜筮、诸子百家之言，莫不涉猎。
元末登第，为瑞之高安县佐。
县耆老有稍知天文术数之学者，而其书甚具，先生召与之语，其人曰：“公既聪明绝人，而器识宏远，当为一代伟人。
吾书尽以相付”。
先生遂得究观其说而领其要。
世乱，弃官家居。
洎我太祖高皇帝渡江，先生知为真主也，应召辄出，佐兴大业。
及其功成名遂，引身而退，卒以寿终，而其术亦不传。
呜呼！公之出处进退，比之子房，岂不明白正大、伟然大丈夫之所为哉！

予尝观于先生，非惟其勋业冠绝前古，而文章亦足以垂世，而莫之与并也。
是故其仁义积中，发而为言，可以方驾古人者，则于《郁离子》见之。
伤今悼古，牢笼百态，可以超迈当世者，则于《覆瓿集》见之。
若夫优游闲雅，托兴微婉，而有以尽其自得之趣者，则于是编见之。
其气壮，故其辞雄浑而敦厚；其学博，故其辞深宏而奥密；其志忠，故其辞感激而切直；其行廉，故其辞蠲洁而清劲。
吁！古今之能以勋业、文章并显于当时而垂耀于后世若先生者，几何人哉？先生虽没，而有不没者存，其在此也欤！

先生之孙为刑部照磨，名貊，字士行，以才贤笃厚见称于人，是亦有以见故家文献之足征也。

宣德五年冬十一月之二日，翰林侍读学士、奉训大夫、兼修国史金陵李时勉书

<h2>重锓诚意伯文集序</h2>

国初诚意伯刘公伯温尝着《郁离子》五卷、《覆瓿集》并《拾遗》二十卷、《犁眉公集》五卷、《写情集》暨《春秋明经》各四卷，其孙集御书及状、序诸作，曰《翊运录》，皆锓梓行世。
然诸集涣而无统，板画久而浸堙，学者病之。
巡浙御史戴君用与其寀薛君谦、杨君琅谋重锓，乃录善本，次第诸集，而冠以《翊运录》，俾杭郡守张君僖成之，属守陈序。

嗟乎！自昔夷主华夏，不过膻一隅、腥数载耳，惟元奄四海而垂八纪，极弊大乱，开辟以来未有也。
公以命世豪杰之才，出佐我高皇，剪群雄，混六合，扫百年之胡俗，复三代之华风，其谠言谹议，牖道天衷，伟略奇谋，指授群帅者，鼎彝勒之，汗青书之，四方尚能道之。
方其未遇也，郁积感愤，发之文辞，若四岳之出云无穷；若公输之营众宇，各尽其制；若孙武子之师，戈甲蔽野而不闻喑呜叱咤之声；若大海浩氵羔，中畜虬螭、瞢、绹之属，睹者骇愕而莫能名。
然皆载道之航轮、济世之粱帛，时已传诵之。
及达而施之朝庙，播之华夷，垂之百世之下，焯乎不可朽也。
三代之英卓矣。
汉以降，佐命元勋，多崛起草莽甲兵间，谙文墨者殊鲜。
子房之策，不见辞章；玄龄之文，仅办符檄。
未见树开国之勋业而兼传世之文章如公者，公可谓千古之人豪矣！而世或疑其仕元、或独称其观象者，是犹訾伊尹之五就，知周公止于才艺而已，不已陋乎？

三御史之重锓兹集，盖高山景行之志也。
守陈之序，居培而论嵩岱，持土苴而置之夜光朝采之上，可乎哉？

成化六年夏六月吉，赐进士出身、奉训大夫、太子洗马、兼经筵讲官、同修国史、前翰林侍讲四明晚学杨守陈序。

<h2>重锓诚意伯刘公文集序</h2>

富自童孺时，即闻有诚意伯刘公之勋烈，为开国宗臣之冠。
筮仕以来，求公之遗文而读之，乃得公平生所建立之详。

夫超世之蕴者，厥振匪夷，故峻其所树。
啬于菑者无厚畲，自古天下之事功，未尝不符于学术也。
公豪杰之才，隆于帝授；而天人之秘，洞之素深。
遭元末运，沉于下寮，其志郁而弗伸也，其谋浚而孔忤也，其才积而困于无施也，故得肆力于文焉。
或时事之感激，而泄忧愤之纡余；或机会之在前，而痛铺张之失策。
证古例今，有寓而讽之之意，而开阖操纵，皆经济之资焉。
大率施为理而不失其宜，变精而驭之以正。
辞意剀切，如灵均之草泽行吟，英锐奋发，如博浪之椎，未试一击，皆可考也。
逮我太祖高皇帝龙兴淮甸，公早识真主于异云映湖之日，遂起而从之。
盖惧中国之无统，欲借以立义也。
方其进谒金陵，一见如旧，受心膂之寄，掌帷幄之机，殄汉歼吴，驱夷奠华，廓清寰宇之功，旷世而仅见。
伟矣哉！于今为烈也！

予尝夷考其行事，当天下甫定之初，首谂滞狱，倡立兵卫，居守按贵臣之侮法，论相卜小犊之偾辕；辞封爵而不贪天之功，终身显融而私产无寸益；时赞密谋，保全勋旧，口不言而人亦无知者；临终尤拳拳乎“修德省刑”之数语。
斯其道任天下之重，智钩物理之玄，谋入九地之深，而勇慑万夫之气，所谓超世之学术，着于文者凿凿乎亲试之矣。
虽然，公之神在天下不死，勋业声光久而不磨，固无赖乎文也。
但典籍存，庶几可论其世；传之弗昭，或病焉。

公文梓行久矣，岁远浸湮，字不复辨。
富承乏栝苍，典刑在目。
视篆之暇，订其讹落，重加编辑，捐俸再锓诸梓，俾公孙指挥瑜等世守之，使天下后世亦知故家文献之足征也。

正德己卯夏五月既望，赐进士、中顺大夫、处州府知府后学莆易林富谨序。

<h2>题诚意伯刘公集</h2>

顷余道芝田，亟与方子伯时会礼，从言及犁眉公，余率尔曰：“公一代功宗，近古罕匹，而未有表章之者，仆窃怪之。
尝得其说，而未之质也”。
方子忻然前席而请曰：“先生试言之”。

余曰：胡元之事，人言祸始石敬瑭，非明识也。
盖自贼操引纳五胡，遗秽中国，遂乃历载数百，中间裂为十六，并为南北，合为隋、唐，而夷风未息。
其后番将据河朔，敬瑭割幽燕，而弃厥险阨，于是辽骄金迫，胡元乘之，而首足倒悬，因以底极矣。
且昔之入主者，颇皆用夏贵儒，惟元不然，此其为秽，尤使人涕泗沾臆。
夫其胎祸之远如此，播恶之广如此，奄及百年不知变革如此！当是时也，熏蒸融液，无地非狄，若将不可复易者。
我太祖高皇帝起自布衣，曾未十年，一扫而空之。
于是海宇清而纲常复，儒术重而道学崇，斟酌百王，以大备一代之制，尽还诸夏之风。
顾其始也，自谓初无取天下之志；既其成也，则不独拨乱反正，而实洗涤乾坤，为中国皇王贤圣，复仇缵绪，所谓功高万古而莫与同者。
是果孰启其衷哉？

仆尝反复于当时勋戚之间，而未得其故。
及阅公集，庄诵高皇帝圣制，乃始喟而起曰：嗟乎！微斯言，则一代功宗，其何所复稽乎！而当时载笔与后来序述者，顾莫之表章，何哉？昔汉之酂侯，尝荷殊礼而膺首封矣，徒以收秦图籍，劝王汉中，进养民致贤之说，建居守馈饷之功。
高密之在东京，功不补败，其所有者，不出简任诸将，‘微长之间，在德厚薄’数语之外，亦且偃然策勋，而莫与絜大。
况所事者，亭长久叹于纵观，真人已专乎封拜，则二臣特攀附之匪懈者耳。
今圣制之称犁眉，一则曰每于闲暇之时，数以孔子之言道予，是以颇知古意；二则曰入则每匡治道。
既而曰言非儒造，实己诚之意。
且夫道莫加于孔子，而数陈其言，又复每切于匡治，然则所以清海宇、复纲常、重儒术、崇道学，洗涤乾坤，为皇王贤圣复仇缵绪之地，谓非由此而致之乎？至于佐庙算，夷群凶，所向无前，推占指踪，直其余事，然亦不让于今昔元功也。
又其大者，决危机于逆陈群慑之表，首大策于竖韩共戴之中，自彼效谋宣力之臣，有能窥其度而争其雄者乎？呜呼！向非二说之存，则一代功宗，何所复稽？而儒者曾莫之及，何也。

“且公之启沃，非无本者。
少传性理，长号英特，荐更世故，谈辩至悉。
故其决机悟主，一似孔明之于先主，周瑜之于孙策。
此天地间一大际遇，非若浅丈夫龊龊乎斗升、区区乎寸尺而已。
又即其余，则文学精博，冠绝乎一时；政事清严，不挠于权力：足以配事功而明道德。
彼伊、周元圣，固为至极矣；汉、唐诸子，曾几何人若是乎其兼得邪？此仆所为神醉心往，而窃怪夫人之未深识也。
圣制曰：言非儒造，实己诚之意。
然则儒者之言，殆未能心诚求之欤！”

于是方子瞿然改容，曰：“犁眉之功，实愚所素疑而无与折衷者，幸即谈津，昭若启牖矣。
且承乏公邑，则表章其宜。
愿书见遗，俾刻之集中”。
余曰：“诺”。
遂僭妄书之。

方子名远宜，癸未进士，歙人。
其为芝田，声实隆起，器业未可量。
余则永嘉后学叶式成规也。

嘉靖戊子端阳后五日端拜谨书。

<h2>重编诚意伯文集序</h2>

余观载籍，代有开创之君，必有佐命之臣。
运筹定计，应机料敌，称豪雄矣，而或歉于文学。
呈华炫奇，开新启昧，称儒硕矣，而无裨于武功。
兼此二长，世不恒有。
其惟我国朝诚意伯刘公者其人乎！

公讳基，字伯温，浙之青田人。
有命世豪杰之才，一遇圣主，杖策从之，辄许以大计，殄汉歼吴，混一六合，公密赞之，功在开平、武宁之先，灼灼可睹也。
而其文章议论，或宣于朝，或藏于家，大篇短章，无虑千百种，则与宋学士、王待制等。
夫我皇祖之兴，恢万世帝王之故疆，开一代文明之景运，当时文武佐命之勋，可谓盛矣。
自今观之，传世之文，宋、王号为最着，二人者职专文学，固其常耳。
开平、武宁诸臣，劳在宗社，泽及孙子，世世诵功，与国同休，而传世之文，概未之闻也。
兼二者之长，武功文治咸赖焉，卒莫有并于公者。
读其文，论其事功，想见其人，乃知圣主之生也不数，名佐之生也亦不数。
阿衡佐商，厥有《伊训》；尚父造周，且着丹书。
历千百年而一再见者，公其庶几矣哉。

公之文，传世久矣。
旧刻凡二十卷：曰《翊运录》，曰《郁离子》，曰《覆瓿集》，曰《写情集》，曰《春秋明经》，曰《犁眉公集》。
各就篇名，杂陈无统，观者病之。
御史樊君按治畿内，公暇更定编次，为十有八卷：先像赞、行状，概事业之全；次御书、诏诰，纪勋庸之大；次颂表，次《郁离子》，扬文明之盛；次序、记至诗歌，载制作之详。
统会以提要，类分以便观，名曰《重编诚意伯文集》。
刊成，请余序。

余浙人也。
尝谓公国朝元勋，乡邦典刑，文章与事功并着，尤罕俪焉，愿附一言，以广其传，且以嘉樊君之择所向往也，乃乐为之序。
樊君名献科，缙云人，盖公之同郡人云。

嘉靖丙辰夏五月望，赐进士、荣禄大夫、少保、兼太子太保、礼部尚书、武英殿大学士、知制诰、《会典》总裁余姚李本撰。

<h2>刻诚意伯文集引</h2>

《诚意伯集》，旧刻于栝苍，凡二十卷：首《翊运录》，次《郁离子》，次《覆瓿集》，次《写情集》，次《春秋明经》，次《犁眉公集》。
各就篇名，统为全集，其间制作杂陈，未可类别。
兼以岁久，刊板遗落，字多鲁鱼，读者难之。

献科为公乡人，来按畿南，携是集笥中，尝置几席，暇即颂读，诚不识其涯涘。
窃谓公勋业垂于史籍，光昭奕代，而文章流播缙绅，或未免涣漫，献科切惧焉，因裒为一十八卷，少易旧编之次，而公之制作始可类观，爰付诸梓。

若勋业文章之盛，向有确论，献科何足以知之。
尝记四明杨文懿公有言：“汉以降，佐命元勋，多崛起草莽兵甲间，谙文墨者殊鲜。
子房之策，不见辞章；玄龄之文，仅见符檄。
未见开国之勋而兼传世之文章如公者，公可谓千古之人豪矣！而世或疑其仕元，或独称其观象者，是犹訾伊尹之五就，知周公止于才艺而已，不已陋乎”。
呜呼！是可以知公矣。

皇明嘉靖三十五年丙辰正月朔，同郡后学樊献科拜识于真定冰玉堂。

<h2>重刻诚意伯刘公文集序</h2>

青田文成刘公文集，故有《翊运录》一卷、《覆瓿集》十四卷、《郁离子》四卷、《写情集》二卷、《犁眉公集》二卷、《春秋明经》二卷，国初尝梓行，而郡人翰林学士王公景章为之序。
正德中，郡守莆田林公刻置公里第。
嘉靖中，余友人缙云樊文叔乃类编之，刻于真定。
今侍御虬峰谢公按部栝苍，修谒先生祠堂，讨论遗文，得里第本，病其漶漫舛错，乃命郡守建安陈公依真定本翻摹授梓，余为校正若干字。
梓成，属为序。

序曰：先生生在栝苍万山中九盘之巅，所谓深山大泽，用物弘而取精多者也。
然当五百之昌期，辅真人以肇造，筹帷帐而垂勋烈，昭昭乎若揭日月行天中，可不谓见之行事哉，何以文为？夫古昔圣贤，备具道德仁义之懿，施于政教，被及万汇，其礼乐章程，莫非文也，惟穷而在下者，不获有所张设，乃不得已而托之言，以寄其忧愤康济㈠之怀，俟之后世。
或起而帅行之，斯圣贤所为文辞也。
愚读《文成先生集》，多处穷忧世之深慨，而深幸其遇圣神而兴起也。

尝概其集，有六善焉。
一曰穷经以明义，二曰寓言以征用，三曰遵养以俟时，四曰忧世以舒抱，五曰知命以乐全，六曰遭逢之无间。
夫华夷峻防，一王大法，胡主中国，几变于夷，圣经明义，千载或湮焉。
《春秋》成而乱贼惧，此义不由，学者倚席不讲之过也。
此穷经以明义也。
胡运式微，务为陵替，抚狡寇而引非族，言之者抵衅，起弊末由，痛心荼毒，于是乎卮言郁离，比类旁通，故三闾泽畔之吟，《离骚》惓恳之意也。
此寓言以征用也。
豪杰飙起，四海糜沸，而时事倒置，宠赂肆章，骐骥服箱，夷羊在牧㈡。
乃先生愤世疾邪，每形歌什，抑意诮玄，托称《覆瓿》。
莘野时辜于纳沟，扣角放歌于夜旦，由斯义矣。
此遵养以俟时也。
祈招式诵，冀讹王心，里巷讴吟，观风是采，诗馀寄兴，取类写情，或亦有鉴吾衷乎。
此忧世以舒抱也。
至于垂老见几，引身高逝，璆琳戛击，以和天倪。
于是乎称名《犁眉》，比迹赤松，保厥终始，斯为全德。
此知命以乐全也。
考之已事，隆准大度，忍心菹醢，留侯色举，明哲乃彰，藏弓请死，百世而下，有余悲焉。
高皇以来，世懋延赏，丁宁天语，焜烨龙章，具在《翊运》篇中，即鱼水交欢，卣申锡，又何以过？此遭逢之无间也。

或者曰：青田文章，掩于功业。
又曰：勋华并茂，无訾偏长。
而不知是非先生所急也。
其不得已而言者，先生之忧也；其应时绩效者，先生之幸也。
《记》㈢曰：“天下有道，则行有枝叶；天下无道，则辞有枝叶”。
观于先生之言行，亦若是而已。

余往宦游江右，至高安，稽求先生为丞时事，谓从异人受秘书，乃弃官归青田山中，览识天命所在而起。
故天民所抱持，达可行于天下而后行之，类如是，文辞云乎哉。
先生所编，又有多能鄙事若干卷，方行人间，其占谂象纬诸书，先生启手足时，命其子献诸朝，具在金匮石室，靡可得窥云。

时隆庆六载，岁在玄黓涒滩阳月上浣，同郡后学何镗顿首拜手谨叙

㈠康济，《书蔡仲之命》：“康济小民，率自中”。

㈡夷羊在牧，《国语周语上》：“商之兴也，梼杌次于丕山，其亡也，夷羊在牧”。
韦昭注：“夷羊，神兽。
牧，商郊牧野”。
后亦以比喻乱世中的贤者。

㈢《礼记表记》：“子曰：君子不以辞尽人。
故天下有道，则行有枝叶；天下无道，则辞有枝叶”。
孔颖达疏云：“故天下有道则行有枝叶者，言有道之世，则依礼所行，外馀有美好，犹如树干之外更有枝叶也；天下无道则辞有枝叶者，无道之世，人皆无礼，行不诚实，但言辞虚美，如树干之外而更有枝叶也”。

<h2>赞</h2>

虬髯电目，探天根兮斡地轴。
扶龙兴云，四方以肃。
以生民休戚为忧喜，以大道晦明为荣辱。
武功既成，而文治不尽其用者，盖天也耶？抑人也耶？孤子仲璟拜赞

华沦于夷，曷仕于时。
夷归于夏，仕止乃宜。
就桀就汤，节义奚亏？大哉王佐，察物炳几。
运筹决胜，翊龙以飞。
昭回制作，文章是咨。
允为宗臣，尔爵尔祠。
工部侍郎莆田彭韶拜赞

同郡王公景曰：先生沉几先物，独识真主，遂委身而服事焉。
太祖敬而信之，用其宏谋。
西平江汉，东定吴会，天下大势已定，于是席卷中原，群雄归命，混一四海，大抵皆先生之策也。
今观御书诏诰之推奖，国计事几之商榷，词命往复，弥缝参赞，千载一遇，虽伊挚、吕望、张良之卓越，亦不过于先生矣。
先生真豪杰之士哉！年愈高，智愈明；功愈大，德愈邵。
遂分爵土，终始荣显，殷周以来，一人而已。

金陵李公时勉曰：公之出处进退，比之子房，明白正大，伟然大丈夫之所为。
非惟勋业冠绝前古，而文章亦足以垂世，而莫之与并也。
其气壮，故其辞雄浑而敦厚；其学博，故其辞深宏而奥密；其志忠，故其辞感激而切直；其行廉，故其辞蠲洁而清劲。
吁！古今之能以勋业、文章并显于当时而垂耀于后世若先生者，几何人哉。

<h2>诚意伯刘公行状黄纪善撰</h2>

公讳基，字伯温，世为处州青田人。
年十四，入郡庠，从师受《春秋经》，人未尝见其执经读诵，而默识无遗。
习举业，为文有奇气；决疑义，皆出人意表。
凡天文、兵法诸书，过目洞识其要。
讲理性于复初郑先生，闻濂洛心法，即得其旨归，先生大器之，乃谓公父曰：“吾将以天道无报于善人，此子必高公之门矣”。

后应进士举，授江西高安县丞。
揭文安公曼硕见公，谓人曰：“此魏征之流，而英特过之，将来济时器也”。
公在燕京时，间阅书肆有天文书一帙，因阅之，翊日，即背诵如流。
其人大惊，欲以书授公，公曰：“已在吾胸中矣，无事于书也”。
之官，以廉节著名。
发奸擿伏，不避强御。
为政严而有惠爱，小民自以为得慈父，而豪右数欲陷之。
时上下咸知其廉平，卒莫能害也。
新昌州有人命狱，府委公覆检，案核得其故杀状，初检官得罢职罪，其家众倚蒙古根脚㈠，欲害公以复仇。
江西行省大臣素知公，遂辟为职官掾史，以谠直闻。
后与幕官议事不合，遂投劾去。
隐居力学，至是而道益明。
后为江浙儒学副提举，为行省考试官，顷之，建言监察御史失职事，为台宪所沮，遂移文决去。

尝游西湖，有异云起西北，光映湖水中。
时鲁道原、宇文公谅诸同游者，皆以为庆云，将分韵赋诗，公独纵饮不顾，乃大言曰：“此天子气也，应在金陵，十年后，有王者起其下，我当辅之”。
时杭城犹全盛，诸老大骇，以为狂，且曰：“欲累我族灭乎”，悉去之。
公独呼门人沈与京置酒亭上，放歌极醉而罢。
时无能知者，惟西蜀赵天泽知公才器，以为诸葛孔明之流。

方谷珍反海上，省宪复举公为浙东元帅府都事，公即与元帅纳邻哈剌谋筑庆元等城，贼不敢犯。
及帖里帖木耳左丞招谕方寇，复辟公为行省都事，议收复。
公建议招捕，以为方氏首乱，掠平民，杀官吏，是兄弟宜捕而斩之；余党胁从诖误，宜从招安议。
方氏兄弟闻之惧，请重赂公，公悉却不受，执前议益坚。
帖里帖木耳左丞使其兄省都镇抚以公所议请于朝，方氏乃悉其贿，使人浮海至燕京。
省院台俱纳之，准招安，授谷珍以官，乃驳公所议，以为伤朝廷好生之仁，且擅作威福，罢帖里帖木耳左丞辈，羁管公于绍兴。
是后方氏遂横，莫能制，山穴皆从乱如归。

公在绍兴，放浪山水，以诗文自娱。
时与好事者游云门诸山，皆有记。
行省复以都事起公，招安山寇吴成七等，使自募义兵。
贼拒命不服者，辄擒诛之，略定其地。
复以为行枢密院经历，与行院判石末宜孙守处州，安集本郡。
后授行省郎中。
经略使李谷凤巡抚江南诸道，采守臣功绩奏于朝。
时执政者皆右方氏，遂置公军功不录。
乃弃官归田里。
时义从者俱畏方氏残虐，遂从公居青田山中，乃着《郁离子》。

客或说公曰：“今天下扰扰，以公才略，据栝苍，并金华，明越可折简而定，方氏将浮海避公矣。
因画江守之，此勾践之业也。
舍此不为，欲悠悠安之乎”。
公笑曰：“吾平生忿方谷珍、张士诚辈所为，今用子计，与彼何殊耶？且天命将有归，子姑待之”。
会上下金华，定栝苍，公乃大置酒，指干象谓所亲曰：“此天命也，岂人力能之耶”。
客闻之，遂亡去。

公决计趋金陵，众疑未决。
母夫人富氏曰：“自古衰乱之世，不辅真主，讵能获万全计哉”。
众乃定。
或请以兵从，公曰：“天下之事在吾与所辅者尔，奚以众为”。
乃悉以众付其弟升，俾家人叶性、朱佑等参掌之。
且曰：“善守境土，毋为方氏所得也，勿忧我”。
适总制官孙炎以上命遣使来聘公，遂由间道诣金陵。
陈时务一十八款，上从之。

会陈氏入寇，献计者或谋以城降；或以钟山有王气，欲奔据之；或欲决死一战，不胜而走未晚也。
公独张目不言。
上召公入内，公奋曰：“先斩主降议及奔钟山者，乃可破贼尔”。
上曰：“先生计将安出”，公曰：“如臣之计，莫若倾府库、开至诚以固士心。
且天道后举者胜。
宜伏兵，伺隙击之。
取威制敌，以成王业者，在此时也”。
上遂用公策，乘东风，发伏击之，斩获凡若干万。
上以克敌之赏赏公，公悉辞不受。

中书省设御座，将奉小明王以正月朔旦行庆贺礼，公大怒，骂曰：“彼牧竖尔，奉之何为”。
遂不拜。
适上召公，公遂陈天命所在。
上大感悟，乃定征伐之计。
遂攻皖城，自昏达旦不拔。
公以为宜径拔江州，上遂悉军西上。
陈氏率其属走湖广，江州平。

上使都督冯胜将兵攻某城，命公授方略。
公书纸授之，使夜半出兵。
云至某所，见某方青云起，即伏兵；顷有黑云起者，是贼伏也，慎勿妄动；日中后黑云渐薄，回与青云接者，此贼归也，即衔枚蹑其后击之，可尽擒也。
众初莫肯信，至夜半，诣所指地，果有云起如公言，众以为神，莫敢违，竟拔城擒贼而还。
王汉一以饶、信降，上命公抚之。
陈氏洪都守将胡均美使其子约降，请禁止若干事。
上初有难色，公自后踢所坐胡床，上意悟，许之，均美遂以城降。

初，公闻母富氏丧，悲恸，欲即归。
上以书慰留之，期以成功。
公不得已，遂从征伐。
至是辞归，上遣礼官伴送，累使吊祭，恩礼甚厚。
时苗军反金华、栝苍，杀守将胡大海、耿某、孙炎等，衢州或谋翻城应之，守将夏毅惧，无所措。
会公至，即迎入城，一夕定之。
公即发书金、处属县，谕以固守所部。
遂同邵平章诸军克复处城，擒苗帅贺某、李某，处州平。
公至家，营葬事，时语所亲以上必当有天下之状，于是乡里及邻附郡县翕然心服。
方氏虽据温、台、明三郡，其士大夫皆仰公如景星庆云，其小民亦未尝不怀公之旧德也。
方氏素畏公名，时遣人致书奉礼。
公不敢受，使人白于上。
上因令公与通问，公因宣国家威德，方氏遂纳土入贡。
上时使人以书访军国事，公即条答，悉合机宜。

某年月日，公赴京，道经建德，今严州也，适张氏入寇。
时曹国公守建德，欲奋击之，公乃使勿击，曰：“不出三日，贼当自走，追而击之，此成擒也”。
比三日黎明，公登城望之，曰贼走矣。
众见其壁垒旗帜皆如故，且闻严鼓声，疑莫敢轻动。
公趣使疾进兵，至则皆空垒；击鼓者，乃所掠老弱耳。
遂穷追贼，迸走至东阳，悉擒之以还。
公遂至京。

时陈友谅据湖广，张士诚据浙西，皆未下。
众以为苏、湖地肥饶，欲先取之，公曰：“张士诚自守虏耳；陈友谅居上流，且名号不正，宜先伐之。
陈氏既灭，取张氏如囊中物耳”。
会陈氏复攻洪都，上遂伐陈氏，因大战于彭蠡湖，胜负未决。
公密言于上，移军湖口，期以金木相犯日决胜，上皆从之，陈氏遂平。
上还京，定计取张士诚，因定中原，拓土西北，公密谋居多。
上或时至公所，屏人语，移时乃去，虽至亲密，莫知其由。

以公为太史令。
一日公见日中有黑子，奏曰：“东南当失一大将”。
时参军胡琛伐福建，果败没。
他日公见上，上方欲刑人，公曰：“何为”？上语公以所梦，公曰：“是众字头上有血，以土傅之，得土得众之象，应在得梦时三日，当有报至”。
上遂留所欲刑之人以待之。
三日后，海宁以城降，果如公言。
捷至，上大喜，悉以所留人俾公纵之。
某年月日，荧惑守心，群臣皆震惧，公密奏上，宜罪己以回天意。
次日，上临朝，即以公语谕群臣，众心始安。
后大旱，上命公谂滞狱，凡平反出若干人，天应时雨，上大喜。
公因奏请宜立法定制，上从之。

张士诚平后，张昶欲乱政，乃使人上书，称颂功德，劝上宜及时为娱乐。
上以示公，公曰：“是欲为赵高也”。
上颔之。
昶色动，知公得其情也，乃使齐翼岩等伺察公阴事，欲陷之。
未及发而昶先事受诛。
及司天台灾，翼岩因为书言之于上，其事多公平日密闻于上、或上使为之者，翼岩未之知也。
书奏，上切责翼岩，斩之。
遂治党与，尽得其与昶通谋状。
上适以事责丞相李善长，宪使凌悦因弹之。
公为上言：“李公旧勋，且能辑和诸将”。
上曰：“是数欲害汝，汝乃为之地耶，汝之忠勋，足以任此”。
公叩头曰：“是如易柱，必须得大木然后可；若束小木为之，将速颠覆。
以天下之广，宜求大才胜彼者，如臣驽钝，尤不可尔”。
上怒遂解。

洪武元年正月，上登大宝于南郊，公密奏立军卫法，外人无知者。
拜御史台中丞。
适中丞章公溢奏定处州七县税粮比宋制，亩悉加五合，上特命青田县粮止作五合起科，余准所拟。
且曰：“使刘伯温乡里子孙世世为美谈也”。
或言有杀运三十年，公慨然曰：“使我任其责者，扫除弊俗，一二年后，宽政可复也”。
上幸凤阳，使公居守。
公志在澄清天下，乃言于上曰：“宋元以来，宽纵日久。
当使纪纲振肃，而后惠政可施也”。
乃命宪司纠察诸道，弹劾无所避。
公案劾中书省都事李彬侮法等事，罪当死。
丞相李善长素爱彬，乃请缓其事。
公不听，遣官赍奏诣行在。
上从公议，处彬死刑。
公承旨，即斩之，由是与李公大忤。
比上回京，李公诉之，公乃求退。

上命归乡里，公奏曰：“凤阳虽帝乡，然非置都之地。
王保保虽可取，然未易轻也。
愿圣明留意焉”。
遂辞归。
后定西失利，王保保竟走沙漠。
上手诏叙公勋伐，且召公赴京师，同盟勋册。
公至京师，上赉赐甚厚，追赠公祖、父爵皆永嘉郡公。
累欲进公爵，公曰：“陛下乃天授，臣何敢贪天之功，圣恩深厚，荣显先人足矣”。
遂固辞不敢当。
上知其至诚，不强也。

上欲相杨宪，公与宪素厚，以为不可。
上怪之，公曰：“宪有相才，无相器。
夫宰相者，持心如水，以义理为权衡而己无与焉者也。
今宪不然，能无败乎”。
上曰：“汪广洋何如”，公曰：“此褊浅，观其人可知”，曰：“胡惟庸何如”，公曰：“此小犊，将偾辕而破犁矣”。
上曰：“吾之相无逾于先生”，公曰：“臣非不自知，但臣疾恶大深，又不耐繁剧，为之且孤大恩。
天下何患无才？愿明主悉心求之。
如目前诸人，臣诚未见其可也”。

三年七月，授弘文馆学士。
十一月，进封诚意伯。
四年正月，赐归老乡里。
二月，至家，遣长子琏捧表，诣阙谢恩。
某年某月，复遣琏进《贺平西蜀表颂》，上仍以文答之。
八月，上使克期以手书问天象事，公悉条答。
其大意以为霜雪之后，必有阳春。
今国威已立，自宜少济以宽。
书奏，上悉以付史馆。
其书稿并已前奏请诸稿，公皆焚之，莫能得其详也。

初公言于上，瓯栝间有隙地，曰谈洋，及抵福建界，曰三魁，元末顽民负贩私盐，因挟方寇以致乱，累年民受其害，遗俗犹未革，宜设巡检司守之。
上从之。
及设司，顽民以其地系私产，且属温州界，抗拒不服。
适茗洋逃军周广三反，温、处旧吏持府县事，匿不以闻。
公令长子琏赴京奏其事，径诣上前，而不先白中书省。
时胡惟庸为左丞，掌省事，因挟旧忿，欲构陷公，乃使刑部尚书吴云訹老吏讦公。
乃谋以公欲求谈洋为墓地，民弗与，则建立司之策，以逐其家，庶几可动上听，遂为成案以奏。
赖上素知公，置不问。
省部又欲逮公长子狱，上时已敕琏归，及奏，上曰：“既归矣，免之”。
公入朝，惟引咎自责而已。

先是，杨宪败。
后汪广洋为丞相，未几而贬广东。
乃相惟庸，公乃大戚。
尝谓人曰：“使吾言不验，苍生之福也；言而验者，其如苍生何”。
遂忧愤而旧疾愈增。
洪武八年正月，胡丞相以医来视疾，饮其药二服，有物积腹中，如卷石。
公遂白于上，上亦未之省也。
自是疾遂笃。
三月，上以公久不出，遣使问之，知其不能起也，特御制为文一通，遣使驰驿送公还乡里。
居家一月而薨。

公生于至大辛亥六月十五日，薨于洪武乙卯四月十六日，享年六十五岁。
公之子琏、仲璟，以是年六月某日葬公于其乡夏山之原，礼也。
遗文《郁离子》十卷、《覆瓿集》二十四卷、《写情集》四卷，长子琏又集所遗文稿五卷，名曰《犁眉公集》。
娶富氏，封永嘉郡夫人。
继室陈氏、章氏。
子男二人：长琏，由考功监丞任江西参政，卒于官；次仲璟。
皆陈氏出也。
女二人：长适吴彪，次适沈安。
皆章氏出也。
孙男三人：廌、虒、貊。
孙女三人，幼未适也。

公未薨前数日，乃以天文书授琏，使伺服阕进，且戒之曰：“勿令后人习也”。
复命次子仲璟曰：“胡惟庸必败。
我欲奉遗表，无益也。
日后上必思我，待有问，当密为我奏”。
其略以为修德省刑，祈天永命，且为政宽猛如循环耳，诸形胜要害之地，宜与京师声势连络，幸圣主留意。

公生平刚毅，慷慨有大节。
每论天下安危，则义形于色。
然与人交游，开心见诚，坦然无间阻。
至于义所不直，无少假借，虽亲之者以此，而忌之者亦以此。
惟上察其至诚，任以心膂。
公亦以为不世之遇，知无不言，每遇急难，勇气奋发，计画立就，外人莫能测其机。
累赞上成大功。
上尝临朝称之，公辄逡巡不敢当。
家居惟饮酒奕棋，未尝自言其功。
每天象有大变，则累日不乐。
凡公以天下苍生休戚为忧喜者，即此可知矣。
上天威严重，惟公抗言直议，不以利害怵其中，上亦甚礼公，常称为老先生而不名，又曰：“吾子房也”。
廷臣或有过失得谴者，公密为救解而免。
其人或知而诣公谢者，则拒不纳；其人不知，亦未尝为人言也。
其居乡里，守礼义，尚节俭，多阴德，不以富贵骄人。
公初与同郡叶公景渊、胡公仲渊、章公三益、金华宋公景濂同出处，有通家之好。
至于居官任政，则各行其志，俱以功名显于世，而公与宋公又以文章为当代首称云。

伯生辱在同郡，预诸生列，与公子琏、仲璟相知最深。
今公薨而琏没，仲璟与琏之子廌请录公遗事，因辑平昔所闻大略为行状。
至于皇上知人之明，倚注之重，公之遭遇感激，以天下公议辅人主者，观纶绋之文，考成效之绩可见矣，其筹策帷幄有不能尽详者，亦不敢强质也。

㈠根脚，底细，出身也。
《哨遍高祖还乡》：“你须身姓刘，你妻须姓吕，把你两家儿根脚从头数”。

<h2>明开国翊运守正文臣资善大夫赠太师谥文成护军诚意伯刘公神道碑铭</h2>

赐进士出身、资政大夫、前奉敕参赞机务、南京兵部尚书四明张时彻撰；赐进士及第、嘉议大夫、南京吏部右侍郎、前太常卿管南京国子监祭酒事、翰林院侍读学士掌院事、太典总校官常熟瞿景淳篆。

文成刘公，其先丰沛人也，后徙鄜延。
名延庆者，宋宣抚、都统、少保。
厥子光世，以平方腊功，为兵马总管。
高宗南渡，部兵以从，累官开府仪同三司、录尚书事，进太师、杨国公，因家临安。
子尧仁，过丽水而乐之，遂徒其邑之竹洲。
四传至集，又卜居青田之武阳，去县治者百五十里，世所称南田福地也，俗尚俭朴，有《唐风》之遗焉。
遂世定厥居，兢兢于仁义之训。

五传而至濠，宋翰林掌书，益慈惠好施。
每淫雨积雪，登高而望，里中有不举火者，即分廪赈之。
会宋亡，乃荒遁自适。
时有林融者，征聚义旅，兴复宋室，元讨平之，逮融至京，世祖义而弗杀也。
融归而至瓯越之间地名牙阳四溪者，而复啸其徒。
元乃驰驿使，簿录其胁从，将尽歼之，而乡豪因以仇怨相倾引，盖善良鲜有脱者。
使者返，夜次武阳，会天大雪，与居民百钱市酒。
而市者则至濠家，具语之故。
濠即间行谒使者，得所簿录数而深心恻焉。
时孙爚侍，年方十龄，阴为策计，濠则大喜，辄盛供具以逆使者，醉而寝之楼，乃探箧启牍，录其渠魁二百人已，乃遂火其居。
焰灼于楼，仓皇掖使者跣而走。
诘旦，大恚曰：“将何籍以复阙下？殆诛死不赦矣！”濠辟之曰：“濠不幸灾于居室，震惊使者，濠诚死罪。
意者簿录有冤，天欲生之乎？使者事竟，不复可至，濠幸有密亲于彼，度往返者四日，可以相报”使者曰：“幸甚。
但半之亦可矣”。
已而以前所录二百人者授之，得命诛死，诸所全活无筭。
濠即文成公之王大父也。
祖孙同心，破家以沾万命，笃生文成，为一代元勋，子孙千百，世食其报，岂幸然哉。

濠生庭槐，博洽坟籍，为太学上舍；槐生爚，通经术，元遂昌教谕：是为公祖、公父，后皆以公贵，封永嘉郡公。
祖母梁氏，母富氏，皆封永嘉郡夫人。

公讳基，字伯温。
神知迥绝，读书能七行俱下。
年十四，入郡胶，师受《春秋》，未尝执经诵读，而默识无遗。
辩决疑义，出人意表。
为文辄有奇气。
诸家百氏，过目即洞其旨。
尝游燕京，间阅书肆天文书，翊日背诵如流，其人大惊，欲以书授公，公曰：“此已在吾胸中矣”。
时从郑复初先生游，讲濂洛之学，先生大器异之，语公父曰：“吾将以天道不报善人，此子必高公之门矣”。
揭文安公曼硕见公，辄曰：“此魏征之流，而英特过之，将来济时器也”。
西蜀赵天泽亦以为诸葛孔明之俦。
盖虽未试于用，亦已颖露囊中矣。

甫弱冠，举元进士，授江西高安县丞，以廉节著名。
发奸摘伏，不避强御。
为政严而有惠，小民咸慈父戴之，而豪右数欲陷焉。
时上下信其廉平，卒莫能害也。
新昌州有杀人者狱，公覆案得实，而初检官以不实当罪，乃其家欲甘心于公，江西行省大臣辟公为掾史，舒解之。
已而与幕官议事不合，遂投劾去。
后为江浙儒学副提举、行省考试官，顷之建言监察御史失职事，为宪台所沮，则又投劾去。

尝游西湖，有异云起西北，时同游者鲁道原、宇文公谅辈皆以为庆云，将分韵赋诗，公独纵饮不顾，大言曰：“此天子气也，应在金陵，十年后，有王者起其下，我当辅之”。
时元方全盛，诸同游大骇，以为狂也，而悉去之。
公益呼酒放歌，极醉而罢。

方国珍反海上，省宪复举公为浙东元帅府都事，公即建议城庆元等路，贼不敢犯。
及左丞帖里帖木耳招谕方寇，复辟公行省都事。
公议方氏首乱，罪不可赦，宜捕诛其兄弟，而招安诸胁从者。
方氏大惧，行重赂求解，而公峻却之，执前议请于朝。
方氏乃走赂阙下，而省院台前胥甘焉。
降诏招安，授国珍官，驳公议，以为伤朝廷好生之仁，且檀作威福，则罢左丞辈，而羇管公于绍兴。
自是方氏遂横莫可制，山穴皆从乱如归。

公在绍兴，则放浪山水，以诗文自娱，于当途盖篾如也。
乃行省复以都事起公，招安山冦，使自募义兵。
贼拒命不服者辄禽诛之，畧定其地。
巳复以为行枢密院经历，与行院判石末宜孙守处蚛，安集之后，受行省郎中。
时经畧使李谷凤奏守臣功绩，而执政者皆右方氏，遂抑公功，仅由儒学副提举格授处州路总管府判，诸将莫不解体。
公拜勑曰：“臣不敢负国，今无所宣力矣”，遂弃官归。
时义从者俱畏方氏残虐，从公居青田山中，乃着《郁离子》。
客或说曰：“今天下扰扰，以公才畧，据栝苍，并金华，明越可折简而定，方氏将浮海避公矣。
因画江守之，此勾践之业也“。
公咲曰：“吾平生忿方国珍、张士诚辈徒狗鼠耳，而柰何効之。
且天命有归，子姑待焉”。
会高皇帝下金华，定栝苍，公指干象谓客曰：“此非向所云天命者乎”，客遂亡去，公决计趋金陵，悉以众付其弟升，并家人参掌之。
曰：“善守境土，母为方氏得也”。
适总制孙炎以上命来聘，公遂由间道诣焉。
陈时务一十八策，上悉从之。
会陈氏入冠，或谋以城降，或以钟山有王气，宜奔据之，或欲决死一战，不胜而走未晚也。
公独张目不言，上召公入内计之，公奋曰：“先斩主降议及奔钟山者，乃可破贼耳”。
上曰：“计将安出”，公曰：“如臣之计，莫若倾府库，开至诚，以固士心。
且天道后举者胜，宜伏兵，伺隙击之。
取威制敌，以成王业，在此举也”。
上遂用公策，斩获凡若干万。
已而颁赏，则力辞不受。
中书省设御座，将奉小明王，以正月朔旦行礼。
公大怒，诟曰：“彼牧竖尔，奉之何为”，遂不拜。
已而见上，陈天命所在，上大感悟，遂定征伐之计。

兵攻皖城，自昏达旦不拔。
公谓宜舍坚城而径拔江州，遂平江州。
上尝使都督冯胜攻敌城，命公授方略。
以云物为验，及克敌，一一如旨。
陈氏洪都守将胡均美使子约降，请禁止若干事。
上初有难色，公自后踢所坐胡床，上意悟，许之，均美遂以城降。
时苗军反金华、栝苍，杀守将胡大海等。
衢州亦谋翻城应之，守将夏毅计无所出。
适公以忧归，道其地，入城，一夕而定。
公即遗书金、处属邑，谕以固守所部。
遂同郡平章诸军克复处城，苗帅就禽。
公时语所亲：“上必有天下”，众心翕然。
方氏势日沮丧，数遣人奉款于公。
不纳，而白于上。
上因令公与之通问，公乃宣国家威德，而方氏遂纳土入贡矣。

上时使人以书访军国事，公条答悉合机宜。
会公赴京，经建德，适张氏入寇。
守将曹国公欲奋击之，公止之曰：“不出三日，贼当自走。
追而击之，此成禽耳”，已而果然。
时陈友谅据湖广，张士诚据浙西，众谓苏湖富饶，宜先取之。
公曰：“仕诚自守虏耳。
友谅居上流，且名号不正，宜先焉。
陈氏既灭，取张氏如探囊中物耳”，会陈氏复攻洪都，上遂伐陈氏，大战彭蠡湖。
公密启移军湖口，以避难星，期以金木相犯日决胜，上从之，遂歼友谅。
次取张仕诚，次定中原。
荡群雄，逐胡狄，再造区夏，凡皆公之密谋也。
上时至公所，屏人而语，率至移时。
虽至亲密，莫知其端。

公为太史令，一日见日中有黑子，奏曰：“东南当失一大将”，时参军胡深伐福建，果败没。
又见荧惑守心，群臣皆震惧，公密奏，谓宜罪己以回天意。
次日，上以公语谕群臣，众心始安。
后大旱，上命公谂㈠滞狱，凡平反若干人，雨即随澍。
公因奏请立法定制，以止滥杀。
上方欲刑人，公请其故，上语公以所梦云云。
公曰：“是众字头上有血，以土傅之。
得土，得众之象。
计得梦后三日，当有报至”，上遂停刑以待。
如期，报海宁果以城降，上大喜，悉以欲刑之人俾公纵之。

张仕诚平后，有张者，欲乱政，上书称颂功德，劝上宜及时为乐。
上以示公，公曰：“是欲为赵高也”，上颔之。
以为发其奸也，而怨之，使齐翼岩等公阴事，欲陷焉。
未及发，而先事受诛。
会司天台灾，翼岩上书言事，欲以中公。
而上洞其奸，切责翼岩，斩之，穷治党与，尽得其与通谋状。
上不慊于丞相李善长，而宪使凌悦因弹之，公为营救。
上曰：“是数欲害汝，汝乃为之地耶？汝之忠勋，足以任此矣”。
公首触地曰：“是如易柱，须得大木。
若束小木为之，将速颠覆。
如臣驽钝，尤非所堪”，上怒乃解。

洪武改元，上登大宝，拜公御史中丞。
时定处州七县税额，计臣谓比宋制，亩加五合。
上特命青田县粮亩止五合，曰：“使刘伯温乡里子孙世世为美谈也”。
上幸凤阳，使公居守。
公志在澄清天下，上言：“宋元以来，宽纵日久，当使纪纲振肃，而后惠政可施也”。
乃命宪司纠劾无所避。
公因案中书省都事李彬不法事，罪当死。
而李善长素善彬，请缓其事。
公竟奏诛彬，由是与善长大忤。
力请归乡里。
临行，奏凤阳虽帝乡，非建都之地；王保保虽可取，然未易轻举也。
已而定西失利，王保保竟走沙漠。
上益思公言，手诏叙公勋伐，召赴京师，同盟勋册。
公至，赐赉甚厚。
赠公祖公父爵皆永嘉郡公。
累欲晋公爵，而公固辞不拜。
上知其至诚，不强也。

时上谋所相，首杨宪，次汪广洋，次胡惟庸，公皆谓不可。
上乃曰：“是无逾先生矣”。
公曰：“臣岂不自知？况臣疾恶太深，又不耐繁剧，为之秪孤大恩耳。
天下何患无才？愿明主悉心求之。
如目前诸人，臣诚未见其可也”。
三年七月，授弘文馆学士。
十一月，进封诚意伯。
四年正月，赐归老于乡。
八月，上手书克期问天象事，公条具以奏，大意谓霜雪之后，必有阳春，今国威已立，自宜少济以宽。
上嘉纳之，以付史馆。
公所奏记，诸如此类，率焚其草，人莫得其详也。

初瓯、栝间有隙地曰谈洋，界于福建之三魁，元末顽民鬻贩私盐，因挟方寇为乱，久之不靖。
公言于上，设巡检司控之，而顽民犹复逆命。
适茗洋逃军周广三反，吏匿不以闻。
公令长子琏赴京奏之，不先白中书省，而径诣上前。
时胡惟庸主省事，怒其不白也，而重以旧怨，惎刑部尚书吴云訹老吏讦公，谓谋谈洋为墓地而弗得也，而建议立司，以播迁居氓，激之为变。
上素知公，置不问。
又请逮琏置狱，复不许。
于时非得上渥眷，公且族矣。
比公入朝，惟引咎自责。

先是，杨宪败，而相汪广洋，未几贬广东，乃相惟庸。
公大戚曰：“使吾言不验，苍生之福也；言而验者，其如苍生何”。
遂忧愤增疾，盖八年正月云。
惟庸以医来，饮其药至再，有物积腹中，彭彭如拳石。
公遽白上，而疾遂益笃。
三月，上知公且不起，御制文，遣使驰驿送之归。
归一月而薨。

公生至大辛亥六月十五日，薨于洪武乙卯四月十六日，享年六十有五。
以是年六月，葬于夏山之原。
所著有《郁离子》十卷、《覆瓿集》二十四卷、《写情集》四卷、《犁眉公集》五卷，皆传于代。
公初与同郡叶景渊、胡仲渊、章三益、金华宋景濂以德艺相慕尚。
至居官任政，则各行其志，俱以功名显于世；而公与宋公又以文章为当代称首云。

公生平刚毅，慷慨有大节。
每论天下安危，则义形于色。
与人交，洞见肝腑。
至义所不直，无少假借。
虽亲之者以此，而忌之者亦以此。
惟上察其至诚，任以心膂。
公以为不世之遇，知无不言，每遇急难，勇气奋发，计画立就，俦辈莫能测也。
累赞大功，上尝临朝称之，公辄逡巡逊谢。
家居惟饮酒、奕棋，未尝一齿前事。
每天象有变，则累日不怿，盖志念深矣。
上天威严重，惟公抗言直议，不以利害自怵；上亦甚礼之，常称为老先生而不名，时曰吾子房也。
又曰：“居则每匡治道，动则仰观干象，以至谳狱审刑，罚之中议，礼新国朝之制，运筹决胜，功实茂焉”。
又曰：“每于闲暇之时，数以孔子之言道予，是以颇知古意”。
此其知遇之隆，世宁有俪哉？廷臣以过被谴，公密为救解。
其人知而谢之，辄拒不纳；其人不知，卒亦未尝言也。

公之将薨也，以天书授琏，使服阕奏进，且戒之曰：“勿令后人习也”。
复命仲璟曰：“胡惟庸在位，欲奉遗表，无益也。
败后上必思我，倘有问，以遗疏密奏之”。
其略以修德省刑，祈天永命，且为政宽猛如循环耳，诸形胜要害之地，宜与京师声势连络，惟圣明留意。
上益念之。

公初娶富氏，封永嘉郡夫人。
继陈氏，赐章氏。
陈生子男二：长琏，由考功监丞任江西参政，卒于官；次仲璟，授合门使，赐“除奸敌佞”铁简侍朝，寻升谷府左长史、提督肃、辽、庆、宁、代、谷六王府军务，成祖时死事，别有传。
公以中毒死，上深闵其冤，乃命长孙世袭伯爵，给之金书铁券。
后文皇帝北征沙漠，定鼎燕都，而子幼弱，不能赴阙，遂停禄爵。
至景泰间，七世孙刘禄，始授翰林院世袭五经博士。
弘治间，九世孙刘瑜授处州卫世袭指挥使，立祠本郡，盖数用言者所请云。

至嘉靖间，后纳郎中李瑜言，下礼、兵二部议，大略曰：“基当草昧之初，首识真主，金陵谒帝，动中机宜。
观其陈天命之有在，斥伪主为不足事；舍安庆而径拔九江，款仕诚而急攻友谅；江南大势，已定于此。
其后屡从征伐，观天察象，设策运筹，知无不言，言无不验。
仰副顺天应人之举，翊成用夏灭夷之功，我高皇帝延揽豪俊，创造丕图，虽一时佐命之臣并轨宣翼，而赞画帷幄之奇谋，恢复中原之大计，往往属之基。
故在军有子房之称，剖符发孔明之喻。
功臣庙庑，既图其迹；青田邑租，复减其科。
推基之功，于国家岂有量哉。
盖思创造之难，则当隆佐命之恩；修社稷之功，则当笃延世之赏。
况翊运开基，勋业炳烈如基者哉”。
奏上，报允，遂进公配享于太庙，乃复瑜伯爵，世世承袭焉。
公临终，戒子孙毋仕，且不利，九世方兴，至今若合左券㈡云。

彻乡里后进，伏读功臣《翊运》诸录，而景公之勋烈；读《郁离子》诸集，而慕公之文章。
夜旦皇皇，恒思执鞭而不可得。
兹其孙世延笃厉操尚，绳其祖武，恐芳懿之不彰也，而缪以隧道之碑见属。
即不文，庸何敢辞！

铭曰：于惟掌书，乐善好施。
雨雪分饷，闾鳷称慈。

无辜被录，百千其徒。
何以拯之？爰火其居。
我也无栖，人则释诛。
笃生孙子，为时巨儒。

武鋋韬钤，文富诗书。
玑衡洞烛，囊括寰区。
元失其驭，四国卒瘏。
如鼎斯沸，莫赤匪狐㈢。

乃有真主，应天受符。
间关草昧，翼龙以飞。
运筹帷幄，以张以弛。
天牖其衷，人罔攸窥。

群雄窃据，次第芟除。
大命既集，戎胡卒逋。
帝曰汝功，汝侯汝公。
公曰天眷，微臣曷庸。

功成身退，从游赤松。
帝宠其直，人嫉其忠。
奄殒非命，实恫帝衷。
丹书锡爵，赏延不穷。

厥惟胤子，忠考弥崇。
均输大节，益阐丕风。
嗣传式微，谓天瞢瞢。
爰有封章，频吁九重。

哲后考德，宗工记功。
乃集廷议，报称宜隆。
侑享太庙，俎豆春容。
君臣一体，祀典攸同。

于万斯载，嗣续公封。
百尔圭裳，胥庆厥逢。
公文日星，公烈华嵩。
既载旗常，亦铭鼎钟。

孰是不师，孰是不共，况也梓里，奕世其风。
渺予小子，夙夜钦崇。
不腆者词，曷贲玄宫。

庶托贞珉，光昭罔终。

皇明隆庆元年岁次丁卯春二月望日。

㈠谂同审。

㈡左券，即左券。
《老子》：“是以圣人执左契而不责于人”。
《宋史舆服志六》：“高宗建炎三年，改铸虎符，枢密院主之，其制以铜为之，长六寸，阔三寸，刻篆而中分之，以左契给诸路，右契藏之”。

㈢莫赤匪狐，《国风邶风北风》：“莫赤匪狐，莫黑匪乌”。
孔颖达《毛诗正义》：“喻卫之君臣皆恶”。

<h2>太师诚意伯刘文成公集卷之一后学丽水何镗编校</h2>

○御制慰书

今日闻知老先生尊堂辞世去矣，寿八十余岁，人生在世，能有几个如此。
先生闻知，莫不思归否？先生既来助我，事业未成，若果思归，必当且宽于礼。
我正当不合解先生休去，为何？此一小城中，我掌纲常，正宜教人忠孝，却不当当㈠先生归去。
廿日㈡徐庶助刘先生母，被曹操操将去。
厼云方寸乱矣，乞放我归，先主容去，致使子母团圆，然此先生之母，若生而他处，以徐庶论之，必当以徐庶之去。
今日先生老母，任逍遥之路，踏更生之境，有何不可。
先生当以宽容，加餐以养怀才抱道之体，助我成功，那时必当遣官与先生一同乡里荐母之劬劳，岂不美哉。

㈠当通挡。

㈡廿日，当作昔日。

○御名书

顿首奉书伯温老先生合下：愚与先生自江西别后，屡有不祥，皆应先生前教之言，幸获殄灭奸党，疆域少安。
收兵避暑，遣人专诣先生前，虔求一来，望先生发踪指示耳，日夜悬悬。
六月二十二日克期回，得教墨谕，以六月七月间举兵用事，不利先动，当候土木顺行，金星出见，则可。
使愚一见教音，身心勇跃，足不敢前，如此者何？盖以先生一二年间以天道发愚，所向无敌，今不敢违教。
然择在七月二十一日甲子，未得吉时，是以再差人星夜诣前，望先生以生民为念，德教为心，早赐来临，是所愿也。
如或未可即来，可将年月、吉日、时辰、方向、门户择定，密封发来，实为眷顾，惟先生亮察不备。

○又帖㈠

郎中胡深转奉到先生喻，以守备之书，知人情之见，山中豪杰可否，尽在其愚，观先生之诚，诚又何言也。
似先生有此护顾之心，栝城可使愚高枕无忧矣。

㈠明祖一乡野措大，其文鄙吝不通，令人捧笑。

○又御名书

顿首奉书伯温老先生合下：去岁先生行，曾言湖广之事一去便得。
然得不得，直候正月尽间，二月内可得，果然。
初至湖广，贼人诈降，后又坚壁不出，至今未下，寔应先生之言矣。
兹者再行差人赍书诣前，专望先生早为起程前来，万幸。
希亮察不具。

○御宝诏书

朕闻同患难，异心者未辅，前太史令、御史中丞刘基，世居栝苍，怀先圣道。
天下初乱，闻朕亲将金华，旋师建业。
尔曾别闾里，忘丘垄，弃妻子，从朕于羣雄未定之秋。
居则每匡治道，动则仰观干象，察列宿之经纬，验日月之休光，发踪指示，三军往无不克。
曩者攻皖城，拔九江，抚饶郡，降洪都，取武昌，平处城之内变，尔多辅焉。
至于彭蠡之鏖战，炮声击裂，犹天雷之临首。
诸军纳喊，虽鬼神也悲号，自旦日暮，如是者几四。
尔亦在舟，岂不同患难也哉。
今年夏，告镜妆失胭粉之容，遗子幼冲，暂回祀教，速赴京师，去久未归，朕心有欠。
今天下一家，尔当疾至。
同盟勋册，庶不负昔者之多难，言非儒造实巳诚之意，但着鞭一来，朕心悦矣。

洪武元年十一月十八日赐臣基

○皇帝手书

皇帝手书付诚意伯刘基：近西蜀悉平，称名者尽俘于京师，我之疆宇，比之中国前王所统之地，不少也。
柰何胡元以宽而失，朕收平中国，非猛不可。
然歹人恶严法，喜宽容，谤骂国家，扇惑非非，莫能治。
即今天象迭见，且天鸣巳。
及八载，日中黑子又见。
三年、今秋天，鸣、震动日中黑子，或二，或三，或一，日日有之，更不知灾祸自何年月日？至卿山中，或有深知历数者，知休咎者，与之共论封来。
前者舍人捧表至京，忙，忘问卿安否。
今差克期往卿住，所为天象事，卿年高家处，万峰之中，必有真乐。
使者往而回，勿赉以物，茶饭发还。

洪武四年八月十三日午时书

○御制平西蜀文

洪武四年九月三十日，朕亲纪征蜀二道总兵官功之低昂，之旌忠勇有智之将，又张伙谋钝兵之徒。
尔基再作《平蜀颂》一章，为傅将军、廖将军千万年不朽之功。
朕闻云从龙，风从虎，圣人作而万物覩，此盖上古圣君临御，恩及海内，故贤者赞扬。
若非圣君，安敢受此美称善扬者也。
朕本淮民，因元失政，豪杰忿争，吾承人偶，偶获多兵，训练为我调用。
有时命将四出，有时亲征一方，不五六年间，羣雄敛迹。
惟西蜀一隅，限山阻险，是有戴寿者假明之童孩，负固不伏，阴生诡计，说诱诸洞蛮夷，为我边民患。
于是发兵二道，命将分行。
三年冬，平章杨璟德、庆侯廖永忠率舟师抵衢塘，戴寿以合蜀军民与之决战。
平章杨璟兵败收兵，仅能与之对垒。
当年冬，颖川侯傅友德将兵由西番道，经阶文，逾月而抵绵汉，蜀兵莫敢当锋。
其戴寿者恃衢塘之险，选老弱守之，尽拔坚关之兵。
西行与颖川侯战，道逢颖串侯，一战戴寿披靡，再战困逼成都。
其攻衢关舟师，总兵者尚未尽夻，将军颖川侯木牌书其战胜次第，顺川江而放流，德庆侯获之，连垒而进，乘机破关捣虚，而至伪京师。
幼主明升衔璧率文臣请降，戴寿为傅将军生擒于成都，于是中国清宁，论将之功，傅一廖次，低昂是焉。

□□□□㈠，天佑我邦。
师出以律，将忿扬扬。

马嘶蹄踏，画角声张。
惟我颖侯，智勇难量。

羗人稽首，壶浆道傍。
劳我军行，绵汉是降。

蠢尔戴寿，率众来当。
一战披靡，拒城且藏。

旬日困逼，诣军请降。
傅将功就，再歌衢塘。

天生廖将，与傅成双。
江风浩浩，起我旌幢。

泊舟连垒，直破衢关。
生俘伪主，市肆无干。

遣使飞捷，一刻数关。
天产名将，兵出农间。

非朕有能，实由天鉴。
有臣在南，家居栝苍。

生而能文，举笔何难。
谓我采择，黼之班班。

㈠按：反复玩味，总觉文意未稳，且不协韵，余意此文当脱首句，乃文从字顺，韵亦相协矣，所见各版皆同。

◆诰诏（六道）

○御史中丞诰

奉天承运皇帝圣旨：太史公之职，天下欣闻；中执法之官，台端清望。
惟亲信之既久，斯倚注之方隆。
前太史令兼太子率更令刘基学贯天人，资兼文武，其气刚正，其才宏博。
议论之顷，驰骋乎千古；扰攘之际，控驭乎一方。
慷慨见予，首陈远略。
经邦纲目，用兵后先。
卿能言之，朕能审而用之，式克至于今日。
凡所建明，悉有成效。
且栝苍为卿乡里，地壤幽遐，山溪深僻，承平之世，民犹据险，方当兵起，乘时纷纭。
原其投戈向化，帖然宁谧，使朕无南顾之忧者，乃卿之嘉谟也。
若夫观象视祲，特其余事。
天官之署，借重老成。
以至谳狱，审刑罚之中。
议礼，新国朝之制，运筹决胜，功实茂焉。
乃者肇开乌府，丞辅需贤，断自朕衷，居以崇秩，清要得人，于斯为盛。
于戏，纪纲振肃，立标准于百司；耳目清明，为范模于诸道。
永绥福履，光佐丕图。
可资善大夫、御史中丞、兼太子赞善大夫，宜令刘基准此。

洪武元年三月（御宝）日

○弘文馆学士诰

奉天承运皇帝圣旨：朕稽唐典，其弘文馆之设，报勋旧而崇文学。
以旧言之，非勋着于国家，犹未至此；以儒者言之，非才德俱优，安得而崇。
尔资善大夫、御史中丞刘基，朕亲临浙右之初，尔基慕义。
及朕归京师，即亲来赴。
当是时，栝苍之民，尚未深信，尔老卿一至，山越清宁。
节次随朕征行，每于闲暇，数以孔子之言开导我心，故颇知古意。
及将临敌境，尔乃昼夜仰观干象，慎候风云，使三军避凶趋吉，数有贞利。
于戏，苍颜皓首之年，当抚儿女于家门，何方寸之过赤，眷恋不舍，与朕同游。
后老甚而归，朕何时而忘也。
可御史中丞兼弘文馆学士，散官如前，宜令刘基准此。

洪武三年七月（御宝）日

○诚意伯诰

奉天承运皇帝制曰：咨尔前资善大夫、御史中丞、兼太子赞善大夫刘基，朕观往古俊杰之士，能识主于未发之先，愿效劳于多难之际，终于成功，可谓贤智者也，如诸葛亮、王猛独能当之。
朕提师江左，兵至栝苍，尔基挺身来谒于金陵，归谓人曰：“天星数验，真可附也，愿委身事之”。
于是乡里顺化。
基累从征伐，睹列曜垂象，每言有准，多效劳力，人称忠洁，朕资广闻。
今天下已定，尔应有封爵，特加尔为开国翊运守正文臣、资善大夫、护军、诚意伯，食禄二百四十石，以给终身，子孙不世袭。
于戏，尔能识朕于初年，秉心坚贞，怀才助朕，屡献忠谋，驱驰多难，其先见之明，比之古人，不过如此。
尚其敷尔勤劳忠志，训尔子孙，以光永世。
宜令刘基，准此。

洪武三年十一月（御宝）日

○御赐归老青田诏书

朕闻古人有云：君子绝交，恶言不出；忠臣去国，不洁其名。
尔刘基栝苍之士，少有英名，海内闻之。
及元末群雄鼎峙，熟辨真伪者谁。
岁在戊戌，天下正当扰乱之秋，朕亲帅六军下双溪而有浙左，独尔栝苍未附，惟知尔名耳。
吾将谓白面书生，不识时务，不久而栝苍附，朕已还京。
何期仰观俯察，独断无疑，千里之余，兼程而至，谒朕陈情，百无不当。
至如用征四方，摧坚抚顺，尔亦助焉。
不数年间，天下一统。
当定功行赏之时，朕不忘尔从未定之秋，是用加以显爵，特使垂名于千万年之不朽，敕归老于桑梓，以尽天年。

何期祸生于有隙，致使不安。
若明以宪章，则轻重有不可恕；若论相从之始，则国有八议。
故不夺其名而夺其禄，此国之大体也。
然若愚蠢之徒，必不克己，将谓己是而国非。
卿善为忠者，所以不辨而趋朝，一则释他人之余论，况亲君之心甚切，此可谓不洁其名者欤，恶言不出者欤。

卿今年迈，居京数载，近闻老病日侵，不以筋力自强，朕甚悯之。
于戏，禽鸟生于丛木，翎翅干而扬去，恋巢之情，时时而复顾。
禽鸟如是，况人者乎。
若商不亡于道，官终老于家，世人之万幸也。
今也老病未笃，可速往栝苍，共语儿孙，以尽考终之道，岂不君臣两尽者欤。

○袭封诚意伯诰劵

维洪武二十三年，岁次庚午，十月己未朔，越二十七日乙酉，皇帝制曰：昔者皇元运末，豪雄鼎峙，海内瓜分。
当是时，士夫之众数莫知其几，然而泛泛从人者，亦何量哉。
所以曩古贤智之人，务必择人而树，以善天下，奠安万民，士岂易从人而轻灭姓氏者耶。
所以当不可从之时，虽死，士节亦也不移，何为若是。
噫，是虽死也，名彰矣。
朕曩与群雄并驱，数年之间，异声教而擅烝民者，不可胜数，熟辨真伪者谁。
尔刘祖父诚意伯刘基，乃栝苍之士，居敌之陲，迩山贼之寨，间道兼程，星驰来附。
陈朕历数之有在，议戡定之机，措安黎庶之道。
其为人也，士气凛然，奸邪莫可犯，所以父子相继殁于奸臣紊政之秋，此果不移节也欤。
初授伯爵以终身，因节弗移，今特以前爵授尔为诚意伯，增禄二百六十石，共食禄五百石，子孙世袭。
朕与尔誓：若有非为，除谋逆不宥，其余杂犯死罪，免尔一死，以报尔祖父之功。
尔其敬哉。

○附钦降祭文礼部会议制诰

维正德某年岁次某月日，浙江处州府知府某钦承上命，致祭于开国翊运守正文臣、诚意伯、赠太师、谥文成刘公曰：惟公学本帝师，才具王佐，相我圣祖，迅扫胡夷，乾坤载清，纲常复正，古称名世，何以过之。
惟皇念功，特伸恤典。
文臣之谥，光于留侯；岁祀之仪，比于魏国。
兹惟仲（春秋），式当明荐，老成虽远，风烈固存。
秩祀有常，求昭崇报。
尚㈠。

资善大夫、都察院左都御史、兼吏部尚书臣詹徽宣奉

㈠尚，疑似脱一飨字。

○赠谥太师文成诰㈠

奉天承运皇帝制曰：增秩彰功，进穹阶于一等，饬名显德，加美号于百年。
礼在褒崇，事关劝教。
尔故开国翊运守正文臣、资善大夫、护军诚意伯刘基，慷慨有志，刚毅多谋，学为帝师，才称王佐。
属内圣外王，经文纬武，名世之臣也。
西湖浩饮，占真主于金陵之乡；彭蠡从征，擒太敌于金木之日，布世之功也。
生前之爵不列于上公，身后之禄遂泯于再传。
则延世之赏，诚有缺焉。
伏遇皇上以生知之资，操议礼之权，凡昔人所未议，与议之而未行者，皆举行于今日焉。
顷因词臣之请，断自渊衷，遂黜姚广孝之配享，大圣人之见，何其高出寻常万万哉。
臣遭逢明时，久怀肤见，敢昧死披沥而一陈之。
刘基字伯温，处州府青田县人也。
臣籍缙云，乃其乡人，自童雅时闻父老谈先达之有功者必曰刘伯温，盖南田义兵不罹方氏之残虐，青田减税永为乡里之美谈也。
及入乡校，闻师友谈先贤之有德者必曰刘伯温，盖心悟理性，学通天人，志不遂而弃官，功屡成而辞赏也。
逮登仕途，闻士大夫谈本朝之有功业文章者必曰刘伯温，盖决危机于逆陈群慑之表，首大策于竖韩共戴之中，所著《郁离》《覆瓿》《写情》《犂眉》诸集，皆梓行于世。
如洗马杨守陈诚所谓树开国之勋业，而兼传世之文章者也。
近如侍郎杨廉编辑国朝名臣，首徐达，而次刘基，廉岂无所见哉？盖六王之功，载在谱传，徐细考之，不过攻城畧地，摧坚陷阵而巳。
至于启沃圣祖之聿兴，乃明良之载遇，孔明之任，岂间人言。
敬舆之谋，不负所学。
遂覃精诚之虑，益酬神武之知，占事考祥，明有征验。
运筹划讦，动中机宜。
盖始见异云而识王气，复仰指干象以示天心。
逮应聘栝苍，陈时务于建业，即从征彭蠡，定大事于中原。
渡江策士无双，开国文臣第一。
受爵能让，怀辞金蹈海之风，成功不居，从辟谷封留之请，可谓明哲，允矣清贞。
参前代之名臣，休声罔替，稽累朝之报礼，恩典尚遗。
今特赠尔为太师，谥文成。
于戏，青田薄赋，巳为乡里之美谈，宝册易名，益重华夷之永誉。

正德九年十月十九日

㈠另本缺“属内圣外王”至“摧坚陷阵而巳”，下接“至于启沃圣祖之聿兴”而作“属圣祖之聿兴，”余皆同，似更近诰体。
考下文《礼部会议》则知《赠谥太师文成诰》大率抄摘刑部贵州清吏司署郎中事主事李瑜奏，李瑜奏曰：“臣籍缙云，乃其乡人”，而诰亦云：“臣籍缙云，乃其乡人”，殊失文体。
余意下附者当是颁诰，此系稿本。
附别本【赠谥太师文成诰】：

奉天承运皇帝制曰：增秩彰功，进穹阶于一等；饬名显德，加美号于百年。
礼在褒崇，事关劝教。
尔故开国翊运守正文臣、资善大夫、护军、诚意伯刘基，慷慨有志，刚毅多谋，学为帝师，才称王佐。
属圣祖之聿兴，乃明良之载遇。
孔明之任，岂间人言，敬舆之谋，不负所学。
遂覃精诚之虑，益酬神武之知。
占事考祥，明有征验；运筹画计，动中机宜。
盖始见异云而识王气，复仰指干象以示天心。
逮应聘栝苍，陈时务于建业；即从征彭蠡，定大事于中原。
渡江策士无双，开国文臣第一。
受爵能让，怀辞金蹈海之风；成功不居，从辟谷封留之请。
可谓明哲，允矣清贞。
参前代之名臣，休声罔替；稽累朝之报礼，恩典尚遗。
今特赠尔为太师，谥文成。
于戏。
青田薄赋，已为乡里之美谈；宝册易名，益重华夷之永誉。

制诰正德九年十月十九日之宝

△附礼部会议

礼部题为崇元勋以正祀典事，祠祭清吏司案呈奉本部送礼科抄出刑部贵州清吏司署郎中事主事李瑜奏：臣窃谓有济世之君，必有名世之臣；有希世之功，必有延世之赏。
洪惟我太祖高皇帝顺天应人，攘夷安夏，济世之君也；诚意伯刘基内圣外王，经文纬武，名世之臣也。
西湖浩饮，占真主于金陵之乡；彭蠡从征，擒大敌于金木之日：希世之功也。
生前之爵，不列于上公；身后之禄，遂泯于再传：则延世之赏诚有缺焉。
伏遇皇上以生知之资，操议礼之权，凡昔人所未议与议之而未行者，皆举行于今日焉。
顷因词臣之请，断自渊衷，遂黜姚广孝之配享，大圣人之见何其高出寻常万万哉。
臣遭逢明时，久怀肤见，敢昧死披沥而一陈之。

刘基字伯温，处州府青田县人也。
臣籍缙云，乃其乡人。
自童雅时，闻父老谈先达之有功者，必曰刘伯温。
盖南田义兵，不罹方氏之残虐；青田减税，永为乡里之美谈也。
及入乡校，闻师友谈先贤之有德者，必曰刘伯温。
盖心悟理性，学通天人，志不遂而弃官，功屡成而辞赏也。
逮登仕途，闻士大夫谈本朝之有功业文章者，必曰刘伯温。
盖决危机于逆陈群慑之表，首大策于竖韩共戴之中。
所著《郁离》、《覆瓿》、《写情》、《犁眉》诸集，皆梓行于世，如洗马杨守陈，诚所谓树开国之勋业而兼传世之文章者也。
近如侍郎杨廉，编辑《国朝名臣》，首徐达而次刘基，廉岂无所见哉。
盖六王之功，载在谱传，徐细考之，不过攻城略地、摧坚陷阵而已，至于启沃运筹，定计遣将，所言皆验，所向无前，则未有出基之右者也。
昔汉高以萧何为功人，诸将为功狗，我太祖之见，岂出汉高下哉。
特以基成功不居，屡辞爵赏，重违其志，故以公封其祖、父，而以伯荣其身。
既为天子，犹称先生，其褒赏之辞，则曰“每于闲暇之时，数以孔子之言道予，是以颇知古意”，又曰“入则每匡治道”，又曰“言非儒造，实己诚之意”，则太祖之于基，固以伊吕视之矣。

基殁后，遂命其孙刘世袭伯爵，给以诰券，又曾谕其仲子刘仲璟曰：“我的子孙享无穷天下，尔老子的子孙享无穷爵禄”。
大哉王言，所以报基者至矣。
后因太宗文皇帝北征沙漠，定鼎燕都，而子孙幼弱，不能赴阙，伯爵遂停。
至景泰年间，七世孙刘禄，授翰林院五经博士。
弘治年间，九世孙刘瑜，授处州卫指挥使。

臣惟胡元主中国，振古所未有之变也；我圣祖出而扫除之，振古所未有之君也；当时佐命者，莫若刘基，振古所未有之臣也。
以振古所未有之臣，而子孙不得沾一品之禄，其何以劝当代、法后世哉。
先年该给事中吴仕伟奏请袭爵，而当时大臣不暇详考，止授前官。
近年知府潘润复以为言，而事下该部，未蒙施行，只许立祠。
伏望皇上思圣祖创业之艰，念刘基翊运之劳，特敕该部论功定议，俾配享之位与徐达相次，袭爵之典与徐达相侔，则上慰圣祖之灵，下副士民之望，昭公论于既往，激人心于将来矣。
并将《翊运录》《名臣言行录》各一部封进。

奉圣旨：这本所奏诚意伯刘基袭爵配享事，宜着吏、礼二部会议停当，具奏定夺，钦此。
钦遵。
抄出送司，案呈到部。
除袭爵事系吏部会议具题外，臣等窃惟赏以延世，祀以庙享，二者所以报施勋臣，固帝王资以励世磨钝之具也。
故有功则庙食，自古已然。
而盘庚所以诰劝殷士亦必曰“兹予大享于先王，尔祖其从与享之”。
则知配享之典，三代以来所不废矣。
臣等窃惟国初诚意伯刘基本以纯粹之学、王佐之才，同徐达、汤和辈殚谋戮力，奉翊我太祖高皇帝，削平海内，奄有中原。
发纵决策，有古萧何之功；帷幄运筹，有吾子房之比。
当时论功行赏，世封伯爵，与徐达、汤和等，事体相同，则我皇祖所以优眷勋臣者，未尝不至矣。
后太宗文皇帝定鼎燕都，基子孙幼弱，不能赴京，伯爵遂停，而庙祀之典，亦因废阙。
近年虽有该科论奏，府官题请，修建祠宇于该处地方，然偏僻苟简，与乡祠无异，非庙食报功之典。
天下觖望，非一日矣。
今本官之奏，实出人心之公。
恭惟皇上创新礼乐，厘正祀典，百年机会，幸遇昌辰。
伏愿陛下思太祖创业之难，体先王励世之意，念功臣一体，报称宜同，进刘基于太庙功臣配享之列，名位次于六王之下，则公道昭彰，人心激劝，而太祖高皇帝在天之灵，亦无所不慰矣，臣等不胜仰望之至。
缘系节奉钦依，吏、礼二部会议停当，具奏定夺事理，未敢擅便，谨题请旨。

嘉靖十年三月十五日具题。
十九日奉圣旨：是，依拟行。

△附礼部上请

上请：近题为崇元勋以正祀典事，近该刑部贵州清吏司署郎中事主事李瑜奏称，乞将诚意伯刘基配享等因，该本部议拟覆题，奉圣旨：是，依拟行，钦此。
续该本部题为祭祀事，内开太庙功臣配享缘由节，奉圣旨：是。
及增刘基配享，钦此钦遵。
本部已行该监，将刘基牌位遵照太庙功臣牌位高广尺寸制造完备，查将《翊运录》内开洪武三年十一月内封刘基开国翊运守正文臣、资善大夫、护军、诚意伯，正德九年十月十九日诰赠太师，谥文成。
臣等谨将前项封爵赠谥，书曰“开国翊运守正文臣资善大夫赠太师谥文成护军诚意伯”牌位一座刊完，已令太常寺官于本月二十九日捧赴太庙两庑，列于六王之下奉安讫。
谨具题知。

嘉靖十年三月二十九日具题。
次日，奉圣旨：知道了。

△附祖永嘉郡公诰

奉天承运皇帝圣旨：天眷我邦，生英才而翊运；世济其美，立功业以承家。
是以得贤为用，而必推其本焉。
资善大夫、御史中丞、兼太子赞善大夫刘基祖父刘庭槐，志乐诗书，义孚乡里，积善余庆，发于孙枝㈠。
今朕褒赏功臣，焕扬礼典，追荣颁宠，爵及先世，此祖德之明效而国家之至恩也。
松楸有耀，益厚来昆。
可中奉大夫、中书参知政事、护军，追封永嘉郡公，宜令准此。

制诰洪武元年十一月二十九日之宝

㈠孙枝，《太平御览》卷九五六引应劭《风俗通》：“梧桐生于峄山阳岩石之上，采东南孙枝为琴，声甚清雅”《古文苑沉约＜箎＞诗》：“江南箫产地，妙响发孙枝”。
章樵注：“诗言江南之地，产竹多良，可为乐器，孙枝又其特异者也”。
陆游《三三孙十月九日生日翁翁为赋诗为寿》：“正过重阳一月时，龟堂欢喜抱孙枝”。

△祖母永嘉郡夫人梁氏诰

奉天承运皇帝圣旨：国有寿俊，为善治之资；家有贤孙，乃重闱之庆。
顾兹盛事，是用推恩。
资善大夫、御史中丞、兼太子赞善大夫刘基祖母梁氏，出自高华，着其贤淑，积德垂范，以开后人，遂能作朕名臣，卓为腹心耳目之寄。
故追封之典，及其大母，亦以体孝孙之心也。
领兹嘉命，玄壤其光。
可追封永嘉郡夫人，宜令准此。

洪武元年十一月（御宝）日

△父永嘉郡公诰

奉天承运皇帝圣旨：士有厚德而立报，虽不在其身，必有贤嗣而得时，足以大其后。
资善大夫、御史中丞、兼太子赞善大夫刘基父刘钥，世为右族，人服令名。
蕴设施之才而无求于时，贻文学之传而能善其子，是以其子行义方于古人，谋猷着于实用，朝廷所赖，士民所瞻，皆遗训之功，力善之征也。
锡命表一门之盛，列爵居五等之尊，大郡疏封，玄堂永贲。
可赠资善大夫、御史中丞、上护军，追封永嘉郡公，宜令准此。

洪武元年十一月（御宝）日

△母永嘉郡夫人富氏诰

奉天承运皇帝圣旨：母氏劬劳，为人子者思报罔极之恩。
惟立身扬名，以显其亲，斯亦可为孝矣。
资善大夫、御史中丞、兼太子赞善大夫刘基母富氏，贞资婉范，媲德生贤，孟轲成大儒，王珪为名辅，致兹树立，盖有其原。
爵禄优荣，不逮于养，然母之贵，每因其子。
功庸既昭，霈恩宜厚，劬劳之报，庶遂其心。
可追封永嘉郡夫人，宜令准此。

洪武元年十一月（御宝）日

△妻永嘉郡夫人富氏诰

奉天承运皇帝圣旨：淑女配君子，致内治之有成；人主得贤臣，霈封恩而并及。
资善大夫、御史中丞、兼太子赞善大夫刘基妻富氏，德功端茂，闺阃严明，佐此名卿，嘉哉仪范。
中馈尽其爱敬，家道至于和平。
爵秩从夫，礼文合古。
锡以金花之诰，爰疏郡境之封。
祗服荣光，茂膺多福。
可封永嘉郡夫人，宜令富氏准此。

洪武元年十一月（御宝）日

△袭封诚意伯并夫人诰

奉天承运皇帝制曰：开基启运，人臣竭佐命之忠；崇德报功，国家隆延世之赏。
实惟公议，匪出私恩。
咨尔浙江处州卫指挥使刘瑜，乃开国翊运守正文臣、资善大夫、护军、诚意伯、赠太师、谥文成刘基九世孙。
粤尔先人，辅我圣祖，运筹帷幄，迅扫胡元，乾坤再清，纲常复正，功业勒诸鼎彝，文章传于海宇。
初封伯爵，用报元勋；中遇多虞，久停承袭。
顷因廷议，遂兴继绝之思；简在朕心，特复象贤之举。
惟尔夙承家学，绰有祖风，眷兹后裔之良，宜食前人之报。
今特命尔袭封开国翊运守正文臣、资善大夫、护军、诚意伯，食禄七百石，锡之诰券，子孙世世承袭。
于戏，懋赏懋官，已订山河之誓；世臣世美，毋忘忠孝之箴。
尚与国以同休，庶垂名于不坠。
钦哉。

制曰：朝廷录翊运之功，举推恩之典，爵命既颁乎茅土，封章必及于闺门，礼备情文，事关风化。
尔吴氏乃诚意伯刘瑜之妻，出自名家，嫔于世胄。
恪勤主馈，曾无自遂之心；顺正承夫，每有相成之益。
爰因夫贵，特锡褒章，兹特封为伯夫人。
尚敦儆戒之心，祗服休嘉之命。

嘉靖十二年正月二（御宝）十二日

◆颂表（六道）

○瑞麦颂（并序）弘文馆学士刘基撰

天厌元德，九州岛麋沸，群猾并作，黎民惶惶，奔走无路。
皇帝提三尺剑，奋起草莱，指顾之间，豪杰景附，矛锋所向，战克攻取。
皇帝心知天意之有在，爰举有众，以与万姓请命。
一征而取荆襄，再征而清江浙，三征而闽海率从，四征而席卷全齐，五征而定周及梁，遂取秦晋，举燕赵，南交、北貊、东夷、西羌，海外之邦，莫不望风遣使，奉朔称臣，拜伏阙庭。
于是民获所归，上下神祇，咸有依托。
庆云甘露，洊奏祯祥。
帝心谦抑，每让弗居。

洪武三年五月，陕西宝鸡县进瑞麦：一茎五穗者一本，三穗者三本，两穗者十有余本。
盖自兵兴以来，王保保据周、宋，李思齐、张思道据秦、晋，燕、赵、齐、梁之间，大豪小猾，或凭城郭，或聚山寨，皆假元为名，分割境土，擅兵相攻。
于是燕、晋、周、秦之地，弥数千里，连岁无雨，百谷不生，民相杀食且尽。
今年夏四月，王师奏捷于兰州，朔漠扫清，关陇底定，天乃大降甘雨，滋为嘉瑞。
和气致祥，不亦昭哉。
《周颂》有曰：“绥万邦，屡丰年，天命匪懈”。
传者谓商之季年，比岁旱荒，至周武王克纣受命，而天下遂获丰年。
由今观之，信非诬矣。
汉谣以麦穗两岐，歌其太守之美政。
则是两岐之麦，世所希有，而况于三岐以至五岐者哉。
颂声之作，弗可阙也。
颂曰：

神雀赤乌，其羽不可以为仪；紫芝甘露，其实不可以疗饥。
岂若五谷之为瑞，可以厚民之生、丰国之资者哉。
元失其鹿，天下共逐。
扰扰纷纷，强食弱肉。
皇天震怒，诞命真主。
肃将天威，以靖区宇。
骑士如云，猛将如龙。
发踪指示，悉出帝衷。
既平南东，遂定西北。
民居攸奠，品物咸殖。
爰有嘉麦，一本五岐。
布叶萋萋，结实离离。
既齐既平，先百谷成。
擢颖扬芒，金支翠英。
溥彼原田，滃若云烟。
望之油油，即之芊芊。
其种伊何，降自穹昊。
其瑞伊何，丰年之兆。
丰年穰穰，颂声洋洋。
其始自今，奕世无疆。

○祀方丘颂（并序）弘文馆学士刘基撰

维洪武三年五月二十日戊申，日北至，皇帝将祀地于方丘。
乃先期九日，洁斋于旧宫，诏百僚集射西苑，命之曰：“古人有言：惟德动天，惟诚感神。
故射以观德。
诚于中者必形于外，不可掩也。
惟尔庶官，各一乃心，以致其诚，毋替朕命”。
群臣自左丞相宣国公以下至于有司百执事皆拜手稽首，曰：“敢不敬承天子之明命”。
维大江之南土，每夏四、五月多霖雨，少霁。
是岁，雨作连日。
至十有七日乙巳，皇帝御法驾，率百僚告于太庙，遂居于斋宫，雨势未已。
至丁未日夜三鼓，有风徐来，淋潦顿收，微月出云，氛雾廓清。
皇帝被衮冕登坛，万籁无声，华烛有辉，雅乐浏亮，燎烟不摇。
百礼既洽，千官肃雍，洋洋乎神明临之在上，诚意恳至，升降秩秩，济济翼翼，穆穆如也。
比明竣事，熏风应节，和气交畅，小大咸喜，知诚德之感格，若合符契，大命所集，皇天后土，信不忒也。
于是弘文馆学士臣基谨献颂曰：

浚哲惟帝，父天母地。
维孝维诚，斯承其意。
孝诚既备，物以将之。
神鉴在德，匪惟其仪。
圣不世出，礼失莫求。
弗澄其源，曷清其流。
末流之极，礼仪并废。
岂无牛羊，而不以祭。

穹只赫怒，监观万方。
式昭大命，命我圣皇。
维我圣皇，克孝克诚。
提三尺剑，由一旅兴。
奋于长淮，长淮具宗。
济于大江，大江攸同。
汉沔既朝，闽浙率从。
施及广海，化外之邦。

望风占云，献其琛賨。
稽首龙墀，蹈舞从容。
乃命虎臣，越济逾河。
云旆霓旌，铁马金戈。
蹴踏泰岱，凭陵华嵩。
锄秦铲燕，扫貊涤戎。
莫亢我前，莫膺我锋。
斩逆怀降，允协天衷。

自西自东，自南自北，罔不怿怿，戴天子德。
天子之德，格于上下。
既禋于郊，又敬于社。
人怀其仁，神锡之嘏。
圆方所包，无不服者。
超黄迈唐，越商逾夏。
小臣作诗，以继大雅。

○平西蜀颂（并序）诚意伯刘基撰

臣闻天命真主，混一六合，必先有以为之驱除，然后收拾，以归其笼，自古及今，同一揆矣。
是故冬寒之极，必有阳春；激湍之下，必有深潭；大乱之后，必有大治。
理则然也。
元德既衰，九土糜沸，鸱张狼顾之豪，弥满山泽，万姓鱼喁，无所吁告。
天乃命我皇帝肃将武威，代伐不道。
故一伐而定荆湖，再伐而举全吴，三伐而海甸廓清，四伐而东粤、南闽悉归版图。
于是肆伐中原，拾宋掇秦，掣赵拔燕。
兵锋未至，声闻先及，神鬼栗，匍匐俯伏。
玄菟、青海、昆仑、大漠、交址、棨耳之国，罔不献琛奉表，稽首阙下，无敢后者。

独明升窃据巴蜀，虽遣使奉贡，而不去伪号，大臣皆请讨之。
皇帝怜其父没子幼，数遣使招之不至，乃命将帅师伐之。
洪武四年，大军破瞿唐，杀其将某，郡邑镇戍，望风送款。
升乃率其官属，奉玺印，诣军门请降。
盖自建国至是凡五年，而天下一统，何其易耶。
固知天命有在，而群雄并起，为之驱除也。

臣基受恩深厚，无能补报，遥闻捷音，欢喜踊跃，不能自已。
谨撰《平西蜀颂》一首，虽不足以赞扬圣德万一，亦聊以寓葵藿向日之忱云尔。
其辞曰：

惟彼蜀国，开自蚕丛。
山川隔阂，与华不通。
金牛启道，厥窍斯凿。
岷峨岧峣，始连井络。
秦以之霸，汉以之王。
诸葛用之，震惊北方。
剑阁倚天，瞿唐折地。
仰不可攀，俯不可视。

蠢兹羌戎，凭其险阻，罔知天命，大邦是距。
洸洸虎臣，受命于征。
出师桓桓，如雷如霆。
如雷如霆，天子之威。
庙筭先定，鬼神莫违。
灵旗挥挥，指山山摧。
羌人失魂，恧若死灰。

爰将其臣，奉其版籍。
泥首㈠军门，面缚衔璧。
六军奏凯，声动玄黄。
黧童白叟，蹈舞康庄。
四海会同，丰年穰穰。
庆云甘露，自天降祥。
臣拜稽首，受天之佑。
受天之佑，天子万寿。

㈠泥首，《后汉书隗嚣公孙述传论》：“及其谢臣属，审废兴之命，与夫泥首衔玉者异日谈也。”以泥涂首，示自辱服罪。

○甘露颂（并序）诚意伯刘基撰

钦惟皇帝，顺天应人，奄有九土。
武功既成，文治大洽。
恪恭天地，孝敬祖宗。
山川鬼神，莫不祗肃。
是以亿兆归心，遐迩向化。
羌夷蛮貊，无有弗庭。
皇帝愈加谦慎，深惟上天付畀之重，夙夜兢业，思与群臣庶民咸跻雍熙，以承天眷。
教诲戒饬，谆谆切切，日不厌勤。
于是乎天不爱道，地不爱宝，醇和至精，悉发悉达。
禾麦呈瑞，年谷屡登，仓廪之积，如冈如坻。
民用纾矣，邦本固矣。
乃洪武四年十月，甘露降于钟山，沾润草木，莹若凝脂，美若醍醐。
五年十有一月又降。
今年仍降如初。
臣闻《瑞应图》曰：王者德至于天，则甘露降。
钟山京国之镇，帝业所基，而甘露每降于兹，则天之所以彰我皇帝之德而引国祚于悠久之意，岂不显显矣乎。
昔者轩辕黄帝得玛瑙之瓮㈠，甘露降之满盈，黄帝食之而寿。
今甘露连年屡降，则天之所以寿我皇帝于千万岁之意，又岂不昭昭矣乎。
于是群臣莫不欣怿，百姓莫不蹈舞，举手相庆；而在廷之臣，或为诗歌，或为赋颂，以咏盛事。
于是臣基谨再拜稽首而献颂曰：

古帝轩辕，德协于天。
天降甘露，俾服延年。
明明我皇，统坤握干。
芟剪豪猾，树德佑贤。
命将出师，廓清四边。
沧溟帖涛，岭峤收烟。
宏功茂烈，烜赫八埏。
郊社宗庙，享祀丰蠲。

日月星辰，岳镇海川。
敬罔不至，诚罔不宣。
寅畏天命，翼翼虔虔。
匡直臣庶，岩岩惓惓。
惟恐弗及，惟恐或愆。
皇天后土，眷顾式坚。
瑰祥信祯，来集连连。
膏露流滋，如瑶如璇。

味夺醴齐，光粲珠灊。
高映斗极，深浃重渊。
被之竹柏，竹柏鲜鲜；被之鹤鹄，鹤鹄娟娟。
璧月宵炯，银河晓旋。
天乳耀芒，烨于穹圆。
霏霏其雾，泥泥其泉，旨旨其饴，馥馥其荃。

瑞我圣皇，神恬气全。
万姓率德，七曜顺躔。
皇寿如山，如黄如玄。
超三轶五，焕后辉前。
小臣作颂，愿附史编。

㈠玛瑙之瓮，晋王嘉《拾遗记》：“当黄帝时，玛瑙瓮至，尧时犹存，甘露在其中，盈而不渴”。

○谢恩表

伏以出草莱而遇真主，受荣宠而归故乡，此人人之所愿欲而不可得者也。
中谢。
钦惟皇帝陛下以圣神文武之姿，提一旅之众，龙兴淮甸，扫除群雄。
不数年间，遂定中原，奄有四海。
神谟庙断，悉出圣衷。
舜禹以来，未之有也。
臣基一介愚庸，生长南裔，疏拙无似。
其能识主于未发之先者，亦犹巢鹊之知太岁，园葵之企太阳。
以管窥天，偶见于此，非臣之知有以过于人也。
至于仰观干象，言或有验者，是乃天以大命授之陛下，若有鬼神阴诱臣衷，开导使言，非臣念虑所能及也。
圣德广大，不遗葑菲。
远法唐虞功疑惟重之典，锡臣以封爵，赐臣以禄食，俾臣回还故乡，受荣宠以终其天年。
臣窃自揆何修而膺此。
犬马微忱，惟增愧惧。
已于洪武四年二月初四日到家，谨遣长男臣琏捧表诣阙，拜谢圣恩。
臣基无任激切屏营之至，谨奉表称谢，以闻。

○附诚意伯刘瑜谢恩表礼部尚书夏言撰

诚意伯臣刘瑜伏蒙皇上深惟创业之难，追念先臣与有赞襄之力，行取臣瑜，赐袭伯爵。
臣瑜诚惶诚恐，稽首顿首。
伏念先臣刘基，放迹江湖，识真主于未遇；决机帷幄，翊丕运于方开。
言听计从，功成身退。
既投簪于绿野，实追轨乎赤松。
进爵伯封，锡名诚意，允矣儒臣之极，卓哉圣祖之知。
故在军则称之曰子房，其命词至比之为诸葛，始终完节，上下交孚。
厚泽深仁，赏已延于来世；功微祚薄，禄宜夺于后人。
偶尘丹书铁券之盟，久谢金蝉玉貂之贲，于兹九世，迨越百年。
过蒙敬皇之茂恩，授以指挥之世袭，据分亦已足矣，于他复何望哉。
讵烦廷论之上陈，仰荷圣恩之误及，式逢今日，再沐休光。
召自青田，遽宠沾于七命㈠；瞻依紫禁，极荣被于万分。
蔼枯枿之再春，然死灰而复炽。
恭惟皇帝陛下一德格天，百灵效顺。
制作比隆于三代，礼乐必兴于百年。
舞干羽以格有苗，谦兹受益；听鼓鼙而思将帅，安不忘危。
悯翊运之功臣，念承家之末裔，悉为录用，特示表扬。
光昭带砺于山河，直拔涂泥于霄汉。
兴灭国，继绝世，庶几存召伯之甘棠；正祀典，崇元勋，奚止念郑公之故笏。
臣敢不笃先人烈，冀免诮于弓裘㈡；为邦家光，誓捐躯于介胃。
伏愿始终典于学，益充尧舜之资；左右惟其人，懋建唐虞之治。
本支百世，永歌穆穆皇皇；胡越一家，乐睹熙熙皞皞。
臣无任瞻天仰圣、激切恐惧之至，谨奉表称谢以闻。

㈠七命，《周礼春官大宗伯》：“以九仪之命，正邦国之位。
壹命受职，再命受服，三命受位，四命受器，五命赐则，六命赐官，七命赐国”。
郑玄注：“王之卿六命，出封加一等者”。
郑司农云：“出就侯伯之国”。
贾公彦疏：“此后郑先郑所云，皆据典命而言。
以其王之卿六命，出封加一等即七命，是侯伯之国者也”。

㈡弓裘，《礼记学记》：“良冶之子必学为裘，良弓之子必学为箕”。
谓父子事业相传。

○诚意伯次子合门使刘仲璟遇恩录

洪武二十年十二月十五日早，仲璟、胡伯机于奉天门见。
钦蒙圣旨，到歇处去，每日来见。
十六日早朝奉天门，钦蒙圣旨：“你叔叔的儿子，着他快完了图来见。
章三益有甚么人”。
回奏：“有子”。
圣旨：“你明年带得来。
叶景渊家有甚么人。
你去寻问。
有人时与他带将来”。
圣旨：“你如今年年来见我，各人与你钞一百锭，做盘缠回去”。
十七日早朝，谢恩奉天门，宣谕：“你如今回去，寻师问友。
但是有见识人，师问于他。
你学得高了，人皆师问于你，便不做官也高尚了。
你每父亲都是志气的人，说的言语都说得是，人都听他，那时与我安了一方，至有今日。
我的子孙享无穷天下，你老子的子孙享无穷爵禄。
男子汉家，学便学似父亲样做一个人，休要歪歪搭搭的过了一世。
你每趁我在这里，年年来叩头，你每还是挨年这歇来。
你每小舍人年纪少，莫要花阶柳市里去。
你父亲都是秀才好人家，休要学那等泼皮的顽”。

洪武二十一年十二月二十四日，同胡伯机、章允载、叶永道于奉天门早朝，钦奉圣旨：“教他每日日随班朝见，过节了，着他回去”。
二十五日早朝奉天门，再面见，钦奉圣旨：“你那刘当粮长的，在这里多时，他家里粮谁与他办”。
回奉讫，钦奉圣旨：“每人与他伍锭钞过节。
你每这几个也年纪小里，读书学好勾当。
你每学尔的老子行。
我来这里时，浙东许多去处，只有你这几个老子来到，如今也只有你这几个。
每每和那士大夫、翰林院说呵，也只把你这几个老子来说。
你每家里也不少了穿的，也不少了吃的，你每如今也学老子一般般，做些好勾当，乡里取些和睦。
你每老子在乡里，不曾用那小道儿捉弄人，他与人只是诚义，所以人都信服他。
大丈夫多是甚么做，便死也得个好名。
歪歪搭搭死了，也干着了个死。
叶景渊虽然这般死，他死在官，我也常念他。
刘伯温他在这里时，满朝都是党，只是他一个不从他，吃他每蛊了他大的儿子，这小的也利害，不从他，也吃他每害了。
这起反臣都吃我废了，坟墓发掘了。
那胡仲渊他若早依着我说，也不到这上，他只性紧了些。
恁父亲到是有见识人，便做先吃些亏，到底也得个好名。
胡家这小的痴，早自将得这诰来。
我道那里得些诰来，原来是他的，我随即赶得他回来。
他那哥泼皮，又不至诚，又要害我的军，我发他在云南金齿呵”。
关钞了，再叩头。
圣旨：“我年时不筵席了，这钞你每将去买些酒吃，过节再见我了去”。
叩头。

二十六日早朝，奉天殿谢恩。
二十九日随班。
洪武二十二年正月朔旦，随班行朝贺礼。
初四日，早朝奉天殿，再于华盖殿面见。
钦奉圣旨：“你这几个小的，雨下里，天晴了回去。
等我郊祀天地了去”。
十三日晴，上御殿宣制：“洪武二十二年正月十六日大祀天地于南郊。
你文武百官自十三日为始，致斋三日，各供尔职，随班行礼”。
十五日，早朝奉天殿。
午后，大驾御南郊。
十六日晴，郊礼毕，驾回宫。
上御殿，随班行礼，庆成。
十七日晴，上御殿赐宴，行礼谢恩。
宴毕，出。

十八日晴，早朝奉天殿，再于武英殿面见。
圣旨：“礼科给事中那里。
那中间小的是胡仲渊的儿子，他父亲阵亡了；这个叶家，他公公在江西做府官，吃陈家废了；这刘伯温是个好秀才，吃胡、陈蛊了，那胡家吃我杀得光光的了。
这三个，父亲都是好男子，各与他伍拾锭钞。
那东边长的是章三益的儿子，与他贰拾锭；这个是胡仲渊的侄儿，与他拾锭关钞”。
再于武英殿叩头，钦蒙宣谕：“你家去种田的种田，有庄佃的使佃仆，有伴当的使伴当。
你每还好学里，一日便学三句，学到四五十岁也好了。
你每父亲便吃些亏呵，如今朝廷也留个好名，你每自不知道。
胡你早将得这诰来，我才知道是你家，便赶你回来，尔那哥泼皮在那里。
且由他去”。
十九日，谢恩，辞奉天殿。
再于奉天殿御道东边面见，钦奉圣旨：“你每回去，行着好勾当，休污了父亲的好名。
你休道父亲吃他每蛊了，他只是有分晓的，他每便忌着他，若是那等无分晓的呵，他每也不忌他里。
到如今我朝廷是有分晓在，终不亏他的好名。
你每大的教着那小的，学着父亲每行去”。

洪武二十二年十二月二十六日，于华盖殿面见，钦奉圣旨：“呵，这几个小的也来了。
各与他两锭钞，过正了去”。
于礼科领钞，再于华盖殿谢恩，钦奉圣旨：“恁每都在这里歇着，过正了去时，再见我了去”。
洪武二十三年正月初四日，于华盖殿面辞，钦蒙赐钞。
再于奉天门左暖房内谢恩，钦奉圣旨：“恁每回去，至诚着。
恁老子都是君子人。
这章三益是个善善良良一个老儿，回家去，好好的死了。
刘伯温他父子两人，都吃那歹臣每害了，我只道他老病，原来吃蛊了。
这胡仲渊，他乡里都信服他，与我带将许多人来，只他那大的子不才，他在金齿呵，等他在那里。
锦衣卫官，尔引他这几个去见东宫，与殿下说：这几个都是有大功的。
我如今老了，怕他不知道，恐民间有是非伤着他。
殿下记着”。
当令锦衣卫官同内官引去文华殿。
见锦衣卫官传旨讫，敬奉令旨：“我知道了”。

洪武二十三年复获山贼吴再起等三名，六月初六日见，奏闻，钦奉圣旨：“锦衣卫官，与他收了人。
你带几个伴当来，明日带得里头来见了去”。
初七日见，钦奉圣旨：“那三个是舍人的伴当，各赏钞伍锭。
舍人是刘伯温的儿子，赏钞壹百锭，做盘缠回去。
长解的在那里。
着他入来，赏钞各壹锭”。
关钞谢恩，钦奉圣旨：“刘伯温在这里时，胡家结党，只是老子说不倒”。
圣旨：“你父兄做一世好人，都停停当当的了。
你父亲吃胡家下了蛊药，哥也吃他害了。
你老子虽然吃些苦么，你如今恰光荣”。

洪武二十三年，为冒名提取卖军事，十二月二十二日见，奏闻，钦奉圣旨：“这是刘伯温的儿子，你那里是军罢”。
再见，钦奉圣旨：“你记得父亲的诰么。
你带得来么”。
回奏：“带得来”。
圣旨：“便取得来”。
取诰进，钦奉圣旨：“宣吏部官”。
圣旨：“我到婺州时，得了处州，他那里东边有方谷珍，南边有陈友谅，西边有张家。
刘伯温那时挺身来随着我。
他的天文，别人看不着，他只把秀才的理来断，到强如他那等。
鄱阳湖里到处厮杀，他都有功。
后来胡家结党，他吃他下了蛊，只见一日来，和我说：上位，臣如今肚内一块硬结怛，谅着不好。
我着人送他回去，家里死了。
后来宣得他儿子来问，说道：胀起来，紧紧的，后来泻得鳖鳖的，却死了。
这正是着了蛊。
他大儿子在江西，也吃他药杀了。
如今把尔袭了老子爵，与他五百担俸”。
回奏：““臣出力气事，尽死向前，报本欲在，袭封伯爵的事，哥哥有儿子在”。
钦奉圣旨：“他终是秀才人家孩儿，知理熟，大功爵让与哥的儿子，好呵。
当宣刘，进见袭爵”。

二十三日，具服谢恩，钦蒙各赐金绣衣服壹套，全辔鞍马壹匹，拨赐南门内房屋壹处，钦奉圣旨：“取得胡仲渊、章三益、叶景渊三家来”。
二十四日谢恩，就往所赐房，钦奉圣旨：“你如今休去，我也与你个小职名儿，与朝廷办些事。
只着报喜的家人稍着书子去，着他每来”。
二十五日，钦奉圣旨：“我考宋制，除尔做合门使。
夜来翰林院考了，这衙门正似如今仪礼司一般，不着你管仪礼司事，只要跟着驾，但是我在处，尔便有着传旨意发放事呵。
我如今着你叔侄两个都回家去走一遭，把你老子祭一祭，祖公都祭一祭，便来”。
二十六日，谢恩。
二十七日，吏部官引奏，授正六品，钦奉圣旨：“与实授”。
三十日辞，回乡祭祖。

洪武二十四年二月，回京。
二十日早朝，奉天门见。
二十八日，钦奉圣旨，着记事，有“不是我口里说的说话，他每胡添上时，尔便来说”。
传旨：宣唤人三月初十日早，华盖殿奏事。
袁都御史为车牛事不明白，蒙宽宥，不叩头，继即出班奏闻讫。
有顷，都御史出班服罪，钦奉圣旨：“合门使奏尔里“。
十一日晚朝奉天门，钦奏圣旨：“今后尔每往来照管着朝班，但有这等的便来说，我虽不罪他，也着他警省着。
已前胡、陈在这里，无人敢说他，后来惹得不好里”。
六月十□日，奉圣旨：为雨泽愆期事，着同众官人到都察院、刑部审录充滞囚人。

七月二十七日，充赞引官，肃、辽、庆、宁四王行冠礼。
八月初一日午，于奉天门御道上，钦升谷王府左长史，实授。

○附诚意伯次子合明使刘仲璟长史传

诚意伯仲子曰璟，字孟光。
生时月蚀复光，诚意伯叹曰：“天坠乃绪，而卒能干之者也”。
幼沉朴峻厉，群于儿，恒坐视弗逐弄。
弱冠咀嚅经传，喜谈兵，究极韬略握奇诸说，旁及释老。
年二十八，师事石楼子，明志式虑，锋棱古人。
尝及兄琏侍父入朝，高皇帝称之曰：“阿琏明秀，阿璟凝重。
伯温有子矣”。

洪武乙卯，诚意伯卒，兄琏继亡，廷赙日数至，公引纳如制。
适瓯寇叶丁香叛，朝廷敕延安侯唐胜宗提兵讨之，唐决策于公，破之。
复命，白公才略，高皇帝喜曰：“璟真伯温子也。
朕将大授，顾年少，姑缓之，不虞速树如是”。
会参军胡琛子伯玑来白事，高皇帝遣还，嘱之曰：“尔归，致命刘璟来见”。
公驰上见帝，帝曰：“尔家与国同休，用汝，顾汝年少，维拓励膺重托耳。
日者诛叶丁香，可嘉可嘉”。
顾谓侍臣曰：“璟绝有父风，允协朕望”。
赐楮币，敕归。

时父、兄新丧，门第草草，乡富人蒋邦臻素不齿于公，计中之。
适都督府移文勾取逃军刘二贯，公幼名二官，蒋执官贯同声，署公应解，羁公崇道观。
道人王松涧曰：“朝廷与君通家，君盍直走上诉”。
纵公抵京，见上于左暖房。
上曰：“尔何来朝”。
公白其事，上愀然曰：“国家旷尔爵土，故仇诬乘间”。
诏公袭爵。
公辞以世嫡侄与臣俱来，上喜曰：“如此功爵辄让人，有所不为，其介可知”。
即日封诚意伯。

公伟貌丰髯，论说英侃，帝爱之。
次日，召公谓曰：“朕欲卿日夕左右，夜考《宋纪》，惟合门使如仪礼司，立百官之上，为朕宣唤传递，处尔无逾此官”。
遂拜职，赐第、马、衣带金，书“除奸敌佞”四字于铁简赐之，且命曰：“百官敢有不法，卿持此简纠正之”。
时袁都御史奏车牛事忤旨，公当殿以简击其项，上曰：“正当如此”，自是举朝畏公。

时谷王年十三，将封宣府，上素爱王，每朝谓侍臣曰：“谷王年少，羽翼无人，奈何”。
诸大臣畏公风力，乐公外补，奏曰：“辅幼藩，非忠勇敢直者不能。
合门使刘璟，其人也”。
上颔之，即日授谷王府长史，并敕提调肃、辽、庆、宁、燕、赵六王府事。
宣府为古乌桓郡，东距大宁，南抵居庸，西连云中，北接古砂。
王就邸，出入蓁莽，烽火四警。
公修城池，缮兵甲，谨斥堠，式士马，砺金鼓，诸胡屏息。
癸酉还塞，六府羊马数缺，上怒，诸府官属连坐，谷府以公故，置弗问。
丁丑晋燕，奉制为宣府筑城，二王构隙，公曰：“臣闻兄弟阋于墙，外御其侮。
友爱相亏，臣恐不能御侮”，王悟而解。

先是，合门使时朝廷行十王冠礼，上问：“王爵何爵”，公对曰：“帝子为王，此人爵之至贵。
弗为之所，如刘安燕旦，祸且滋蔓矣”。
上然之，命公主冠礼事。
公岁巡行六王府，一旦至燕，文皇帝与公奕，公胜，帝曰：“先生独不少让我耶”，公正色曰：“臣可让处则让，不可让处不敢让”。
帝默然。

戊寅夏六月，高皇帝晏驾，皇太孙嗣位，公归省丘陇。
己卯改元建文，秋八月，公复国，闻太宗南渡，遂驰阙献十六策，嗣帝不用，命公赴大将李景隆军听征。
景隆不用公计，丧师。
会天大雪，公夜半渡卢沟河，冰陷马毙，公絺冰跻岸，捦雪走良乡，裂趾。
次日，跛行三十里。
时公之子貊自大同来赴难，越良乡，至涿州，失公所在。
道遇素所善指挥使陈玉，指公行次，貊策骑反涿，数十里遇公，翼公上马遁去。
二年春二月，公病甚，谷王遣使诣军门召公，公复国，上疏，王慰纳之，遣舍人送公还家养疾。
辛巳，公舆疾赴阙，进《闻见录》千万言，嗣帝不用，命公归家待用。
道遇宋景濂孙翼，自戎伍来，窘甚，公解衣衣之。
至家，杜门读书，默睹天下动静。

壬午六月，太宗入承大统，公辞疾不起。
上欲用公，罪公逃叛亲王，系公至京，强以官。
公辞，对上语犹称殿下，遂大忤旨，下公狱。
一日，辫发自经。
时郑朱子罪没其家，权宦希旨缘例，帝曰：“璟家难例郑朱子，置之”。
诏其家归葬之。

初公被系，夫人徐氏别曰：“今皇帝圣神嗣统，先生勋旧残孽，宜弗底刑剭，唯顺承天心，可以永誉。
愿终图之”。
公瞪目视曰：“毋长辞，吾生死之分已决，今幸近太庙耳”。
拂衣而去。
道经白岩，姻人吴彪饯公，戒曰：“皇上神武，何止唐文皇。
先生忠良，允为魏征可也”。
公曰：“尔谓我学魏征耶”，扌圂席而出，座客震栗，不敢挽。

嘉靖乙酉，江右万公按浙东视学，究舆议，始立像配享诚意之庙。
公平生慷慨多大节。
不事产业，稍盈裕，辄以周赈。
好书史，山居聚门生故友，奋议挡跖㈠古今成案。
善书法，古碑籀篆，剥落辨诵，多金购之为玩。
居南田，势重元勋，角巾布服，与乡里老稚聚笑，冲然相忘。
御壬夫㈡小子，棱幅益厉。
事有可为，悉心力为之，其弗我必者，恒曰有命焉。
别号易斋。
所著《越吟稿》《无隐集》《易斋稿》若干卷藏于家。

野史氏评曰：宋季犬羊入帝中华，天日蒙耻。
盖自有天地以来，非常之变也。
高皇帝起而驱之，九十三年流腥积毒，一旦荡然。
建文萎弱，中叶不振。
文皇帝入承大统，故物重光，天下拭目，游泳太平。
先生以故家宿硕，才略早试于高皇帝之朝，忠义再着于文皇帝之日，是故才略所以恢弘开基之统绪，忠义所以感激千万代之人心，夫非多于太祖而少于太宗也。
呜呼贤哉。

又曰：先生取义于永乐壬午，至嘉靖乙酉，万公按浙东视学，究舆议，立像配享文成之庙，其忠声义闻泯没沉晦者百六十年，鬼神固之秘而奇之发也。

㈠挡跖，抨击。

㈡壬夫，壬佞。

<h2>太师诚意伯刘文成公集卷之三后学鹿水何镗编校</h2>

郁离子二

○枸橼㈠

梁王嗜果，使使者求诸吴。
吴人予之橘，王食之美。
他日又求焉，予之柑，王食之尤美。
则意其犹有美者，未予也，惎使者聘于吴两㈡密访焉。
御儿之鄙，人有植枸橼于庭者，其实大如瓜，使者见而愕之曰：“美哉，煌煌乎，柑不如矣”。
求之，弗予。
归言于粱王，梁王曰：“吾固知昊人之靳也”。
命使者以币请之，朝而进之，荐而后尝之。
未毕一瓣，王舌缩而不能咽，齿柔而不能咀，希鼻顣额以让使者。
使者以诮吴人，吴人曰：“吾国果之美者橘与柑也，既皆以应王求，无以尚矣，而王之求弗置，使者又不询而观诸其外美，宜乎所得之不称所求也。
夫木产于土，有土斯有木，于是乎果实生焉。
果之所产不唯吴，王不遍索，而独求之吴，吾恐枸橼之日至，而终无适合王口者也”。

㈠《本草图经》：“枸橼，如小瓜状，皮若橙，而光泽可爱，肉甚厚，切如萝卜，虽味短而香氛，大胜柑橘之类”。

㈡两字讹，而也。

○淳于獝入赵

公仪子为政于魏，魏人淳于獝以才智自荐。
公仪子试而知其弗任也，退之。
淳于獝之西河，西河守使人道而入诸赵，赵人以为将。
西河守谓公仪子曰：“是必疚赵矣，赵疚魏国之利也”。
公仪子愀然不悦曰：“如大夫言，是魏国之耻也。
昔者，由余戎入也，由余入秦，秦穆公用之，由余贤，秦人不敢轻戎，吾惧赵人之由是轻魏也”。

○泗滨美石

泗水之滨多美石。
孟尝君为薛公，使使者求之以币。
泗滨之人问曰：“君用是奚为哉”，使者对曰：“吾君封于薛，将崇宗庙之祀，制雅乐焉，微君之石，无以为之磬。
使隶人敬请于下执事，惟君图之”。
泗滨人大喜，告于其父老，斋戒肃使者，以车十乘致石于孟尝君。
孟尝君馆泗滨人而置石于外朝。
他日下宫之舃阚，孟尝君命以其石为之。
泗滨人辞诸孟尝君曰：“下邑之石，天生而地成之。
昔日禹平水土，命后夔取而荐之郊庙，以谐八音，众声依之，任土作贡，定为方物，要之明神，不敢亵也。
君命使者来求于下邑曰：以崇宗庙之祀，下邑之人畏君之威，不敢不供，斋戒肃使者致于君。
君以置诸外朝，未有定命。
不敢以请。
今闻诸馆人曰将以为下宫之舃，臣实不敢闻”。
弗谢而走。
诸侯之客闻之皆去。
于是秦与楚合谋伐齐。
孟尝君大恐，命驾趋谢客，亲御泗滨人，迎石登诸庙，以为磬。
诸侯之客闻之皆来，秦楚之兵亦解。
君子曰：“国君之举不可以不慎也，如是哉。
孟尝君失信于一石，天下之人疾之，而况得罪于贤士哉。
虽然，孟尝君亦能补过者也。
齐国复强不亦宜乎”。

○子余知人

越王使其大夫子余造舟，舟成，有贾人求掌工，子余弗用。
贾人去之吴，因王孙率以见吴王，且言越大夫之不能用人也。
他日，王孙率与之观于江，飓作，江中之舟扰，则收指以示王孙率曰：“某且覆，某不覆”。
无不如其言。
王孙率大奇之，举于吴王，以为舟正。
越人闻之，尤子余。
子余曰：“吾非不知也，吾尝与之处矣，是好夸而谓越国之人无己若者。
吾闻好夸者恒是已，以来多谀；谓人莫若己者，必精干察人而暗自察也。
今吴用之，偾其事者必是夫矣”。
越人未之信。
未几，吴伐楚，王使操余皇，浮五湖而出三江，迫于扶胥之口，没焉。
越人乃服子余之明，且曰：“使斯人弗试而死，则大夫受遗才之谤，虽咎繇不能直之矣”。

○不韦不智

越人寇，不韦避兵而走剡，贫无以治舍，徘徊于天姥之下，得大木而庥焉。
安一夕，将斧其根以为薪，其妻止之曰：“吾无庐，而托是以庇身也。
自吾之止于是也，骄阳赫而不吾灼，寒露零而不吾凄，飘风扬而不吾栗，雷雨晦冥而不吾震撼，谁之力耶，吾当保之如赤子，仰之如慈母，爱之如身体，犹惧其不蕃且殖也，而况敢毁伤之乎。
吾闻之：水泉缩而潜鱼惊，霜钟鸣而巢鸟悲，畏夫川之竭、林之落也。
鱼鸟且然，而况于人乎”。
郁离子闻之曰：“哀哉是夫也！而其知不如一妇人也。
呜呼，岂独不如一妇人哉，则亦鸟鱼之不若矣”。

○冯妇

东瓯之人谓火为虎，其称火与虎无别也。
其国无陶冶，而覆屋以茅，故多火灾，国人咸苦之。
海隅之贾人适晋，闻晋国有冯妇善搏虎，冯妇所在则其邑无虎，归以语东瓯君。
东瓯君大喜，以马十驷、玉二毂、文锦十纯，命贾人为行人，求冯妇于晋。
冯妇至，东瓯君命驾，虚左，迎之于国门外，共载而入馆于国中为上客。
明日，市有火，国人奔告冯妇，冯妇攘臂从国人出，求虎弗得。
火迫于宫肆，国人拥冯妇以趋火，灼而死。
于是贾人以妄得罪，而冯妇死弗悟。

○燕文公求马

燕文公之路马㈠死，或告之曰：“卑耳氏之马良，请求之”。
辞曰：“野马也，不足以充君驷”。
公命人强之，逃。
苏代之徒，欲以其马售公，弗取。
巫闾大夫入言曰：“君求马将以驾乘舆也，何必近舍其所欲售，而无取其不欲售者乎”。
公曰：“吾恶夫自炫者”。
对曰：“昔中行伯求妇于齐，高、鲍氏皆许之，谋诸叔向，叔向曰：娶妇所以承宗祧奉祭祀，不可苟也，惟其贤而已。
今君之求马亦惟其良而已可也。
昔者尧让天下于许由，许由逃，尧弗强也，而卒得舜；宁戚饭牛以自售于齐桓公，桓公用之，而卒得管仲。
使尧不听许由，何以得舜？桓公不用宁子，何以得管仲？君何固焉”。

㈠路马，《礼记曲礼上》：“乘路马，必朝服”。
郑玄注：“路马，君之马”。

○士蔿谏用虞臣

晋献公灭虞，置其俘于下阳，使士蔿监焉。
其大夫多逃，士蔿弗禁，公闻之怒，召士蔿让之。
士蔿对曰：“君以是为可以充吾国之用也夫？夫彼虞公之臣也，皆尝任虞公之事矣，食虞公之禄，而立虞公之朝，闻虞公之政，虞亡不能救，虞公执而身随之，君将焉用是为哉”。
公曰：“吾惧其适邻国也”。
士蔿笑曰：“若是，则臣滋惑矣”。
公曰：“何哉”，士蔿曰：“往岁，臣之里有厉，卜之曰丛为祟。
于是集里之老幼，召巫觋，具舟车，奉牲币，羞桃茢，男女以班，举丛而置诸衢。
东里之人，利其器物而收之，因得厉焉，死者且过半，故废社之土不可以涂宫室，弃出之妇不可以主中馈，鬼神之所遗也。
今虞之贤臣，曰宫之奇，百里奚而已矣。
宫之奇先虞公之亡，而以其族去，百里奚与俘。
则君既入之秦矣，其它奚取焉？而必欲置之，曰无使适邻国。
君实欲善邻，则曰爱厥苗无遗莠可也。
今君坐不安，食不甘，缮甲兵以睨四封，无岁不征，岂有他哉，求吾欲也。
敌衅未生，无所用谋，如其弗欲，犹将纳之，矧自往焉。
如其用诸，适吾愿也，君何怒为”。
公曰善。

○养鸟兽

郁离子曰：“鸟兽之与人非类也，人能拢㈠而驯之，人亦何所不可分哉。
鸟兽以山薮为家，而关养于樊笼之中，非其情也，而卒能驯之者，使之得其所嗜好而无违也。
今有养鸟兽而不能使之驯，则不食之以其心之所欲，处之以其性之所要，而加矫迫焉，则有死耳，乌乎其能驯之也。
人与人为同类，其情为易通，非若鸟兽之无知也。
而欲夺其所好，遗之以其所不好。
绝其所欲，强之以其所不欲，迫之而使从。
其果心悦而诚服耶？其亦有所顾畏而不得已耶？若日非心悦诚服而出不得已，乃欲使之治吾国徇吾事，则尧舜亦不能矣。

㈠拢字讹，扰也。
《左传昭二九年》：“乃扰畜龙”。

○蛩蛩駏虚

孙子自粱之齐，田忌郊迎之而师事焉。
饮食必亲启，寝兴必亲问，孙子所喜，田忌亦喜之，孙子所不欲，田忌亦不欲也。
邹奭谓孙子曰：“子知蛩蛩駏虚之与蟨乎？蛩蛩駏虚负蟨以走，为其能啮甘草以食己也，非忧其将为人获而负之也。
今子为蟨而田子蛩蛩駏虚也，子其识之”。
孙子曰诺。

○致人之道

或问致人之道，郁离子曰：“道致贤，食致民，渊致鱼，薮致兽，林致鸟，臭致蝇，利致贾。
故善致物者，各以其所好致之，则天下无不可致者矣。
是故不患其有所不至，而患其有所不安，能致而不能安，不如不致之无伤也。
粤人有学致鬼者，三年得其术。
于是坛其室之北隅以集鬼，鬼至而多，无以食，则相帅以为妖，声闻于外。
一夕，其人死而爇其室，邻里莫不笑之”。

○韩垣干齐王

韩垣之齐，以策干齐王，王不用，韩垣怒出诽言，王闻而拘诸司寇，将杀之。
田无吾见，王以语之。
田无吾曰：“臣闻娵萌学扰象而工。
北之义渠，以扰象之术干义渠君，义渠君不答，退而诽诸馆。
馆人曰：非吾君之不听子也，顾无所得象也。
娵萌赧而归。
医胡之魏，见魏太子之神驰而气不属也，谓之曰：太子病矣，不疾治且不可救。
太子怒，以为谤己也，使人刺医胡。
医胡死，魏太子亦病以死。
夫以策干人，不合而怨者非也。
人有言不察，恚而雠之亦非也。
臣闻之江海不与坎井争萁清，雷霆不与蛙蚓斗其声，硁硁㈠之夫，何足杀哉“。
王乃释韩垣。

㈠硁硁，《论语子路》：“言必信，行必果，硁硁然小人哉”。

○噬狗

楚王问于陈轸曰：“寡人之待士也尽心矣，而四方之贤者不贶寡人，何也”。
陈子曰：“臣少尝游燕，假馆于燕市，左右皆列肆，惟东家甲焉。
帐卧起居，饮食器用，无不备有，而客之之者，日不过一、二，或终日无一焉。
问其故，则家有猛狗，闻人声而出噬，非有左右之先容，则莫敢蹑其庭。
今王之门无亦有噬狗乎？此士所以艰其来也”。

○郄恶奔秦

秦楚交恶，楚左尹郄恶奔秦，极言楚国之非，秦王喜，欲以为五大夫，陈轸曰：“臣之里有出妻而再嫁者，日与其后夫言前夫之非，意惎相得也。
一日，又失爱于其后夫，而嫁于郭南之寓人，又言其后夫如昔者。
其人为其后夫言之，后夫笑曰是所以语子者，犹前日之话我也。
今左尹自楚来，而极言楚国之非，若他日又得罪于王而之他国，则将移其所以訾楚者訾王矣”。
秦王繇是不用郄恶。

○乌蜂

杞离谓熊蛰父曰：“子亦知有乌蜂乎？黄蜂殚其力以为蜜，乌蜂不能为蜜而惟食蜜。
故将墐户，其王使视蓄而计课，必尽逐其乌蜂，其不去者众哜而杀之。
今居于朝者，无小大无不胝手瘃㈠足以任王事，皆有益于楚国者也。
而子独邀以食，先星而卧，见日而未起，是无益于楚国者也。
旦夕且计课，吾忧子之为乌蜂也”。
熊蛰父曰：“子不观夫人之面乎？目与鼻、口皆日用之急，独眉无所事，若可去也。
然人皆有眉而子独无眉，其可观乎？以楚国之大，而不能容一遨以食之士，吾恐其为无眉之人，以贻观者笑也”。
楚王闻之，益厚待熊蛰父。

㈠瘃，冻瘃，冻疮也。

○议使中行说

汉八年，高皇帝崩，吕太后临朝听政。
大臣患匈奴之强，将与为和亲，议使者。
太后恶宦者中行说，欲去之，故使往焉，栾布谏曰：“陛下之所以使中行说者，不过以匈奴骄恣，必不能善待汉使，或留之则非我所惜，从而弃之耳。
臣独以为不便。
夫使所以达主命，释仇讲好，决疑解纷，卑不可以屈国体，高不可以激敌恚，察变应机，以制事权。
国之荣辱，己之休戚，非素所爱信，而知其忠且亮者，不可遣也。
今中行说刑臣也，名不齿于国士，则不重其身，臣惧其泄国情，而开敌衅也”。
弗听。
栾布退谓辟阳侯曰：“子不力谏，北边自此弗宁矣。
昔郑伯恶其大夫高克，弗能去，而使帅师以御狄，次于河上，久而不召，众溃，高克奔陈。
《春秋》书曰郑弃其师。
病郑伯也。
今使说也如匈奴，无乃弃说以及其介币乎？昔晋之败于邲也，先谷实往楚师，楚之败于鄢陵也，苗贲皇实在晋。
此古人之偾车辙也，上必悔之”。

○论相

楚王患其令尹蔿吕臣之不能，欲去之，访于宜申。
宜申曰未可。
王曰何故，宜申曰：“令尹楚相也，国之大事，莫大乎置相，弗可轻也。
今王欲去其相，必先择夫间之者，有乃可耳”。
王蹙然曰：“令尹之不足以相楚国，不惟诸大夫及国人知之，鬼神亦实知之，大夫独以为未可，寡人惑焉”。
宜申曰：“不然。
臣之里有巨室，梁蠹且庒，将易之，召匠尔，匠尔曰：梁实蠹，不可以不易，然必先得材焉，不则来可也。
其人不能堪，乃召他匠，束群小木以易之。
其年冬十有一月，大雨雪，梁折而屋圮。
今令尹虽不能，而承其祖父之余，国人与之素矣。
而楚国之新臣弱，未有间者，此臣之所以曰未可也”。

○捕鼠

赵人患鼠，乞猫于中山，中山人予之。
猫善捕鼠及鸡，月余，鼠尽而其鸡亦尽，其子患之，告其父曰：“盍去诸”，其父曰：“是非若所知也，吾之患在鼠，不在乎无鸡。
夫有鼠则窃吾食，毁吾衣，穿吾垣墉，坏伤吾器用，吾将饥寒焉。
不病于无鸡乎？无鸡者弗食鸡则已耳，去饥寒犹远，若之何而去夫猫也”。

○使贪

客有短吴起于魏武侯者，曰：“吴起贪不可用也”。
武侯疏吴起。
公子成入见曰：“君奚为疏吴起也”，武侯曰：“人言起贪，寡人是以不乐焉”。
公子成曰：“君过矣，夫起之能，天下之士莫先焉。
惟其贪也，是以来事君，不然君岂能臣之哉？且君自以为与殷汤、周武王孰贤？务光、伯夷天下之不贪者也，汤不能臣务光，武王不能臣伯夷，今有不贪如二人者，其肯为君臣乎。
今君之国，东距齐，南距楚，北距韩赵，西有虎狼之秦，君独以四战之地处其中，而彼五国顿兵坐视，不敢窥魏者何哉？以魏国有吴起以为将也。
周《诗》有之曰赳赳武夫，公侯干城。
吴起是也。
君若念社稷，惟起所愿好而予之，使起足其俗㈠而无他求，坐威魏国之师，所失甚小，所得甚大。
乃欲使之饭粝茹蔬、被短褐、步走以供使令，起必去之。
起去，而天下之如起者，却行不入大粱，君之国空了。
臣窃为君忧之”。
武侯曰善。
复进吴起。

㈠俗，当作欲。

○去蠹

郁离子疾，病气菀痰结，将瞉之，或曰：“痰，荣也，是养人者也。
人无荣则中干，中干则死，弗可瞉也”。
郁离子曰：“吁，吾子过哉，吾闻夫养人者津也，医家者所谓荣也，今而化为痰，是荣贼也，则非养人者也。
夫天之生人，参地而为三，为其能赞化育也，一朝而化为贼，其能赞天地之化育乎。
是故俞跗、扁鹄之为医也，浣胃涤肠，绝去病根，而阽死者生。
舜禹、成汤、周文王之为君也，诛四凶，戮防风，剿昆吾，放夏桀，戡黎伐祟，而天下之乱载宁。
其将容诸乎？容之无益，以戕人也。
故虫果生也，虫成而果溃，自我而离焉。
非我已，其能养我乎？弗去，是殖贼以待戕也。
从子之教，吾其不远溃矣”。

○螇螰

智伯围赵襄子于晋阳，使人谓其守曰：“若能以城降，吾当使若子及孙世世保之”。
守者对曰：“昔者中牟之郭圮，有螇螰㈠堕于河，沫拥之以旋，其翅拍拍，殸见而怜之，游而负之及陆，谓殸曰吾与子百年无相忘也。
殸振羽大笑曰：若冬春之不知也，而能百年无忘我乎？今晋国惟无人而壅，女以天盈，盈而恃之，是壅祸也。
壅祸恃盈以虿尾于人，天实厌之。
晋阳朝亡，女必夕死，死，予不寒犹及见之，其何有于子及孙“。
是夕，智伯为韩魏所杀。

㈠螇螰，《尔雅释虫》“蜓蚞，螇螰”。
郭璞注：“即蝭蟧也，一名蟪蛄，齐人呼螇螰”。

○德量

郁离子曰：“人之度量相越也，其犹江海之于瀸泉乎？瀸泉之微，积而至于海，无以尚之矣，而海亦不自知其大也，唯其不自知其大也，故其纳不已，而天下之大莫加焉。
圣人之为德，亦若是而已。
是故汧泉纳瀸泉，池纳汧泉，沟纳池，浍纳沟，溪纳浍，川纳溪，泽纳川，江河纳泽，而归诸海。
故天子，海也。
公侯卿大夫，江河也，川泽也。
庶官，溪浍之类，而万民皆瀸泉也。
瀸泉之于海，其相去也不亦大县绝乎？而其势必趋焉，其志之感，情之远，如气至而虫鸣也，如雨来而础润也。
君人者惟德与量俱，而后天下莫不归焉。
德以收之，量以容之，德不广不能使人来，量不宏不能使人安。
故量小而思纳大者，祸也。
汋谷之蝇不可以陵洪涛，蒿樊之鴽不可以御飘风。
大不如海而欲以纳江河，难哉”。

○髽辫失笑

介葛卢髽，白狄辫，皆朝于鲁，遇于沈犹氏之衢，相睨而失笑。
从者归而语诸馆，交訾焉。
鲁人使执渠略与蛄蜣以示之，弗喻。
公山弗狃欲伐季氏，问于冉有，冉有曰：“盍召仲尼”，公山弗狃使召仲尼。
或谓其人曰：“子之从夫子也，粲衣而凿食，会将恒其故而丰其新矣，而召仲尼焉，至必授之政，将绳子以纆，子其悔哉”。
乃阴嗾使者易其礼，仲尼不至。
将起师，冉有曰：“盍闻诸公乎”，弗听。
遂以费人攻季氏问昭公焉。
师入，惊公宫，季桓子挟公以登台，使行人辞诸费人曰：“先君之事，先大夫有之，虽然盟主实有命，今斯之事君惟谨。
君惠优渥，蔑有二命，二三子不念鲁国，不谋于君，而怫临以兵，其若君与社稷何？且吾闻之：鸢不吓鸟，袒裼不责夷踞。
惟二三子图之”。
费人曳戈而走，公山弗狃出奔齐。
君子曰：“公山之伐季氏也，其犹介葛卢之咻狄乎？虽欲召仲尼，虽蒙于其人而弗果，其无成也宜哉”。

○淳于髡论燕畔

齐人伐燕，取其财而俘其民，王朝而受俘，喜见于色，谓其大夫曰：“寡人之伐燕，不戮一人焉，虽汤武亦若是而已矣”。
大夫皆顿首贺。
已而，燕人畔，王怒曰：“吾之于燕民尽心焉，一朝而畔，寡人德不足为与”。
淳于髡仰天大笑，王怪而问之，对曰：“臣邻之富叟疾，使巫祷于神，神告之曰‘若能活物万，吾当为若请于帝，去尔疾，锡尔寿”。
富叟曰诺。
乃使人搜于山，罗于林，罾于泽，得羽毛鳞介之生者万，言于神而放之。
罔罟所及，铩翅而灭足者，嘈嘈聒聒，蔽野揜谷，明日而富叟死，其子往泣于巫曰：“神亦有迋乎”。
问之，以实对，巫笑曰：“有是哉？是女实自迋，非神迋女也”。
今燕之君君㈠臣相为不道，而民无故也。
君伐而取其财，迁其居，冤号之声訇殷天地，鬼神无所依归，帝怒不可解矣，而曰不戮一人焉？夫人饥则死，冻则死，不必皆以锋刃而后谓之杀之也。
周诗曰：树怨以为德，君实有焉，而以尤燕民，非臣之所知也。

㈠衍一君字。

○造物无心

郁离子曰：“呜呼，天下之乱也，天亦无如之何矣！夫天下之物，动者、植者、足者、翼者、毛者、倮者，戢戢如也，沸如也，菶如也，森如也，出出而不穷，连连而不绝，莫非天之生也，则天之好生亦尽其力矣。
尽其力以生之，又尽其力以笼歼之，不亦劳且病哉？其生也非一朝，而其歼也在顷刻，天若能如之何而为之，则亦不诚甚矣”。

○秦医

楚令尹病，内结区霿㈠，得秦医而愈，乃言于王，令国人有疾不得之他医。
无何，楚大疫，凡疾之之秦医者，皆死，于是国人悉往齐求医。
令尹怒，将执之。
子良曰：“不可。
夫人之病而服药也，为其能救己也。
是故辛鳖涩苦之荆，碱砭熨灼之毒，莫不忍而受之，为其苦短而乐长也。
今秦医之方也，不师古人而以臆，谓岐伯、俞跗为不足发，谓《素问》、《难经》为不足究也。
故其所用，无非搜泄酷毒之物，钧吻戟喉之草，荤心晕脑，入口如锋，胸肠刮割，弥日达夕，肝胆决裂，故病去而身从之，不如死之速也。
吾闻之：抉祸莫若轻，人之情也。
今令尹不求诸草茅之言，而图利其所爱，其若天道何？吾得死于楚国，幸也。”。

㈠区霿，区瞀，昏昧也。
《汉书五行志下之上》：“貌言视听，以心为主，四者皆失，则区霿无识”。

○大人不为不情

郁离子曰：“膏粱可以易豆羹，狐貉可以夺缊絮，民情之常也。
是故膏粱不足，豆羹可也；狐貉不足，缊絮可也。
野鸟系于笼中而驯者食也。
笼中之不如山薮，入其笼者知之。
有童子侧木檠而设食以诱鼠，多获鼠。
一夕，逸其一，遂不复获鼠。
今使持槲叶之衣，麦麧之饼，而招于市曰舍尔室，捐而服，而来与我共此。
则虽其子亦走而避矣。
是故不情之事，大人不为之”。

○荀卿论三祥

楚王好祥，有献白乌、白鸜鹆、木连理者，群臣皆贺，荀卿不来。
王召而谓之曰：“寡人不佞，幸赖先君之遗德，群臣辑睦，四鄙无事，鬼神鉴格而降之祥，大夫独不喜焉，愿闻其故”。
荀卿对曰：“臣少尝受教于师矣。
王之所谓祥者，非臣之所谓祥也。
臣闻王者之祥有三，圣人为上，丰年次之，凤凰、麒麟为下。
而可以为祥可以为妖者，不与焉。
故凡物之殊形诡色，而无益于民用者，皆可以谓之祥，可以谓之妖者也。
是故先王之思治其国也，见一物之非常，必省其政。
以为祥与，则必自省曰吾何德以来之？若果有之，则益勉其未至；无则反躬自励，畏其僭也，畏其易福而为祸也。
以为妖与，则必自省曰吾何戾以致之，若果有之，不待旦而改之；无则夙夜祗惕，检视听之所不及，畏其蔽也，畏其有隐慝而人莫之知也。
夫如是，故祥不空来，而妖虚萁应，今三闾大夫放列于湘，鄢郢、夷陵皆举于秦，耕夫牧子莫不荷戈以拒秦，老弱馈饷，水旱相仍，饥馑无蓄，虽有凤凰、麒麟日集于郊，无补楚国之罅漏，而况于易色之鸟，乱常之木乎？王如不省，楚国危矣”。
王不悟，荀卿乃退于兰陵，楚遂不振以亡。

○齐伐燕

齐伐燕，用田子之谋，通往来，禁侵掠，释其俘而吊其民，燕人皆争归之矣。
燕王患之，苏厉曰：“齐王非能行仁义者，必有人教之也。
臣知齐王急近功而多猜，不能安受教；其将士又皆贪，不能长受禁。
请以计中之”。
乃阴使人道齐师，要降者于途，掠其妇人而夺其财，于是降者皆畏，弗敢进。
乃使间招亡民，亡民首鼠，齐将士久欲掠而惮禁，则因民之道鼠㈠，而言于王曰：“燕人叛”。
齐王见降者之弗来也。
果大信之，下令尽收拘降民之家。
田子谏，不听，将士因而纵掠，燕人遂不复思降齐。

㈠道鼠，道字讹，首鼠。

○任己者术穷

郁离子曰：“善疑人者，人亦疑之；善防人者，人亦防之。
善疑人者，必不足于信；善防人者，必不足于智。
知人之疑己而弗舍者，必其有所存也；知人之防己而不避者，必其有所倚也。
夫天下之人，焉得尽疑而尽防之哉？智不足以知贤否，信不是以弭欺诈，然后睢睢焉，惟恐人以我之所以处人者处我也，于是不任人而专任己。
于是谋者隐，识者避，哲者愚，巧者拙，廉者匿，而圆曲顽鄙之士来矣。
圆曲顽鄙之士盈于前，而疑与防愈急，至于术穷而身偾，愈悔其防与疑之不足，不亦痛哉”。

○论史

郁离子曰：“呜呼，吾今而后知以讦为直者之为天下后世害不少也。
夫天之生人，不恒得尧舜禹汤、文王以为之君，然后及其次焉，岂得已哉。
如汉之高祖，唐之太宗，所谓间世之英，不易得也，皆传数百年，夭下之生赖之以安，民物蕃昌，蛮夷向风，文物典章可观，其功不细。
乃必搜其失，而斥之以自夸大，使后世之人举以为词曰：若是者亦足以受天命，一九有则不师其长，而效其短，是岂非以讦为直者之流害哉”。
或曰：“史直笔也，有其事则直书之，天下之公也，夫奚讦”。
郁离子曰：“是儒生之常言，而非孔子之训也。
孔子作春秋，为贤者讳，故齐桓、晋文皆录其功，非私之也，以其功足以使人慕。
录其功而不扬其罪，虑人之疑之，立教之道也。
故诗书皆孔子所删，其于商周之盛王，存其颂美而已矣”。

○天地之盗

郁离子曰：“人，天地之盗也。
天地善生，盗之者无禁，惟圣人为能知盗，执其权，用其力，攘其功，而归诸己。
非徒发其藏，取其物而已也。
庶人不知焉，不能执其权，用其力；而遏其机，逆其气，暴夭其生息，使天地无所施其功。
则其出也匮，而盗斯穷矣。
故上古之善盗者，莫伏羲、神农氏若也，惇其典，庸其礼，操天地之心以作之君，则既夺其权而执之矣，于是教民以盗其力以为吾用。
春而种，秋而收，逐其时而利其生；高而宫，卑而池，水而舟，风而帆，曲取之无遗焉。
而天地之愈滋，庶民之用愈足。
故曰惟圣人为能知盗，执其权，用其力，非徒取其物，发其藏而已也。
惟天地之善生而后能容焉，非圣人之善盗，而各以其所欲取之，则物尽而藏竭，天地亦无如之何矣。
是故天地之盗息，而人之盗起，不极不止也。
然则何以制之？曰遏其人盗，而通其为天地之盗，斯可矣”。

○治圃

公仪子谓鲁穆公曰：“君知圃人之为圃乎？沃其壤，平其畦，通其风日，疏其水潦，而施艺植焉。
窊隆干湿各随其物产之宜，时而树之，无有违也。
蔬成而后撷之，相其丰瘠，取其多而培其寡，不伤其根，撷已而溉，蔬忘其撷，于是庖日充，而圃不匮。
今君之有司取诸民不度，知取而不知培之，其生几何，而入于官者倍焉。
君之圃匮也已，臣窃为君忧之”。

○芈叔课最

楚使芈叔为尹，课上最，楚王大悦，绳诸朝。
孙叔敖仰天大笑，三噎而三顿。
楚王不怿曰：“令尹有不足于寡人与？盍教之，而廷耻寡人，窃为令尹不取也”。
孙叔敖对曰：“臣之里人有洿池以为利者，吴行人过楚，见其鱼鳖之牣也，谓之曰我善渔。
臣之里人喜，为之具罔罟、舟楫，资其行，则趋而之其池，曰我于是乎渔。
臣之里人蹙然曰吾惟子能取江湖之鱼以益我也，若是，则吾固有之矣，而焉用子为哉。
今楚国之民莫非王民矣，芈叔之尹申也，不闻有令政以来邻国之民，而多取诸王之固有以最其课，是剜王之股以啖王也。
则王之左右皆能之矣，不惟是夫也。
今王朝群臣而绳之，群臣不佞，繇是而度王心，则相率而慕效之，以为敌国驱，是社稷之忧也”。
楚王曰善哉。
乃黜芈叔，下令国中曰：“下邑之大夫，有效芈叔剥吾民以最课者，服上刑”。
楚人大悦，三年而伯诸侯。

○道术

艾大夫曰：“民不可使佚也，民佚则不可使也。
故恒有事以勤之，则易治矣”。
郁离子曰：“是术也，非先王之道也。
先王之使民也，义而公，时而度，同其欲，不隐其情，故民之从之也，如手足之从心，而奚恃于术乎，今子之民知畏而不知慕，知免而不知竞，而子之所用者无非掊克之吏，所行者无非朝四暮三之术也。
子以为人不知之，而不知人皆知之也。
故子以是施诸民，民亦以是应诸子，上下之情交隐矣。
子徒见其貌之台，而不知其中之离也；见其外，而不察其心者也。
故自喜以是为得计，而不思恶劳欲逸，人志所同。
是故先王之养民也，聚其所欲，而勿施其所恶。
今子反之，庸非罔乎？上罔下则不亲；下罔上则不孙，不孙不亲，乱之蕴也。
《诗》：彼其之子，邦之司直。
子为司直，乃不循先王之旧章而以罔教，仆实不敢与闻”。
大夫虽惭，弗能改也。

○畏怀

郁离子谓艾大夫曰：“子以为以力毒人而人不言怨者，其最威也乎，怀德也乎”。
大夫曰：“亦畏威而已矣”。
郁离子曰：“吾始以为夫子莫之知也，而今而后知夫子非莫之知也。
夫子以钩距民隐，罗其财以供公，非得已也。
夫子之心人知之也，而夫子之所任则非能以夫子之心为心者也，是以民免而勿子怀也。
《诗》云：小东大东，杼轴其空。
又曰：东人之子，职劳不来；西人之子，粲粲衣服；舟人之子，熊罴是裘；私人之子，百僚是试。
今兹备矣，而民不亩，是怨不在口而在腹地。
《诗》云：中心藏之，何日忘之？若药之在炮未有火以发之也。
夫子而今知之矣，能无虞乎”。

○种树喻

韩非子为政于韩且十年，韩贵人死于法者无完家，于是韩多旷官。
王谓公叔曰：“寡人欲用人，而韩之群臣举无足官者，若之何哉”。
公叔对曰：“王知夫种树乎？臣家国东郊，世业种树，树之材者，松楠栝柏可以为栋梁，种之必三五十年而后成。
其下者为柽柳朴樕，种之则生，不过为薪。
故以日计之，则栋梁之利缓而薪之利速；以岁计之，则薪之利一而栋梁之利百。
臣俱种之，世享其利，是以富甲于韩国。
臣邻之窭叟，急慕而思效之，植松栝不能三年，不待其成而辄伐之，以为常，仅足其朝夕食，无余也。
今君之用人也，不待其老成，至于不克负荷而辄以法戕之，栋梁之材竭矣。
一朝而屋坏，臣恐束薪不足以支之也”。

○智力

郁离子曰：“虎之力，于人不啻倍也。
虎利其爪牙而人无之，又倍其力焉，则人之食于虎也无怪矣。
然虎之食人不恒见，而虎之皮人常寝处之，何哉？虎用力，人用智，虎自用其爪牙，而人用物。
故力之用一，而智之用百。
爪牙之用各一，而物之用百，以一敌百，虽猛不必胜。
故人之为虎食者，有智与物而不能用者也。
是故天下之用力而不用智，与自用而不用人者，皆虎之类也，其为人获而寝处其皮也，何足怪哉”。

○省敌

郁离子曰：“善战者省敌，不善战者益敌。
省敌者昌，益敌者亡。
夫欲取人之国，则彼国之人皆我敌也，故善省敌者不使人我敌。
汤武之所以无敌者，以我之敌敌敌也。
惟天下至仁为能以我之敌敌敌，是故敌不敌而天下服”。

○聚天下者犹的

郁离子曰：“水赴壑，鸟赴林，蝇赴臭，不驱而自至者也，而奚以召之哉。
利者，众之所逐；名者，众之所争；而德者众之所归也。
是皆足以聚天下者也。
故聚天下者其犹的乎。
夫的也者，众矢之所射，众志之所集也。
尧舜以仁义为的，而天下之善聚焉。
收天下之所争逐者，为之均之，不使其争逐也；及其至也，九州岛来同，四夷乡风，穆穆雍雍，以入于其的之中。
桀纣以淫欲为的，而天下之不善聚焉。
收天下之所争逐者，私诸其人；及其穷也，诸侯百姓相与操弓注矢，的其躬而射之。
是故不能仁义而为天下的者，祸也。
故秦之未帝也，天下莫强焉，及其吞六国而一位号，不过再世，匹夫呼而与之争，天下并起和之，莫不以秦为辞者，的所在也。
陈涉先起而先亡，以其先自主以为秦兵之的也。
故曰不为事先动而辄随者，不为的而已矣。
昔者秦攻韩上党，上党之守冯亭以上党归于赵，赵人受之，是以有长平之败，赵国几亡。
夫秦之所欲取者，上党也，兵之所加不选其埋与赵也，惟上党之所在耳。
介山之草木何罪而焚乎？之推之所在也。
是故辞祸有道。
辞其的而已矣”。

○田璆论救楚

秦恶楚而善于齐。
主翦帅师伐楚，田璆谓齐主曰：“盍救诸”，齐王曰：“秦主与吾交善，而救楚是绝秦也”。
邹克曰：“楚非秦敌也，必亡，不如起师以助秦，犹可以为德而固其交”。
田璆曰：“不然。
秦，虎狼也，天下之强国六，秦已取其四，所存者齐与楚耳。
譬如摘果，先近而后远，其所未取者力未至也，其能终留之乎？今秦岂诚恶楚而爱齐也？齐楚若合，犹足以敌秦。
以地言之，则楚近而齐远，远交而近攻，秦之宿计也。
故将伐楚先善齐以绝其援，然后专其力于楚。
楚亡，齐其能独存乎？谚有之曰：攒矢而折之，不若分而折之之易也。
此秦之已效计也。
楚国朝亡，齐必夕亡”。
秦果灭楚，而遂伐齐，灭之。

○九头鸟

孽摇之虚有鸟焉，一身而九头，得食则八头皆争，呀然而相衔，洒血飞毛，食不得入咽，而九头皆伤。
海凫观而笑之曰：“而胡不思九口之食同归于一腹乎，而奚其争也”。

○琴弦

晋平公作琴，大弦与小弦同，使师旷调之，终日而不能成声，公怪之，师旷曰：“夫琴大弦为君，小弦为臣，大小异能，合而成声，无相夺伦，阴阳乃和。
今君同之，失其统矣，夫岂瞽师所能调哉”。

○多疑不如独决

无支祈与河伯斗，以天吴为元帅，相抑氏副之，江疑乘云，列缺御雷，泰逢起风，薄号行雨，蛟鳝、鳄鲮激波涛，而前驱者三百朋，遂北至于碣石，东及吕粱。
河伯大骇欲走，灵姑胥止之曰：“不如且战，不捷而走未晚也”。
乃谋元帅。
灵姑胥曰赑屃可。
河伯曰：“天吴八首八足，而相抑氏九头，实佐之；雷风、雨云之神，各专其能，以卫中坚；蛟鼍、鳄鲮莫不尾剑口凿，鳞锋鬣锷，掉首摧山，揵髻倒渊，而岂赑屃所敢当哉”。
灵姑胥曰：“此臣之所以举赑屃也。
夫将以一身统三军者也。
三军之耳目齐于一个，故耳齐则聪，目齐则明，心齐则一，万夫一力，天下无敌。
今天吴之头八，而副之者又九其头。
臣闻人心之神，聚于耳目，目多则视惑，耳多则听惑。
今以二将之心而御其耳目六十有八，则已不能无惑矣，加以云雷、风雨之师，各负其能，而毕欲逞焉，其孰能一之？故惟赑屃为足以当之。
赑屃之冥冥，不可以智诱威胁而谋激也，而其志有必至，破之必矣。”乃使赑屃帅九夔以以伐之，大捷，故曰众志之参疑，不如一心之独决也。

○射道

常羊学射于屠龙子朱，屠龙子朱曰：“若欲闻射道乎？楚王田于云梦，使虞人起禽而射之。
禽发，鹿出于王左，麋交于王右，王引弓欲射，有鹄拂王旃而过，翼若垂云，王注矢于弓，不知其所射。
养叔进曰：臣之射也，置一叶于百步之外而射之，十发而十中；如使置十叶焉，则中不中非臣所能必矣”。

○一志

郁离子曰：多能者鲜精，多虑者鲜决。
故志不一则厐，厐则散，散则溃溃然，罔知其所定。
是故明生于一，禽鸟之无知，而能知人之所不知者一也。
人为物之灵而多欲以昏之，反禽鸟之不如，养其枝而枯其根者也。
呜呼，人能一其心，何不如之有哉。

○知止

粤工善为舟，越王用之良，命廪人给上食。
粤之治舟者宗之。
岁余言于越王曰：“臣不惟能造舟，而又能操舟”。
王信之，隽李之役，风于五湖，溺焉，越人皆怜之。
郁离子曰：“是画蛇而为之足者之类也。
人无问智愚，惟知止则功完而不毁，故以子胥之贤而不免焉。
夫子胥之入吴也，图报其父兄之雠而已矣。
及其入郢而鞭平王足矣，夫复何求哉？乃不去，而沈其身，不知止也”。

○专心

郁离子曰：“水鸮翔而大风作，穴蚁徙而阴雨零，岂其知之独觉哉？惟其所愿欲莫切于饱与安也，故孜孜以候之。
气将来而必知，惟其心之专也。
是故知曂潦者莫如农，知水草者莫如马，知寒暑者箕㈠如虫。
故以刖守阍，以瞽听乐，取其专也。
鲁人有善《易》者，百家之训诂疏义，无不诵而记之，命之卜则不中。
吴有医，与谭脉证必折，而请其治疾无不愈者。
故曰诚则明矣。
水鸮之知风，穴蚁之知雨，诚也”。

㈠箕字讹，当作莫。

○主一不乱

屠龙子与都黎奕，都黎数败。
馆人怜而助之，又败。
观者皆愕，胥助焉。
从者请已，曰：“吾闻寡不敌众，彼方鸠群知，吾忧子之不胜以圮前劳也”。
屠龙子弗应，坐而奕如故。
都黎乃大败不能支，助者相顾皆失色，执子以诟。
使复之，俱弗敢矣。
从者喜曰：“神矣哉，夫子之奕也”。
屠龙子曰：“未也，子不观夫斗兽乎？夫兽虎为猛，今以虎斗虎，则独虎之不胜多虎也，明矣；以狐斗虎，则虽千狐其能胜一虎哉？多愈见其自乱也。
昔者六国合从以摈秦，辩士之为秦者连衡喻之，六国果不胜，如辩士言。
今者之奕，犹是也。
吾尝行于野，见两头之蛇，其首一东而一西，二首相掣，终日不能离其处。
吾观而悲焉。
故为臣室者，工虽多必有大匠焉，非其画不敢裁也；操巨舟者，人虽多必有舵师焉，非其指不敢行也。
故视听专而事不偾，是故四海之民听于一君则定，百万之师听于一将则胜。
《易》曰：长子帅师，弟子舆尸，凶。
《诗》曰：如彼筑室于道谋，是用不溃于成。
虽使奕秋为之，犹当败也，而况非奕秋者乎？吾何惴焉”。

○虞孚

虞孚问治生于计然先生，得种漆之术，兰年㈠树成而割之，得漆数百斛，将载而鬻诸吴，其妻之兄谓之曰：“吾常于吴商，知吴人尚饰，多漆工，漆于吴为上货，吾见卖漆者煮漆叶之膏以和漆，其利倍而人弗知也”。
虞孚闻之喜，如其言，取漆叶煮为膏，亦数百瓮，与其漆俱载以入于吴。
时吴与越恶，越贾不通，吴人方艰漆，吴侩闻有漆，喜而逆诸郊，道以入吴国，劳而舍诸私馆。
视其漆良也，约旦夕以金币来取漆。
虞孚大喜，夜取漆叶之膏和其漆以俟。
及期，吴侩至，视漆之封识新，疑之，谓虞孚请改约。
期二十日至，则其漆皆败矣。
虞孚不能归，遂丐而死于吴。

㈠兰年，当作三年。

○虎貙

若石㈠隐于冥山之阴，有虎恒蹲以窥其藩。
苦石帅其人昼夜警，日出而殷钲，日入而燎燖，宵则振铎以望，植棘树墉，坎山谷以守，卒岁，虎不能有获。
一日而虎见，若石大喜，自以为虎死无毒己者矣。
于是驰其机，撤其备，垣坏而不修，藩决而不理。
无何，有貙逐麋来止其室之隈，闻其牛羊豕之声而入食焉。
苦石不知其为貙也，叱之不走，投之以块，貙人立而爪之毙。
君子谓若石知一而不知二，宜其及也。

㈠若石，后文或曰若石，或曰苦石，盖刻误，文中两处苦石当亦作若石。

○山居夜狸

郁离子居山，夜有狸取其鸡，追之弗及。
明日从者擭其入之所以鸡，狸来而絷焉，身缧而口足犹在鸡，且掠且夺之，至死弗肯舍也。
郁离子叹曰：“人之死货利者其亦犹是也夫？宋人有为邑而以赂致讼者，士师鞫之，隐弗承，掠焉，隐如故。
吏谓之曰：承则罪有数，不承则掠死，胡不择其轻？终弗承以死。
且死呼其子私之曰：善保若货，是吾以死易之者。
人皆笑之，则亦与狸奚异焉”。

○蹶叔三悔

蹶叔好自信而喜违人言。
田于龟阴，取其原为稻，而隰为粱。
其友谓之曰：“粱喜亢，稻喜湿，而子反之，失其性矣，其何以能获”。
弗听，积十稔而仓无储，乃视于其友之田，莫不如所言以获，乃拜曰：“予知悔矣”。
既而商于汶上，必相货之急于时者趋之，无所往而不与人争，比得而趋者毕至，辄不获市。
其友又谓之曰：“善贾者收人所不争，时来利必倍，此白圭之所以富也”。
弗听，又十年而大困，复思其言而拜曰：“予今而后不敢不悔矣”。
他日以舶人手于海，要其友与偕，则泛滥而东，临于巨渊。
其友曰：“是归墟也，往且不可复”。
又弗听，则入于壑之中，九年得化鲲之涛，嘘之以还。
比还而发尽白，形如枯腊，人无识之者。
乃再拜稽首，以谢其友，伸天而矢之曰：“予所弗悔者有如日”。
其友笑曰：“悔则悔矣，夫何及乎”。
人谓蹶叔三悔以没齿，不如不悔之无忧也。

○诟食

齐人有好诟食者，每食必诟其仆，至坏器投匕箸，无空日。
馆人厌之，忍弗言，将行，赠之以狗，曰：“是能逐禽，不腆以赠子”。
行二十里而食，食而召狗与之食。
狗嗥而后食，且食而且嗥。
主人诟于上，而狗嗥于下，每食必如之。
一日，其仆失笑，然后觉。
郁离子曰：“夫人必自侮，而后人侮之”。
又曰：“饮食之人，则人贱之”，斯人之谓矣。

○玄石好酒

黔中仕于齐，以好贿黜而困，谓豢龙先生曰：“小人今而痛惩于贿矣，惟先生怜而进之”。
又黜。
豢龙先生曰：“昔者，玄石好酒，为酒困，五脏熏灼，肌骨蒸煮如裂，百药不能救，三日而后释，谓其人曰：吾今而后知酒可以丧人也，吾不敢复饮矣。
居不能阅月，同饮至，曰试尝之。
始而三爵止，明日而五之，又明日十之，又明日而大爵，忘其欲死矣。
故猫不能无食鱼，鸡不能无食虫，犬不能无食臭，性之所耽，不能绝也”。

○句章野人

句章之野人，翳其藩以草，闻唶唶之声，发之而得雉，则又翳之，冀其重获也。
明日往聆焉，唶唶之声如初，发之而得蛇，伤其手以毙。
郁离子曰：是事之小，而可以为大戒者也。
天下有非望之福，亦有非望之祸。
小人不知祸福之相倚伏也，则侥幸以为常。
是故失意之事，恒生于其所得意，惟其见利而不见害，知存而不知亡也。

○犁冥

犁冥之粱父之山，得玛瑙焉，以为美玉而售之。
人曰：“是玛瑙也，石之似玉者也。
若以玉价售，徒贻人笑，且卒不克售，胡不实之？虽不足尔欲，售矣”。
弗信，则抱而入海，将之燕，适海有怪涛，舟师大怖，遍索于舟之人曰：“是必舟有宝，而龙欲之耳。
有则亟献之，无惜，惜胥没矣”。
犁冥拊膺而哭，问其故，曰：“余实有重宝，今将献之，不能不悲耳”。
索而视之，玛瑙也。
舟师哑然，忘其怖而笑曰：“龙宫无子，不能识此宝也”。

○姑苏围

姑苏之城围，吴王使太宰伯嚭发民以战，民诟曰：“王日饮而不虞寇，使我至于此，乃弗自省，而驱予战。
战而死，父母妻子皆无所托；幸而胜敌，又不云予功。
其奚以战”。
太宰嚭以告王，请行赏。
王恡不发。
请许以大夫之秩，王顾有难色。
王孙雄曰：“姑许之，寇退，与不与在我”。
王乃使太宰嚭令。
或曰：“王好诈，必诳我”。
国人亦曰：“姑许之，寇至，战不战在我”。
于是王乘城，鸱夷子皮虎跃而鼓之，薄诸阊阖之门，吴人不战，太宰帅左右扶王以登台请成，弗许。
王伏剑，泰伯之国遂亡。

○鄙人学盖

郑之鄙人学为盖，三年艺成而大旱，盖无所用，乃弃而为桔槔，又三年艺成而大雨，桔槔无所用。
则又还为盖焉。
未几而盗起，民尽改戎服，鲜有用盖者。
欲学为兵，则老矣。
郁离子见而嗟之曰：“是殆类汉之老郎与，然老与少非人之所能为也，天也。
艺事繇己之学，虽失时在命，而不可尽谓非己也。
故粤有善农者凿田以种稻，三年皆伤于涝，人谓之宜泄水以树黍，弗对，而仍其旧。
其年乃大旱，连三岁，计其获则偿所歉而赢焉。
故曰：旱斯具舟，热斯具裘。
天下之名言也”。

○世农易业

狐邱之野人世农，农田之入俭，恒思易其业，而未有加于农者。
其舅之子驺于邑大夫，归而华其衣，见而企焉，遂弃农而往为驺。
其主曰：“汝自欲耳，余弗女逐也，三年而不返，则汝之田与庐，吾当使他人营之，无悔也”。
跽而辞曰唯。
越三年，而其所事者物故，欲复归，而田与庐皆易人矣。
故主怜而召之，而其同里皆疾其亡故而违常也，遂恧不敢复而途殍焉。
或以语郁离子，郁离子曰：“古称良农不为水旱辍耕，良贾不以折阅㈠废市，正谓此也。
吴人有养猿于笼十年，怜而放之，信宿而辄归，曰：未远乎？舁而舍诸大谷。
猿久笼而忘其习，遂无所得食，鸣而死。
是以古人慎失业也”。

㈠折阅，《荀子修身》：“良农不为水旱不耕，良贾不为折阅不市”。
杨倞注：“折，损也，阅，卖也。
谓损所阅卖之物价也”。

○多疑难与共事

郁离子曰：“多疑之人不可与共事，侥幸之人不可与定国。
多疑之人其心离，其败也以扰；侥幸之人其心汰，其败也以忽。
夫惟其多疑也，而后逢迎之夫集焉；惟其侥幸也，而后亡忌惮之夫集焉。
逢迎之夫，道萁猜而揜其明；亡忌惮之夫，盈其欺而厉其暴。
然后益疑其所不当疑，而决其所不当决。
败而后悔，奚及哉”。

○天道

盗子问于郁离子曰：“天道好善而恶恶，然乎”，曰然。
曰：“煞则天下之生，善者宜多而恶者宜少矣。
今天下之飞者，乌鸢多而凤凰少，岂凤凰恶而乌鸢善乎？天下之走者，豺狼多而麒麟少，岂麒麟恶而豺狼善乎？天下之植者，荆棘多而稻粱少，岂稻粱恶而荆棘善乎？天下之火食而竖立者，奸宄多而仁义少，岂仁义恶而奸宄善乎？将人之所谓恶者，天以为善乎？人之所谓善者，天以为恶乎？抑天不能制物之命，而听从其自善恶乎？将善者可欺，恶者可畏，而天亦有所吐茹乎？自古至今，乱日常多，而治日常少；君子与小人争，则小人之胜常多，而君子之胜常少。
何天道之好善恶恶而若是戾乎”。
郁离不对。
盗子退谓其徒曰：“甚矣，君子之私于天也，而今也辞穷于予矣”。

○茧丝

郁离子曰：“蚕吐丝而为茧以自卫也，卒以烹其身，而其所以贾祸者，乃其所自作以自卫之物也。
蚕亦愚矣哉！蚕不能自育，而托于人以育也，托人以育其生，则竭其力，戕其身，以为人用也弗过。
人夺物之所自卫者为己用，又戕其生而弗之恤矣，而曰天生物以养人。
人何厚，物何薄也？人能财成天地之道，辅相天地之宜，以育天下之物，则其夺诸物以自用也，亦弗过。
不能财成天地之道，辅相天地之宜，蚩蚩焉与物同行，而曰天地之生物以养我也，则其获罪于天地也大矣”。

○东陵侯

东陵侯既废，过司马季主而卜焉。
季主曰：“君侯何卜也”。
东陵侯曰：“久卧者思起，久蛰者思启，久懑者思嚏。
吾闻之畜极则泄，閟极则达，热极则风，壅极则通。
一冬一春，靡屈不伸，一起一伏，无往不复。
仆窃有疑，愿受教焉”。
季主曰：“若是则君侯已喻之矣，又何卜为”。
东陵侯曰：“仆未究其奥也，愿先生卒教之”。
季主乃言曰：“呜呼，天道何亲，惟德之亲；鬼神何灵，因人而灵。
夫蓍枯草也，龟枯骨也，物也，人灵于物者也，何不自听而听于物乎？且君侯何不思昔者也，有昔者必有今日。
是故碎瓦颓垣，昔日之歌楼舞馆也；荒榛断梗，昔日之琼蕤玉树也；露蛬风蝉，昔日之凤笙龙笛也；鬼磷萤火，昔日之金釭华烛也；秋荼春荠，昔日之象白驼峰也；丹枫白荻，昔日之蜀锦齐纨也。
昔日之所无，今日有之不为过；昔日之所有，今日无之不为不足。
是故一昼一夜，华开者谢；一秋一春，物故者新。
激湍之下必有深潭，高邱之下必有浚谷，君侯亦知之矣，何以卜为”。

○情为欲使

郁离子曰：“气者，道之毒药也；情者，性之锋刃也。
知其为毒药、锋刃而凭其行者，欲使之也。
呜呼。
天与人神灵者也，而皆不能不为欲所使，使气与情得以逞其能，而性与道反随其如往。
造化至此，亦几乎穷类”。

○枯荷履雪

郁离子见披枯荷而履雪者，恻然而悲，涓然而泣之沾其袖，从者曰：“夫子奚为悲也”。
郁离子曰：“吾悲若人之阽死而莫能恤也”。
从者曰：“夫子之志则大矣，然非夫子之任也，夫子何悲焉？夫子过矣”。
郁离子曰：“若不闻伊尹乎？伊尹者，古之圣人也，思天下有一夫不被其泽，则其心愧耻若挞于市。
彼人也，我亦人也，彼能而我不能，宁无悲乎”。
从者曰：“若是则夫子诚过矣！伊尹得汤而相之，汤以七十里之国为政于天下，有人民焉、有兵甲焉而用之，执征伐之权，以为天下君，而伊尹为之师，故得志而弗为，伊尹耻之。
今夫子羁旅也，伊尹之事非夫子之任也，夫子何为而悲哉？且吾闻之：民，天之赤子也，死生休戚，天实司之。
譬人之有牛羊，心诚爱之，则必为之求善牧矣。
今天下之牧无能善者，夫子虽知牧，天弗使牧也，夫子虽悲之，若之何哉”。
遇而歌曰：‘彼冈有桐兮，此泽有荷，叶不庇其根兮，嗟嗟奈何“。
郁离子归，绝口不谭世事。

○圣人不知

楚南公问于萧廖子云曰：“天有极乎？极之外又何物也？天无极乎？凡有形必有极，理也，势也”。
萧寥子云曰：“六合之外，圣人不言”。
楚南公笑曰：“是圣人所不能知耳，而奚以不言也。
故天之行，圣人以历纪之；天之象，圣人以器验之；天之数，圣人以算穷之；天之理，圣人以易究之。
凡耳之所可听，目之所可视，心思之所可及者，圣人搜之，不使有亳忽之藏。
而天之所閟，人无术以知之者惟此。
今又不曰不知，而曰不言，是何好胜之甚也”。

<h2>太师诚意伯刘文成公集卷之四学丽水何镗编校</h2>

郁离子三

○牧豭

项羽既自立为西楚霸王，都彭城，狙邱先生自齐之楚，牧豭请见曰：“先生曷之往”，先生曰：“我将见楚王”。
牧豭曰：“先生布衣也，而见楚王，亦有说乎”，先生曰：“楚王起草莱，为天下除暴秦，分封诸侯而为盟主，我将劝之以仁义之道，帝皇之事”。
牧豭曰：“善哉先生之盛心也！其若楚国之勋旧何”。
狙邱先生不悦曰：“小人亦有知乎？是非若所及也”。
牧豭曰：“臣牧豭者也，家贫无豭，而为人牧豭，豭蕃则主人喜而厚其佣，不则反之。
故臣之牧豭也，舒舒蔫，诘朝而放之，使其蹢躅于丛灌之中，鼻粪壤而食腥秽，籍朽翳荟，负途以游，则皆繇由然不苦牧，而获主人之欢，以不后臣之佣。
臣西家之子慕利而求其术，臣靳欲专之，弗以告也。
西家子不能蕃豭，主人怪之，恒不足其佣。
于是为豭作寝处焉，高其垣，洁其槽，旦而出之，日未入而收之，择草以食之，不使啖秽臭。
豭弗得逸，则皆亡之野。
主人怒而逐之。
今楚国之休戚臣皆豭也，豭得志则王喜，不得其志则王不喜矣，遑恤乎其它。
而先生欲使之易其心，以行子之道，幸而弗听，先生之福也。
其或听焉，而不待其终，则先生之策未效，而先亡王豭，王必怒。
昔者卫鞅以帝王之道说秦孝公，终日不入耳，及以伯术语之，曾未移时，不觉其膝之前，何哉？彼功利之君，鲜不务近而忽远，故非尧禹不可与言道德，非汤武不可与谋仁义。
今楚王何如人哉？其所与立功业计政事者，非谪戍之刑徒，则杀人之亡命也，攘攘其心而炎炎其欲者也，而欲与之论道德行仁义，是何异于被鹿麋以冠裳，而使与人同饮食哉？而王非此不可也，无乃抗先生之神而无益于道乎？且先生之德不如仲尼，犹霄壤也。
仲尼历聘诸侯，卒栖栖而无合，然后危于匡，困于宋，饿于陈蔡之间，几不免焉。
今楚王之威，非直孔子之时诸侯大夫比也，先生之行，臣窃惑焉”。
君子谓狙邱先生有救时之心，而不如牧豭之识事势也。

○割瘿

夷门之瘿人，头没于胛，而瘿代为之元。
口目、鼻耳俱不能为用，郢封人怜而为之割之。
人曰：“瘿不可割也”。
弗听。
卒割之，信宿而死。
国人尤焉，辞曰：“吾知去其害耳，今虽死，瘿亦亡矣”。
国人掩口而退。
他日，有恶春申君之专者，欲言于楚王使杀之。
荀卿闻之曰：“是不亦割瘿之类乎？春申君之用楚非一日矣，楚国之人知有春申君而已，春申君去，则楚随之，是子又欲教王以割瘿也”。

○直言谀言

郁离子曰：“乌鸣之不必有凶，鹊鸣之不必有庆，是人之所识也。
今而有乌焉，日集人之庐以鸣，则其人虽恒喜，亦莫不恶之也；有鹊焉，日集人之庐以鸣，则其人虽恒忧，亦莫不悦之也。
岂惟常人哉，虽哲士亦不能免矣。
何哉？宁非以其声与？是故直言人皆知其为忠，而不能卒不厌；谀言人皆知其为邪，而不能卒不惑。
故知直言之为药石，而有益于己，然后果于能听；知谀言之为疢疾，而有害于己，然后果于能不听。
是皆怵于其身之利害而然也。
是故善为忠者，必因其利害而道之；善为邪者，亦必因其利害而欺之。
惟能灼见利害之实者，为能辨人言之忠与邪也。
人欲求其心之惑，当于其闻乌鹊之鸣也识之”。

○世事翻覆

郁离子与客泛于彭蠡之泽，风云不兴，白日朗照，平湖若砥，鱼虾之出没皆见，畠如也，豁如也，左之右之无不可者。
客曰：“有是哉，泛之乐也！吾得托此以终其身焉足矣”。
已而，山之云出如缕，不顷刻而翳日，风歘然薄石而偃木，鼓穹嵁而雷九渊，轮旋而箕簸焉。
客踸不能立，俯而哕，伏而不敢仰视，神逝魄夺如死，曰：“吾往矣！吾终身不敢复来矣”。
郁离子曰：“世事亦若是也。
夫千乘之君，坐朝而临群臣，受言接词，鲜不温温然。
一朝而怒，莫敢撄其锋，其何以异于水乎？天下之久安也，人恬不知患。
谓之儆不信，而死亡于梦寐者亡限也，无亦知泛之乐而不知风之可畏乎。
慎兢观于吕梁，见其触石而煦沫也，曳足而走曰：吾何为冒是哉？没齿而不涉。
君子以为知畏，其贤于海贾远矣。
故三峡之惊湍，望而知其能覆舟也，而蹈之以死者，不有其生者也。
知泛之乐而不知风之可畏者，未尝夫险者也。
故曰暴虎冯河，死而无悔者，圣人不与也。
言其知祸而弗避也。

○食鲐

司城子之圉人之子，食〔鱼侯〕鲐而死，弗哭。
司城子问之曰：“父与子有爱乎”，曰：“何为其无爱也”。
司城子曰：“然则尔之子死而弗哭，何也”。
对曰：“臣闻之：死生有命，知命者不苟死。
〔鱼侯〕鲐毒鱼也，食之者死，夫人莫不知也，而必食以死，是为口腹而轻其生，非人子也。
是以弗哭”。
司城子愀然叹曰：“好贿之毒其犹食〔鱼侯〕鲐乎？今之役役者无非口腹之徒也，而不知圉人之弗子也，甚矣”。

○说秦

瑕邱子既说秦王，归而有矜色，谓慎子曰：“人皆谓秦王如虎不可触也，今仆已摩其须拍其肩矣”。
慎子曰：“善哉！先生天下之独步也，然吾尝闻赤城之山有石梁五仞，径尺而龟背，其下维千丈之谷，县泉沃之，温藓被焉。
无藤萝以为援也。
有野人负薪而越之，不留趾而达，观者皆唶唶。
或谓之曰：是石粱也，人不能越，惟若能越之，得匪有仙骨乎？使还而复之。
其人立而睨之，则足摇而不能举，目远而不敢瞩。
今子之说秦王，是未睹夫石梁之险者也。
是故过瞿塘而不栗者，未尝惊于水者也；视狴犴而不惴者，未尝中于法者也。
使先生而再三之，则亦无辞以教仆矣”。

○梦骑

刍甿之市，见市子之骑而都也，慕之，顾无所得马，归而惋形于色。
一夕，乃梦骑，乐甚，寤而与其友言之。
其友怜而与俱适市，僦马与之，骑以如陌。
马见青而风，嘶而驰，駜然而骧，蹴然而若凫，刍甿抱鞍而号，旋于马腹之下，马跃而过之，头入于泥尺有咫。
其友驰救之免。
归乃谓其子曰：“知命者有大戒，惟慎无乘马而已”。

○石激水

郁离子曰：“石激水，山激风，法激奸，吏激民，言激戎，直激暴。
天下之纷纷生于激。
是故小人之作乱也，繇其操之急，抑之甚，而使之东西南北无所容也。
故进则死，退则死，进退无所逃也，则安得不避其急而趋其缓也哉？夫人之有欲，如婴儿之欲乳也。
吾力不足以遏之，而又不能舒徐以开之，委曲以道之，乃欲以一介之微挫其锋于顷刻，是何异乎以唾灭火，以瓠捍刃也哉？圣人知其无益也，故曰：人而不仁，疾之已甚，乱也。
及其见阳虎也，则应之曰：诺，吾将仕矣。
而不与之争也。
陈恒弑其君，告夫三子，不可，则曰：以吾从大夫之后，不敢不告也。
而不与之辩也。
夫如是何激之有哉？是故鲧堙洪水，禹乃导而疏之，然后地平天成之功不在鲧而在禹，何也？激不激之谓也”。

○楚巫

楚俗尚鬼，鬼实弗神也，而其巫谋神之。
乃阴构于邑侠，请以其利共。
邑侠以其情通于国侠，故得悉闻有司之事与讼狱之胜负，验如响。
有不用巫言，则事之已右者必左，已左者必右。
于是楚人之奉巫过于奉王令，宁违王禁而不敢违巫言。
王闻之怒，命司马戮巫而焚其祠。
国人大噪，相与为讹言。
于是楚旱，民皆以咎王，群小巫并起为讙，遍国中皆称鬼。
王与令尹谋尽杀巫，以问熊蛰父。
熊蛰父曰：“是激也，未可。
夫民愚而溺于祸福，彼方兴用鬼，而吾骤遏之，未竟其所望，而谓吾怫其情，必怨。
夫怨起于微而积者也。
十家之邑，一日不能户无事，而况楚国乎？有事莫不诿诸鬼，则莫不倚鬼以尤王，其奚以御之？不如因而亢之。
小人能诪祸而不避亢，亢而后昭其许，则不户说而喻，然后明正其法，蔑敢违矣”。
乃命群巫推一大巫以主鬼而复其祠，国有事亦请焉。
而大选县公，平庶狱，宽征役，绝请谒，黜贪墨，国邑之侠皆屏迹。
巫言多不中，民始懈会。
鄙有西师，王集其国老以祈巫，巫不得先闻而失其辞，王以诘国老，国老愕，弗能对。
乃尸巫而爇鬼，无一人敢复言鬼。

○公孙无人

柳下惠之弟跖盗于鲁，鲁国人患之。
公孙无人谓展季曰：“舜父瞽瞍而弟象，舜克谐以孝，烝烝乂，不格奸。
有诸”。
展季恻然无以应。
明日而之盗跖，盗跖环甲兵以自卫，揖其兄以入，还而坐，扬扬然问曰：“圣人之聚有道乎”。
展季曰有。
请问之，曰：“太上以德，其次以政，其下以财。
德久则怀，政驰则散，财尽则离。
故德者主也，致者佐也，财者使也。
致君子莫如德，致小人莫如财，可以君子，可以小人，则道之以政。
引其善而遏其恶，圣人兼此三者而弗颠其本末，则天下之民无不聚矣”。
盗跖怫然曰：“我之聚人也异于是。
驱之以白刃，渍之以赤血。
从我者与之，其不从我者屠之，焚烧其室庐，芟翦其妻孥，芜其土田，割其恩爱，断绝其顾念，使之不夺不食，舍我奚适。
吾将以是横行于天下，而非若长者之迂也”。
展季哑然而返曰：“始吾谓人无不肖，皆异于禽兽，繇今观之，殆不若矣”。
遂隐于柳下，而别其族曰柳下氏。

○僰人养猴

僰人养猴，衣之衣而教之舞，规旋矩折，应律合节。
巴童观而妒之，耻己之不如也，思所以败之，乃袖茅栗以往，筵张而猴出，众宾凝咛，左右皆蹈节，巴童佁然挥袖而出其茅栗掷之地，猴褫衣百争之，翻壶而倒案，僰人呵之不能禁，大沮。
郁离子曰：“今之以不制之师战者，蠢然而蚁集，见物则争趋之，其何异于猴哉”。

○良心

郁离子曰：“人莫不亲其父母也，而弗思他人之亦各亲其父母也；莫不爱子也，而弗思他人之亦各爱其子也。
故有杀人之父母与子而不顾者。
及其父母与子之死，则不堪其悲，是其良心之未亡，犹可道而之善也。
人有不能孝于父母，而钟爱其子者，不思父母之于己，亦犹己之于子也，是其良心虽亡，而犹有存者，亦未至于不可道而之善也。
是故圣人立教，因其善端而道之，使之引而伸之，触类而长之，侯以明之。
挞以记之，格则承之庸之，否则威之。
生之者天地父母，而成之者君师也。
不然，名虽曰人，与禽兽何别焉？”。

○饮漆毒水

熊蛰父谓子离曰：“今有病渴，而刺漆汁以饮之。
可乎”。
曰不可。
“育鱼于池而患獭，则毒其水，可乎”。
曰不可。
曰：“然则子之王亦未之思也甚矣。
王患民赋之不均也而用司马发。
司马发极人力之所至，务尽收以为功，见利而不见民；民入不足以为出，老弱饿殍，田野荒虚，而王未之闻也。
王患敌寇之未弭也，而用乐和。
乐和悦士卒以剽掠，见兵而不见民；民视之犹虎狼，所过妻孥不保，而王未之知也。
是何异乎刺漆汁以止渴，毒池水以禁獭哉？王如不寤，吾恐民非王民而国非王国矣”。

○石羊先生自叹

石羊先生倚楹而叹曰：“呜呼，予何为其生乎？人皆娭娭㈠，我独离离，人皆养养，我独罔罔。
谓天之弃之乎？则比人为有知。
谓天之顾之乎？则何为使予生于此时？时乎命乎，我独于罹。
东乎西乎南乎北乎，吾安所归？独不如鱼与鳖乎，潜居于坻；又不如鸿与雁乎，插羽而飞。
何不使之为土为石乎，而强生以四肢；又何不使之冥冥木木，不知痛痒，以保其真乎？而予之以致寇之货，陷之以不测之机”。
于是悲风振天，四野凄凉，浮云不行，霰雪交零，日月为之无光七日。

㈠娭娭，音奚，和乐貌。
元结《二风诗治风至慈》：“至化之深兮，猗猗娭娭”。

○小人犹膏

郁离子曰：“小人其犹膏乎？观其皎而泽，莹而媚，若可亲也。
忽然染之则腻，不可濯矣。
故小人之未得志也，尾尾焉；一朝而得志也，岸岸焉。
尾尾以求之，岸岸以居之，见于声，形于色，欲人之知也如弗及。
是故君子疾夫尾尾者”。

○鹰化为鸠

文山之鹰既化为鸠，羽毛、爪觜皆鸠矣。
飞翔于林木之间，见群羽族之翪然集也，瞿然忘其身之为鸠也，虺然而鹰鸣焉，群鸟皆翕伏。
久之，有乌翳薄而窥之，见其爪觜、羽毛皆鸠而非鹰也，则出而噪之。
鸠仓皇无所措，欲斗则爪与觜皆无用，乃竦身入于灌。
乌呼其朋而逐之，大困。
郁离子曰：“鹰，天下之鸷也，而化为鸠，则既失所恃矣，又鸣以取困，是以哲士安受命而大含忍也”。

○城莒

莒北离公城莒视绛都，正舆大夫谏曰：“晋天下之大国也，而作绛都，三年然后成，民犹弗堪，而况于莒乎？蕞尔国于晋不百一，以一企百，何异乎以羔服象乘乎？且城成而与守者民也，悉莒国之人不直晋一邑，而矧敢视绛。
苟有事焉，民集于一隅，三则否矣”。
乃损而参之，尽役其老幼，五年而不毕。
楚师伐之，民不战而溃。
君子谓莒北离公之智不如蚁。
蚁计其徒之多寡以作室，有戒则徙，徙各执其事，有蚳者负其蚳以行。
今离公为国而不量其力，不丧何待？

○寡悔

郁离子曰：“食主于疗饥，其功在饱，而甘旨不与焉。
衣主于御寒，其功在暖，而华饰不与焉。
饱暖主也，甘旨华饰客也。
言文而不信，行诡而不实，是专事为客而亡其主也，是犹构九成之楼，而以竹柱也。
呜呼，人之于事也，能辨识其何者为主，何者为客，而不失其权度，则亦庶几乎寡悔矣夫”。

○晚成

屠龙子失马而治厩，人曰晚矣。
屠龙子曰：“折肱而学医，未晚也。
昔者齐桓、晋文公皆先丧其国，而后归为五伯。
越王句践牺于会稽，而后灭夫差，作诸侯长。
知武子囚于楚，而后归相晋侯，光复先君之业。
孙子刖足，而后为大国师，破军斩将，威动天下。
伍子胥丧家出奔，而后入郢复其父兄之仇。
范雎折胁拉齿于箦中，而后相秦斩魏齐。
此三君四大夫者，方其逃奔困厄之际，孰不谓其当与枯荄落叶同腐土壤；而一旦光辉焕赫，使人仰之如日星之在上。
向使其甘于危亡而自暴也，则说已矣。
故七月之旱，禾不生矣，犹可芟而望其穞㈠；若以为晚而遂弃之，田卒荒矣”。
数月而马归，人服其识。

㈠穞同稆，《埤苍》：“稆，自生也”。

○待士

齐宣王与盼子游于囿，出鸟兽鱼鳖而观之，见其驯狎而不惊也，洋洋然有喜色。
盼子问曰：“王何以能使之若是哉”。
王曰：“吾惟其性之欲，而弗逆焉耳”。
盼子曰：“王必以山林处其狐狸、猴猿，沼处其鱼鳖，而泽处其鸿雁乎”。
王曰：“然”。
盼子曰：“王必以肉饱其虎豹，果饱其猴猿，稻粱饱其鸿雁，鸡鹜饱其狐狸乎”。
曰：“固然”。
盼子曰：“使虎豹一日无肉，猴猿一日无果，鸿雁一日无稻梁，狐狸一日无鸡鹜，则王能安之乎”。
王曰：“不能也”。
“今欲以泽沼处虎豹、狐狸、猴猿，而山林处鸿雁、鱼鳖，则王能驯之乎”。
王曰：“不能也”。
曰：“然则王之所以处鸟兽鱼鳖无不得其所矣，彼必感王之德而知所以报王矣。
今济与洸斗，河济洸泗同溢，民庶流离，无人以拯之，臣请举豹。
三晋合兵伐我，侵车东至阿，无人以御之，臣请举虎。
瀛博之间海溢，水冒于城郭，无人以收之，臣请举鳖。
四郊多垒，烽火不绝，狗偷鼠窃，乘时而兴，无人以治之，臣请举狐。
戎卒相持，千里馈饷，禾黍不登，仓廪空竭，无人以理之，臣请举雁。
礼典违阙，纪法失守，敌国使至，无人以应之，臣请举猴。
忠信不孚，民隐其情，断狼多辟，无人以明之，臣请举猿。
力本无赀，草莱滋蔓，田野荒芜，无人以辟之，臣请举狸。
而王可以坐镇齐国矣”。
王勃然色变。
盼子曰：“王无怪也，臣以为王不惜桑麻之地，以为山林沼泽；不惜人食，臣养禽兽者，为其足以承王之任使也。
今皆不可，则必于人乎取之。
而王之待士，未见有惟其性之欲而弗逆者也，来见有处之必以其处，而食之必以其食者也。
则王之所重轻，人知之矣，而又欲绳之以王之徽纆，范之以王之榘度，强之以其所不能，迫之以其所不愿，则任王之事者，非图脯鬻，则有所不得已焉耳。
而欲望其悉心竭力，与王共治齐国，是何异乎筑枯箨以防水，钻朽木以取火哉”。
于是宣王豁然大寤，投案而起，下令放禽兽，开沼泽，与民共之；礼四方之贤士，立盼子以为相。
齐国大强秦楚，致霸，盼子之力也。

○蛇蝎

楚人有见蛇蝎而必杀之者；又有曲为之容，而惟恐人之伤之者。
或曰：“斯二者孰是”。
郁离子曰：“其亦杀之者是，而容之者非耳”。
或曰：“人有害于人，伤成而受罪，律也。
今蛇与蝎未尝伤人，而辄杀之，不已甚乎”。
郁离子曰：“是非若所及也。
夫人与物之轻重，较然殊矣。
虫蛇之无知，而欲以待人者待之，不亦惑乎？昔者周公命庭氏射妖鸟以救日之弓、救月之矢，又命硩簇氏掌覆妖鸟之巢，着为典训。
故孙叔敖见两头之蛇杀而埋之，其母以为阴德。
君子不非焉，况毒人之虫，中之者不死则痍，而曰必待其伤成而后可杀，是以人命同于虫蛇，其失轻重之伦，不亦甚哉？近世之为异端，以杀物为有罪报，而大小善恶无所别，故见恶物而曲为之容，私于其身为之，而不顾其为人之害，其操心之不仁可见。
吾故曰是非若所及也”。

○鵋鶀㈠好音

吴王夫差与群臣夜饮，有鵋鶀鸣于庭，王恶，使弹之，子胥曰：“是好音也，弗可弹也”。
王怪而问之。
子胥曰：“王何为而恶是也？夫有口则有鸣，物之常也，王何恶焉”。
王曰：“是妖鸟也，鸣则不祥，是以恶之”。
子胥曰：“王果以为不祥而恶之与？则有口而为不祥之鸣者，非直一鸟矣。
王之左右皆能鸣者也，故王有过，则鸣以文之：王有欲，则鸣以道之；王有事，则鸣以持之；王有闻，则鸣以蔽之；王臣之顺己者，则鸣以誉之；其不顺己者，则鸣以毁之。
凡有鸣必有为。
故其鸣也，能使王喜，能使王怒，能使王听之而不疑。
是故王国之吉凶惟其鸣，王弗知也，则其不祥孰大焉，王胡不此之虞而鸟鸣是虞？夫吉凶在人，禽兽何知，若以为不祥，则虑而先为之防，求吾阙而补焉，所益多矣。
臣故曰是好音也”。

㈠鵋鶀，猫头鹰。

○靳尚

屈子谓楚襄王曰：“王之所以爱靳尚者，谓其善任使令与？夫国王国，民王民也，靳子有事焉，非王言不获，是楚人之听于靳子也，以王故。
然则靳子无王不可也，而王亦何赖于靳子哉？今王委国靳子，食不由靳子则不甘于口，衣不繇靳子则不安于体，出号令不繇靳子则王心惘然以为不足，臣窃惑焉。
昔商王受之任蜚廉、恶来辈也，惟王之所欲而奉之，揣王之心，度王之意，多方以迎合，自以为大忠于王，而不知为王集天下之怒，牧野之聚，王亡而身与之俱，亦何益哉？今靳子不鉴往辙，而王蛊是裕。
王忱有德令，则靳子收其恩，曰余实为之。
民弗堪命，则曰余将若王何？利究于下，而怨归于上。
臣恐楚国之非王国也”。
襄王大怒，放屈子于湘江之源。
屈子去楚，楚乃大弱于秦。

○论乐

熊蛰父居楚，有见闻必言，不待王之问也。
及其之宋，宋王虽问之，弗言。
或曰：“宋王之待先生不薄于楚王，而先生或言焉，或不言焉，无乃异乎”。
熊蛰父曰：“子亦尝学乐乎？鼓钟县矣，和之以琴瑟，间之以笙磬，合止棁敔，然后八音谐而箫韶成矣。
今有陈筝筑笛缶，间以铙钹，和以羯鼓，虽有鸣球磬筦，其可以杂奏乎？是故雷不鸣于启蛰，而鸣于日至，则夭道变；鸡不鸣于向晨，而鸣于宵中，则人听惑”。

○招安

郁离子曰：“劝天下之作乱者，其招安之说乎。
非士师而杀人，谓之贼；非其财而取诸人，谓之盗。
盗贼之诛，于法无宥。
秦以苛政罔民，汉王入关尽除之，而约三章焉：杀人、伤人及盗而已。
秦民果大悦归汉，汉卒有天下。
繇是观之，岂非他禁可除，而惟此三者不可除乎？天生民不能自治，于是乎立之君，付之以生杀之权，使之禁暴诛乱，抑顽恶而扶弱善也。
暴不禁，乱不诛，顽恶者不抑，善者日弱以消，愚者化而从之，亦已甚矣；而又崇之以爵禄，华之以宠命，假之以大权，使无辜之民不可与共戴天者，释其雠而服事焉，是诚何道哉！遂使天下之义士丧气，勇士裂眦，贪夫悍客攘臂慕效，以要利禄，故曰劝天下之作乱者，招安之说。
而世主弗寤也，悲夫”。
或曰：“然则舞干羽而苗格，非与”。
曰：“甚哉，俗儒之梏于文以误天下也。
《舜典》曰窜三苗于三危。
又曰分北三苗。
夫窜与分北，皆非抚纳降附之词也，则岂因其来格而遂为之哉？非人情也。
圣人岂为之？必也以兵临之，而后分北。
其来格者安之，顽不悛者窜之耳。
又况干羽，非特文舞，则非曰诞敷文德，而遂弛其伐苗之谋，明矣。
《皋陶》曰：苗顽弗即工，帝念哉，念兹在兹。
则有虞之君臣，不顷刻而忘苗，可想而见，岂若后世衰微偷情㈠之君臣，以姑息为幸，而以劝贤之爵禄，劝天下之大憝哉”。

㈠偷情，情字讹，偷惰也。

○盗犨

盗犨以如芒之钩，系八尺之丝，构牛舌而牵之，宵夜而牛随之行，莫之违也。
故世之善盗牛者称犨焉。
郁离子曰：“是所谓盗道也。
中其肯，扼其害，操其机而运之，蔑不从矣”。
石羊先生曰：“此古人制盗之道也，今人弗能也，盗用之矣”。

○种谷

罔与勿析土而农，耨不胜其草，罔并剃以焚之，禾灭而草生如初，勿两存焉。
粟则化而为稂，稻化为稗，胥顾以馁。
乃得诉于后稷曰：“谷之种非良”。
问而言其故，后稷曰：“是女罪也。
夫谷繇人而生成者也，不自植也，故水泉动而治其亩，灵雨降而播其种，蜩螗鸣而芸其草，粪壤以肥之，泉流以滋之，其耨也，删其非粪，不使伤其根；其植也，相其土宜，不使失其性。
潦疏暵溉，举不违时，然后可以望有秋。
今女不师诸先民，而率繇乃心，以遏天生，乃弗惩尔躬，而归咎于种之非良，其庸有愈乎”。

○汪罔僬侥

汪罔之国人长，其胫骨过丈，捕兽以为食，兽伏则不能俯而取，恒饥焉。
僬侥之国人短，其足三寸，捕蜩以为食，蜩飞则不能仰而取，亦恒饥焉。
皆诉于帝蜗，帝娲曰：“吾之分大块以造女也，虽形有巨细，而耳鼻、口目、头腹、手足、心肝、腑肠、毛孔、骨节，无彼此之多寡也。
长则用其长，短则人用其短，不可损也，亦不可益也。
若核之有仁，么乎其微，而根干、枝叶莫不具矣。
若卵之有壳，块乎其冥，而羽毛、觜抓无不该矣。
今女欲为核之仁乎，卵之壳乎，是在女矣，非吾所能与也”。

○神仙

虺韦问于罗离子奇曰：“或称神仙，有诸”。
曰：“有之”。
曰：“何以知之”。
曰：“以物”。
请问之。
曰：“狐，兽也；老枫，木也，而皆能怪变。
人，物之灵，夫奚为不能怪变？故神仙人之变怪者也。
怪可有不可常，是故天下希焉”。
曰：“神仙不死乎”。
曰：“死”。
曰：“何以知之”。
曰：“天以其气分而为物，人其一物也。
天下之物异形，则所受殊矣。
修短厚薄各从其形，生则定矣，惟神仙为能有其受，而焉能加之？故物之大者一天而无二。
天者众物之共父。
神仙，人也，办子之一也㈠，能超乎其群而不能超乎其父也。
夫如是而后元气得以长为之主，不然则非天矣”。

㈠办子之一也，办字讹，当作亦，亦子之一也。

○贪利贪德辩

郁离子曰：“贪与廉相反，而贪为恶德，贪果可有乎？匹夫贪以亡其身，卿大夫贪以亡其家，邦君贪以亡其国与天下，是皆不知贪者也。
知贪者其惟圣人乎。
圣人之于仁义道德，犹小人之于货财金玉也，小人之于货财金玉无时而足，圣人之于仁义道德亦无时而足。
是故文王、周公、孔子皆大圣人也。
文王视民如伤，自朝至于日中昃，不遑暇食；周公思兼三王，以施四事，以夜继日，坐而待旦；孔子曰吾有知乎哉？无知也。
圣人之贪于仁义道德若是哉！故以其贪货财金玉之心而贪仁义道德，则昏可明，狂可哲，而人弗能也。
故于货财金玉则贪，而于仁义道德而廉，遂使天下之人专名贪为恶德而恶之，则小人之罪也”。

○论鬼

管豹问曰：“人死而为鬼，有诸”。
郁离子曰：“是不可以一定言之也。
夫天地之生物也，有生则必有死。
自天地开辟以至于今，几千万年，生生无穷，而六合不加广也，若使有生而无死，则尽天地之间不足以容人矣。
故人不可以不死者，势也。
既死矣而又皆为鬼，则尽天地之间不足以容鬼矣。
故曰人死而皆为鬼者，罔也。
然而二气之变不测，万一亦有魂离其魄而未遂散者，则亦暂焉而不能久也。
夫人之得气以生其身，犹火之着木然。
魂其焰，体其炭也。
人死之魂复归于气，犹火之灭也，其焰安往哉？故人之受气以为形也，犹酌海于杯也，及其死而复于气也，犹倾其杯水而归诸海也，恶得而恒专之以为鬼哉？曰：然则人子之祀其祖父也，虚乎？曰：“是则同气相感之妙也。
是故方诸向月可以得水，金燧向吕可以得火，此理之可见者也。
虞琴弹而熏风生，夔乐奏而凤凰来，声气之应不虚，故鬼可以有可以无者也。
子孝而致其诚，则其鬼繇感而生，否则虚矣。
故庙则人鬼享，孝诚之所致也。
不然，先王继绝世以复明祀，岂其鬼长存而馁，乃至此而复食耶”。

○江淮之俗

江淮之俗，以斗指寅、申、亥为天、地、水三官，按罪锡福之月，而致斋以邀祥焉。
满三年计之，多不得祥而得祸。
人曰：“若是乎鬼神之渺茫也”。
郁离子曰：“果若是，则鬼神不渺茫矣。
夫神聪明而正直者也。
惟其聪明也，故无蔽焉；惟其正直也，故无私焉：无蔽无私不可欺也，则亦不可媚也。
今择其按罪锡福之辰而齐焉，是欺之也。
焚香焫烛，朝夕稽叩拜跪，是媚之也。
人之稍有知识者不受欺与媚，而况于聪明正直之鬼神乎？今之致齐者，非滥官、污吏、奸胥、悍卒，即市井豪侩及巨商大贾之为富而不仁者，使鬼神果有按罪锡福之典，则斯人也降之祥乎？降之祸乎。
故曰若是则鬼神不渺茫矣”。

○岳祠

郁离子观于岳祠，怅然叹曰：“悲哉！先王之道隐，而鬼神亦受人之诬也，而况于人乎”。
管豹问曰：“何也”。
郁离子曰：“若不闻圣人之言曰曾谓泰山不如林放乎？言泰山不享非礼之祭也。
今也又从而为之祠，形其神而配以妃，不亦诬且亵乎？夫人之生死有天命焉，福善祸淫天之道也。
使诚有鬼司之，犹当奉若帝命，其敢受非礼之祈而淫纵其祸福于其所不当得者乎？而祠以私之，是以浊世之鄙夫待鬼神也，其不敬孰大焉”。

○天下贵大同

海岛之夷人好腥，得虾蟹、螺蛤皆生食之，以食客，不食则咻焉。
裸壤之国不衣，风冠裳则骇，反而走以避。
五溪之蛮羞蜜唧而珍桂蠹，贡以为方物，不受则疑以逖。
郁离子曰：“世之抱一隅之闻见者，何莫非是哉！是故众醉恶醒，众贪恶廉，众淫恶贞，众污恶洁，众枉恶直，众惰恶勤，众佞恶忠，众私恶公，众嫚恶礼，犹鸱鸮之见人而赫也。
故中国以夷狄为寇，而夷狄亦以中国之师为寇，必有能辨之者，是以天下贵大同也”。

○麋虎

虎逐麋，麇奔而阚于崖，跃焉，虎亦跃而从之，俱坠而死。
郁离子曰：“麋之跃于崖也，不得已也。
前有崖而后有虎，进退死也。
故退而得虎，则有死而无生之冀；进而跃焉，虽必坠，万一有无望之生，亦愈于坐而食于虎者也。
若虎则进与退皆在我，无不得已也，而随以俱坠，何哉？麋虽死而与虎俱亡，使不跃于崖，则不能致虎之俱亡也。
虽虎之冥，亦麋之计得哉。
呜呼，若虎可以为贪而暴者之永鉴矣”。

○躁人

晋郑之间有躁人焉，射不中则碎其鹄，奕不胜刚啮其子。
人曰：“是非鹄与子之罪也，盍亦反而思之乎”。
弗喻。
卒病躁而死。
郁离子曰：“是亦可以为鉴矣。
天民犹鹄也，射之者我也，射得其道则中矣；兵犹子也，行之者我也，行得其道则胜矣。
致之无艺，用之无法，至于不若人而不胜其愤，恚非所当恚，乌得而不死”。

○立教

郁离子曰：“今有人焉，坐高堂之上，指使臧获，则不得其心者十恒七八。
不得其心而怒叱左右，甚之色与声并厉。
左右承颜而接官，惧其怒之将己迁也，而亦以厉出之。
受指使者不知吾怒之所在，则仓惶而愈乱，愈不得于吾心，则吾之怒愈加，出愈厉。
承颜而接言者亦不知吾怒之所在，以意度意，愈甚而愈吾违。
故小怒则小违，大怒则大违，虽以剑挺临之，不能使之得吾心也。
是故君子之使人也，量能以任之，揣力而劳之；用其长而避其缺，振其怠而提其蹶；教其所不知，而不以我之所知赍之；引其所不能，而不以我之所能尤之。
诲之循循，出之申申，不震不暴，匪怒伊教。
夫如是，然后惩之而不敢怼，刑之而不敢怨。
诗曰：岂弟君子，民之父母。
如是，斯可以为民之父母矣”。

○应侯止秦伐周

秦起兵欲攻周，国人皆不与。
应侯谓秦昭王曰：“臣之里公孙弗忌，弱其邻之老而谋食饮之，裒其徒谓之曰：彼予邻之叟也，富而啬，吾将与若往食饮之。
其徒曰：彼虽富而甚啬，其奚以食饮之？曰：我且盗之。
其徒皆愀然。
明日又欲往，其徒曰：子之谋鄙，盍更诸？曰：我将胁而取之。
其不从者半，弗果往。
他日，又曰：请以货先为之市，具礼召主人而酬酢之，多取物而日稽其直，且速其子弟以为常，不数岁，吾将竭其藏，何如？其徒皆欣然从之。
夫三言者其以不道取诸人均也，而有从不从焉者，避其名也。
今周天下之共主也，无桀纣之恶，无辞而攻之，谁甘受其名？臣固知国人之不与也”。

○树怨

郁离子曰：“树天下之怨者，惟其重己而轻人也。
所重在此，所轻在彼，故常自处其利而遗人以不利，高其智以下人之能，而不顾夫重己轻人，人情之所同也。
我欲然，彼亦欲然，求其欲弗得则争。
故争之弗能，而甘心以让人者，势有所不至，力有所不足也，非夫人之本心也。
势至力足而有所不为，然后为盛德之人，虽不求重于人，而天下之人莫得而轻之，是谓不求而自至。
今人有悻悻自任者，矜其能以骄，有不自己出，则不问是非皆以为未当，发言盈庭，则畏之者唯唯，外之者默默焉。
然后扬扬乎自以为得，而不知以其身为怨海，亦奚益哉？昔者智伯之亡也，惟其以五贤陵人也。
人知笑智伯而不知检其身，使亡国败家接踵相继，亦独何哉”。

○唐蒙薜荔

唐蒙与薜荔俱生于松、朴之下，相与谋所丽。
唐蒙曰：“朴，不材木也，荟而翳。
松，根石髓而生茯苓，是惟百药之君，神农之雨师，食之以仙。
其膏入土，是为琥珀，爰与冰玉、琅玕同为重宝。
其干耸壑而干霄，其枝樛流，其叶扶疏，爰有百乐弦筦之音。
吾舍是无以丽矣。”。
薜荔曰：“信美，然由仆观之，不如朴矣。
夫美之所在，则人之所趋也。
故山有金则凿，石有玉则刡，泽有鱼则竭，薮有禽则剃。
今以百尺梢云之木，不生于穷崖绝谷人迹不到之地，而挺然于众觌，而又曰有茯苓焉，有琥珀焉，吾知其戕不久矣”。
乃枭而附于朴，钻蛴螬之穴以入其条，缠其心而出焉。
于是朴之叶不生，而柯枝条干悉属于薜荔，中虚而外皮索箨如也。
岁余，齐王使匠石取其松以为雪宫之粱。
唐蒙死，而薜荔与朴如故。

○畏鬼

荆人有畏鬼者，闻槁叶之落与蛇鼠之行，莫不以为鬼也。
盗知之，于是宵窥其垣作鬼音，惴弗敢睨也。
若是者四五，然后入其室，空其藏焉。
或侜㈠之曰：“鬼实取之也“。
中心惑而阴然之。
无何，其宅果有鬼，繇是物出于盗所，终以为鬼窃而与之，弗信其人盗也。
郁离子曰：“昔者赵高之谮蒙将军也，因二世之畏而微动之。
二世之心疑矣，乃遏其请以怒恬，又煽其愤以激帝。
知李斯之有谏也，则揣其志而先宣之，反复无不中。
于是君臣之猜不可解，虽谓之曰高实为之，弗信也。
故曰谗不自来，因疑而来；间不自人，乘隙而入。
繇其明之先蔽也”。

㈠侜，欺骗也。
《说文》：“侜，有痈蔽也。
从人舟声”。
《诗陈风防有鹊巢》：“谁侜予美”。
《尔雅》释训：“侜张，诳也”。

○赏爵

郁离子与艾大夫偕谋盗，士有俘盗以请赏者，予之金，不愿而请爵。
大夫不可，郁离子请予之。
大夫曰：“爵王章也，弗可滥也”。
郁离子曰：“大夫之言是也。
然吾尝观于圃人矣，果实之未摘，虽其家人不敢求尝焉；及其既摘，而余则蚊蚋皆聚而咂之矣。
汉曲之处女，色若朝虹，观者慕之，不敢求也；一旦于倡家，则儇子、佻夫、庸奴、贱皂之有金者，皆得而觊之。
今朝迁之尊爵，大盗得之，士之有耻者弗欲仕矣，而犹有愿之者，未之思也，矧敢靳乎？北鄙之僚人以肉豢狗，而怒其子窃食其瞉，于是室家离心。
子必悔之”。

○井田可复

或问于郁离子曰：“井田可复乎”。
郁离子曰：“可”。
曰：“何如其可也”。
曰：“以大德戡大乱则可也。
夫民情久佚则思乱，乱极而后愿定。
欲谋治者必国民之愿定而为之制，然后疆无梗，猾无闾。
故令不疚而行”。
请问之，曰：“天下之宴安也，人不尝苦辛，不知乱之无所容其身，而易于怨上。
故一拂其欲，则愤激而思变，有从而倡之，乱斯作矣。
是故老成之人慎纷更焉，非为苟也，畏未得其利而先睹其害也。
故民犹马也，厩牧以安之，豆粟以饫之，旦而放之，莫不振鬣而奔风，牝鸣而牡应，嘶驰騠突，惟意所如，不可逐而馽㈠也，及其负盐车，历羊肠，流汁踠足，饥不得秣，倦不得息，逾数百千里而归，望皂枥如弗及，见圉人而敂沫，则虽鞭之使逸，否矣。
及此而调之，其有不服者乎？是故圣人与时偕行，时未至而为之，谓之躁；时至而不为之，谓之陋。
今民风不淳，而古道之废兴，欲不欲者各半。
故以大德戡大乱，则井田亦可复也”。

㈠馽，同絷。
《庄子马蹄篇》：“连之以羁馽”。

○窃糟

客有好佛者，每与人论道理，必以其说驾之，欣欣然自以为有独得焉。
郁离子谓之曰：“昔者鲁人不能为酒，惟中山之人，善酿千日之酒，鲁人求其方，弗得。
有仕于中山者，主酒家，取其糟归，以鲁酒渍之，谓人曰：中山之酒也。
鲁人饮之，皆以为中山之酒也。
一日，酒家之主者来，闻有酒，索而饮之，吐而笑曰：是予之糟液也。
今子以佛夸予可也，吾恐真佛之笑子窃其糟也”。

○论物理

郁离子曰：“天地之呼吸，吾于潮汐见之：祸福之素定，吾于梦寐之先兆见之；同声之相应，吾于琴之弦见之；同气之相求，吾于铁与磁石见之；鬼神之变化，吾于雷电见之；阴阳五行之消息，人命系其吉凶，吾于介鳞之于月见之；祭祀之非虚文，吾于豺獭见之；天枢之中，吾于子午之针见之；巫祝之理不无，吾于吹蛊见之；三辰六气之变有占而必验，吾于人之脉色见之，观其着以知微，察其显而见隐，此格物致知之要道也。
不研其情，不索其故，梏于耳目而止，非知天人者矣”。

○慎爵

郁离子谓执政者曰：“物之所贵于天下者，以其少有而难得也。
如使明珠如沙，黄金如土，则人皆得而有之，其何以能贵乎？故服有章，爵有等，使人不可以妄觊，然后王命尊而荣辱行。
此鼓舞天下之奇货也。
昔者赵王得于阗之玉以为爵曰以饮有功者。
邯郸之围解，王跪而执爵进酒，为魏公子寿，公子拜嘉焉。
故鄗南之役，王无以为赏，乃以其爵饮将士，将士饮之皆喜。
于是赵人之得爵饮，重于得十乘之禄。
及其后王迁以爵爵嬖人之舐痔者，于是秦伐赵，李牧击却之，王取爵以饮将士，将士皆不饮而怒。
故同是爵也，施之一不当，则反好以为恶。
不知宝其所贵而已矣。”

○天裂地动

或曰：“《传》曰：天裂阳不足，地动阴有余。
然乎”。
郁离子曰：“天道幽微，非可亿也。
然以吾观之，天裂阳不足是也；地动阴有余未必然也。
夫天浑浑然气也，地包于其中，气行不息，地以之奠，今而动焉，岂地之自动乎？观乎地之动也，盖象夫震掉颤惕，而不为跣跃奋舞之状也。
夫既不为跳跃奋舞，则岂地之自动乎？其必有以使之然矣。
然则地之动也，非其自动也，繇其所丽者有所不恒而使之然也。
犹舟之在水，其动也繇乎水，非舟之自动也。
吾固曰天裂阳不足是也：地动亦阳不足，而非阴有余也”。

○羹藿

郑子叔逃寇于野，野人羹藿以食之，甘。
归而思焉。
采而茹之，弗甘矣。
郁离子曰：“是岂藿之味异乎？人情而已。
故有富而弃其妻，贵而遗其族者，繇遇而殊之也。
昔楚昭王出奔而亡其屦，使人求之以百金，曰：吾不忘其相从于患难之中也。
故论功而来及者皆不怨，非术也，诚之感也”。

○大智

郁离子曰：“人有智而能愚者，天下鲜哉。
夫天下鲜不自智之人也，而不知我能，人亦能也。
人用智而偶获，遂以为我独，于是乎无所不用。
及其久也，虽实以诚行之，人亦以为用智也，能无穷乎？故智而能愚，则天下之智莫加焉。
鬼神之所以神于人者，以其不常也。
惟不常，故不形，不形故不可测。
人有作为不可测者，自以为不可测，而不知其为人所测。
故智不自智，而后人莫与争智。
辞其名，受其实，天下之大智哉”。

○安期生

安期生得道于之罘之山，持赤刀以役虎，左右指使进退，如役小儿。
东海黄公见而慕之，谓其神灵在刀焉，窃而佩之。
行遇虎于路，出刀以格之，弗胜，为虎所食。
郁离子曰：“今之若是者众矣。
蔡人渔于淮，得符文之玉，自以为天授之命，乃往入大泽，集众以图大事，事不成而赤其族，亦此类也”。

○行币有道

或问于郁离子曰：“币之不行而欲通，有道乎”。
郁离子曰：“在治本”。
“何谓治本”。
曰：“币非有用之物也，而能使之流行者，法也。
行法有道，本之以德政，辅之以威刑，使天下信畏，然后无用之物可使之有用。
今盗起而不讨，民不知畏信。
法不行矣，有用之物且无用矣，而况于币乎？如之何其通之也”。

○重禁

郁离子曰：“天下之重禁，惟不在衣食之数者可也。
故铸钱造币虽民用之所切，而饥不可食，寒不可衣，必藉主权以行世。
故其禁虽至死而人弗怨，知其罪之在己也。
若盐则海水也。
海水天物也，煮之则可食，不必假主权以行世，而私之以为己，是与民争食也。
故禁愈切，而犯者愈盛，曲不在民矣”。
或曰：“若是，则数罟不入洿池，斧斤以时入山林，先王之禁亦过与”。
曰：“先王之禁非奄其利而私之也，将育而蕃之以足民用也。
其情异矣，矧百亩之田无家不受，而不饥不寒乎”。

○七出

或问于郁离子曰：“在律，妇有七出，圣人之言与”。
曰：“是后世薄夫之云，非圣人意也。
夫妇人以夫者，淫也、妒也、不孝也、多言也、盗也，五者天下之恶德也。
妇而有焉，出之宜也。
恶疾之与无子，岂人之所欲哉？非所欲而得之，其不幸也大矣，而出之，忍矣哉！夫妇人伦之一也。
妇以夫为天，不矜其不幸而遂弃之，岂天理哉？而以是为典训，是教不仁以贼人道也。
仲尼没而邪辞作，惧人之不信，而驾圣人以逞其说。
呜呼，圣人之不幸而受诬也久矣哉”。

○九难

郁离子冥迹山林，友木石而侣猿猱，茅径不开，草屋肃然。
随阳公子过焉，坐定，公子作而言曰：“仆不佞，窃闻先生久矣，今幸得眺玉色，趋下风。
仆闻有道之士不遗刍荛之言，愿有陈焉。
先生肯听之乎”。
郁离子曰：“唯唯！愿奉教”。

公子曰：“夏屋㈠耽耽，缭以周坦。
广庭砥平，翼以飞楼。
突室留春，清馆含秋。
高櫊楬辙以翚骞，曾甍馺沓以云浮。
虹芳檀以承衡，兽苍珉以负楹。
浮柱错落以星罗，碧瓦流离而水波。
天华卉暐而冬敷，秀木修森以夏凉。
流景入而成霞，潜籁动以生风，晃兮如阊阖之开，忽兮若管弦之音。
于是乎曼目蛾眉，窈窕成行，曳结烟之翠绡，鸣锵泉之玉珰。
众乐张，华筵启，肆金尊，澄芳醴。
炮羔击牛，烹麕燖鹿。
臇玉珧，臛比目，脍跃湍之鲂，炙拂云之鹄，羹月窟之兔肺，腼雾答之豹胎。
和以麟髓之酥，芼以赪桂之荑。
果则碧华之莲，紫英之梨，霜柑盎蜜，丹荔凝脂，曼倩之桃若壶，安期之枣如瓜，膻肥既饫，清膬乃荐，践笙箫，行组练，迅翔鹍，矫轻燕，熺金釭与绮烛，激妆艳以过电。
良宵欲终，娱乐未足，鸡胶胶以叫晨，留嘉宾以终曲，吾愿与先生同之”。
郁离子曰：“《夏书》㈡曰：酣酒嗜音，峻宇雕墙，有一于此，未或不亡。
仆不愿也”。

公子曰：“百顷之园，树以美木繁华，环以曲沼清池，黑石白沙，黝黝冥冥，岧岧亭亭，密密堂堂，畜阴泄阳，木则女贞石楠合欢棕榈，桐柏枫栌椒桂杉榆，叶如车轮，实若垂珠、春禽嘤鸣而相求，夏虫鼓腋以呼秋，朝阳发旭以摅虹，夕岚凝晕而欲流。
草则鼠姑玫瑰，芎兰茝衡，茭蒋蒲菰，苹萍浮生。
丹苕抱木以垂翘，薜荔缘崖以舒荣，蔚披离以棽纚，激迅飚以扬馨。
鸟则白卓黄莺，翠鹬锦鸡，敷羽翰，摛文章，韚韚煌煌，若彤霞之间矞云。
鱼则赤鲤白鲦，鳜鲫鯈鲨，斑鳞紫鳍，吹澜生华。
于是乎翠盖飘摇，文鹢委蛇，喜月远至，冠佩追随。
憩芳亭，酌琼卮，携佳人，泛涟漪，扰凫鹥，发棹讴，钓游鲭，弋潜龟，奏艳歌，赋新诗。
邀姮娥于洞房，累日夕而亡归。
吾愿与先生共之”。
郁离子曰：“仲尼曰：乐佚游，乐宴乐，损矣。
仆不愿也”。

公子曰：“五都之市，列肆千区，三川之衢，大车千两；二江之津，舳舻千艘，家僮万人，分方逐利。
西极岷陇河源，康居大宛，出马渥洼，流玉昆仑。
东穷日本扶桑，玄菟乐浪，海岱青徐，三韩扶馀。
南尽百粤七闽，蒙诏徭氓，穿胸交趾，鲛室蜃市。
北陟无闾代恒，阴山北庭，卑耳孤竹，万里沙漠。
掇天琛，拾坤珍，山藏谷韫之英，蜚潜动植之精，莫不悉致而毕陈。
爰有吉量驒騱，苍兕文犀，足蹑电而追风，角纳象以成形。
火齐玫瑰，琼瑶璆琳，琪树琅玕，王母所栽。
备五色，含八音，璀璨珑璁，睒闪虎睛，獓胭旄牛，师类之毛，鬟髿披蓑，以纛以缨。
珊瑚海柏，若木非木，若玉非玉，萧森櫒索，葩桠箨落，其采有赩，沉檀罗縠，脑麝之香，郁列芬芳，苾茀氤氲，螺甲龙涎，腥极返馨。
钟乳丹沙，金芽石英，采而服之，变为神仙。
水晶玻璃，辟署清尘，琉璃木难，的灼采光，豆寇胡椒，荜拨丁香，杀恶诛臊，易牙所珍。
甘蕉木绵，香葛梵罗，柔暖轻凉，寒暑攸宜。
翡翠鹔鷞，采羽乡翰，玳瑁之龟，蜡质漆章。
鼠毛之布，焚之炎炎，振之如霜，丹虾之须，劲若抽虹，焕烂晶莹，望之欲流，抚之不濡。
玄象之牙，厥大盈舟，狼虎熊罴，青貂白狐，文狨青狸，赤豹之皮，獑猢蜼（豕聿），修毛髬髽，媕蚺蒙茸，洵美且温，驼毳羔绒，细若游丝，软若春绵，丹参紫芝，地胆天麻，灵药千名，神农怕尝。
起死回生，旋阴斡阳。
蜀锦戎毡，越纸齐纨，跨海逾山，转致流通。
自北自东，自西自南，所至成市，所止成廛。
于是乎鋔山出金，煮海收盐，千锸穿崖，声翻九幽，万灶歊烟，结为苍云。
蜑艇蛮舠，出没风涛，罔鰅鰫，曳鲤鲢，举赤鱬，络氐人，钩鳖鼊，缯鰝虾，止水母，凿蛎蚝，擒化鲲，絷翔鳐，罶鲔簏鲡，牵鲖罣鲈，系鲟引鳇，掣鳄连鲛，枕丁胶乙，兼取并积。
镞骨皮箙，磨鳞刮甲，齿牙锋锷，以函以戟，瓮鲊乘鱐，其利什百。
其重宝则有径寸之珠，方尺之璧，腾光吐璟，闪日烁月，匣不能閟，土不能蚀，可以易祸回祥，倾城夺国，吾愿与先生致之”。
郁离子曰：“传曰：象有齿以焚其身，贿也㈢。
仆不愿也”。

公子曰：“九成之堂，十亩之诞，俯阛阓以当中，岌重门之峥嵘，甃以砻石，植以栝柏，牖以鱼鳞，洞朗八棂，左右蜂房，奕奕翼翼，冬喧夏清。
舆马达于陛除，鸣驺导以升阶，高坐华捆，尊严若神，卒列貔貅，吏排雁行，肃肃跄跄，秩秩如也。
听咳传声，神撝鬼诃，发号施令，理诉决讼。
出言而侍者辟易，指顾而瞻者局蹐。
千人离立，跂望颜色。
其喜也，温若春日之熙，其怒也，凛若秋霜之飞。
雷霆起于颊舌，而死生判于笔下，吾愿与先生谋之”。
郁离子曰：“孔子曰：富与贵是人之所欲也，不以其道得之，不处也。
仆不愿也”。

公子曰：“款段之马，黑貂之裘，囊无百钱，橐无赢金，慷慨辞家，踊跃远游。
曳裾而入公门，掉舌以动王侯，一语之合不觉前席，更仆秉烛，熏心酣骨，执鞭为之骇汁，虎士为之吐舌。
于是出辞成法，建画为律，条九章以富国，发六奇以制敌，阳谋阴间，神授鬼伏。
指挥而白虹贯日，顾盼而长庚入月。
盖鄠里不能测其机，孟贲不能当其决也。
是以一言贵于千金，一诺重于千钧，吹则猛虎竖毛，嘘则寒谷生春，謦欬折五兵，谭笑却三军，气使燕赵之豪，威詟齐楚之君。
吾愿与先生论之”。
郁离子曰：“孔子曰：暴虎冯河，河死而无悔者，吾不与也㈣。
仆不愿也”。

公子曰：“戎座十万，虎贲三千，犀革之车，驾以駃騠，服以騊駼，造父御戎，乌获为右，士如熊罴，马如腾龙，豁阚炰烋，殷谷訇邱，挂以重铠，被以鲛函，炫耀冬冰，烨烨晨星，纯钩太阿，缦理龟鳞，雄戟扬虹，厹矛掣蛇，舒光发辉，上缠斗杓。
乃有角端之弓，鱼牙之矢，控弦而满月在手，覆彇而蹲甲吞羽，黄间溪子，时力距黍，九牛引挽，发若雷吼。
于是乎白书如荼，赤羽如荭，大旆锋旗，植以玄戈，建九斿之霓旗，蔚云旋而飙迥。
山陵为之低昂，太阳为之寝光，乃布天衡，乃列地冲，风云鸟蛇，龙虎翕张，屹兮如山，俨兮若城，浑浑沌沌，莫窥其形。
吾愿与先生将之”。
郁离子曰：“孔子曰：俎豆之事则尝闻之，军旅之事未之学也。
仆不愿也”。

公子曰：“西方之域有真人焉，广大神通，浩浩无涯，其力可以斡造化，回天地，其功可以拯垫溺，拔罪苦，起死扶生，剖顽烛冥；窈窈愔愔，荡扫六淫；寂寂默默，涤除百惑。
如翦草莱，不遗一荄；如龙用壮，莫我能当。
不震不摇，障翳自消；不悚不难，百怪自散。
如镜去尘，其光粲新；如莲出水，净无泥滓。
以能不灭不生，长存至精，不形不体，无往不在。
放之无外，收之无内；幽静恬漠，永享至乐。
吾愿与先生求之”。
郁离子曰：“孔子曰：攻乎异端，斯害也已。
仆不愿也”。

公子曰：“太极浑浑，分为乾坤，乾坤翕辟结为日月，日月代明播为五精。
二五媾真，形而为人，玄黄两间，独为物灵，得天全也。
是故轩辕黄帝访于广成子而受诀焉。
其诀曰：穆清滓兮沕杳冥，洞晃朗兮观吾庭。
扫氛埃兮驱虫蛇，部署众神兮集予家。
时风雨兮若晦冥，疏不壅兮待其生。
调其行兮和厥止，保其受兮为孝子。
收六区兮归一握，仁灵芽兮苴乃核，乘应龙兮入寥廓。
吾愿与先生追之”。
郁离子曰：“语曰：死生有命。
仆不愿也”。

公子曰：“愿闻先生之志”。
郁离子愀然曰：“公子！三王既没，孔子道塞；九流杨墨，百家并出，淫辞横说，从横反复；惨害阴毒，恫疑恐惑，变幻白墨，如飙之发，可使晦曰㈤。
如水之激，可使漂石。
萦纡回遹，以蟊以贼，此其章章者也。
其矫者则谓天地为蘧庐，黔首为虫蛆，文章礼乐皆不足为，以耀以夸，使人染之如膏，吞之如钩，虚浮谲诡，诳生罔死，舍形索影，慢弃伦理。
此皆迷生之曲蹊，蠹世之巨蝎也。
方今威弧绝弦，枉矢交流，旬始欃枪，降魄流精，为驱为豺，为蛟为蛇，犬失其主，化为封狼，奋爪张牙，饮血茹肉，淫淫灂灂，沉膏腻穷渊，积骸连陵。
无人以救之。
天道几乎熄矣。
而欲以富乐为乐，娭游为适，不亦悲乎？仆愿与公子讲尧禹之道，论汤武之事，宪伊吕，师周召，稽考先王之典，商度救时之政，明法度，肄礼乐，以待王者之兴。
若夫旁途捷岐，狙诈诡随，鸣贪鼓愚，侥幸一时者，旨不愿也”。
于是公子赧然，颐颊发赤，目眊舌强，再拜受教，曰：“鄙人不学，乃今日始闻先生之言，如垢得涤。
愿为弟子，幸甚至哉，服膺无斁”。

㈠夏屋，《诗秦风权舆》：“于我乎夏屋渠渠，今也每食无余”。
毛传：“夏，大也”。

㈡夏书，五子之歌也。

㈢象有齿以焚其身，《左传襄公二十四年》。

㈣暴虎冯河，河死而无悔者，吾不与也。
后一河字衍。

㈤如飙之发，可使晦曰，曰字讹，当作日。

<h2>太师诚意伯刘文成公集卷之五后学丽水何镗编校</h2>

序（四十一篇）

○送高生序

高生以敬学科举业，将从师于闽，过予请言，以相其行。
生年甫弱冠，去乡里，违家室，以求师于千里之外，其志可谓勤矣。
韩子曰：“业精于勤”，生既能之矣，尚何待予言以相之哉？抑予之所以勉生者又有出于此之外也。
圣人作经以明道，非逞其文辞之羙也，非所以夸耀于后世也。
学者诵其言，求其意，必有以见于行。
问之无不知也，言之无不通也，验之于事则偭焉而皆驰，揭揭焉不周于宜，郥虽有班马杨韩之文，其于世之轻重何如耶？生燕南人也，国朝兴科目，燕南人屡尝为举首矣，安知异日不在生秋㈠？故用是以为之规也。

㈠安知异日不在生秋，秋字衍。
或当作耶、呼字而误刻。

○双清诗序

双清轩者，东山寿圣寺物外上人之所营也。
上人名崇超，物外其号也。
寺在杭州城东四十里，其会曰汤镇。
轩所储无他物，有水一泓，竹一林，上人日与之为徒，故遂以名其轩也。
夫天下之清者莫如水，有莭而贞者莫如竹，伯夷以莭立行，而其清至于圣，则物之清又莫竹若也。
夫人与物情性之相得者，各从其类物之所处不同，则清者有时而污，非其情之本然也。
今之人达而用于世，则役于事，穷则役于衣食。
无忧者莫如僧，故能遂其情。
而物之托焉者，亦得以全其性也。
然则上人唯欲自外于物，而物不能外之也。
有诗一卷，上人作而同声气者和之也。
书而揭于轩者，故翰林学士吴兴赵公为之，序者括苍刘基也。

○郭子明诗集序

郭君文德字子明，广平人也。
读书好为诗，有交于前，无不形之于诗。
其忧愁抑欝，放旷愤发，欢愉游佚，凡气有所不平，皆于诗乎平之。
是故饮食非诗不甘，坐卧非诗不安，应人接物非诗不能摅其中怀。
至于颠沛造次，梦寐想象，莫不有诗。
思天下有一事一物不入吾诗，若巳有所歉焉。
于是北眺燕代，西踰岷峨，南浮江湘，东览齐岱，困穷迫阨，寒暑枯湿，举不足以摇其中，而惟得秋诗可以觧忧㈠。
其为诗也，不尚险涩，不求奇巧。
惟心所适，因言成章。
而其自得之妙，则有人不能知，而巳独知之者。
盖孔子所谓好而乐之者欤。
余尝叹世之人汲汲以趍禄利，有所好乐则决性命以赴之，朝奔夕驰，所在皆是。
今子明乃违众人之所务，而独好我之所好，得之不足以疗饥寒，而失之无伤于其身，彼之不顾，而我则为之，盖有所感激而自异于人以为高也。
是固非俗子所能识也。

㈠而惟得秋诗可以觧忧，秋字衍。

○送别灯和尚还乡序（并诗）

有浮屠氏踵门而求见，予方以事出，不得见。
明日复来，问其乡则世为括人，与予为同刬，故其心尤惓惓焉。
将归，求言以赠其行。
夫浮屠以离世绝俗为教，父母兄弟且不得为其亲也，而独惓惓于乡人焉，何哉。
今之人同里巷以居，而有不相接者。
及其遇于他方，不啻如见骨肉。
所适愈远，则其情愈亲，是乃人心之所同，非待乎矫揉勉强为也。
浮屠氏割慈忍爱以为高，宜殊乎人。
而师独不然，是盖有见于道者也。
则其为浮屠也，岂果惑于其术之说而为之哉。
世治不古，为民者日困。
农疲于耕，而终岁不饱其食。
工疲于作，而终身不得休息。
士不谱于时，而累累无所即。
追呼徭役之可怜，诛求征敛之无厌，皆足以累其身，愁其心，求全躯而苟安，舍是其何之乎。
若师者其迹于是，而心则有所寓乎。
余既重其敏慧，又嘉其敦乡人之谊，故为之言且继以诗。
师名复祖，别灯其号也，诗曰：

闲居寡尘务，遂与懒惰亲。
扣门报有客，喜见同里人。
相知岂必素，乡语情自真。

北风吹大江，寒水波龙鳞。
话别一何速，令我生苦辛。
故山到何时，溪梅照新春。

亲朋或见问，为道长清贫。

㈠与予为同刬，刬同产。

○赠奕棋相子先序

礼乐射御书数之艺，君子游焉，愽其理也。
其不在此科者，士弗尚，吾独于碁乎有取。
盖棋末伎也，而有用兵之道，可以通人之智，知缓急存亡、进退取舍，有乘机应变、攻守之法，避实击虚，投间抵隙，兼弱取乱之逆，无所不备。
吾尝读孙子十三篇，而知古人制敌之术，意奕棋必出于兵家教战者所制，非其它娱目悦耳者比。
其所以不得附于六艺者，以其为兵也。
夫兵，君子慎言之，而可以教乎哉，宜其在六者之外也。
自天下为战国，而司马穰苴、孙武、吴起之徒公然以兵为教，于是学战阵者，不必寓于物以求之，而棊遂为娱乐之具，而精其数者，亦日用而不知耳。
陶士衡以周物之智，不违纤芥，而不喜人为棊。
当时僚佐实不知其可以达于兵，而徒为费时乱日。
使有知及此者以告士衡，士衡当教人为之，不必投其其于江中矣。
儒者之道，格物以致其知，贵能推其类也。
故观水而知学，观耨田而知治国，善推之而已矣。
是故无用之伎也，旁通之可以措大事，吾于此而知智者之不死也。
相生子先兄弟皆精于棊，人无与敌焉。
吾每惜其用心之专，而惧其无益于用也。
故原夫制作之本意以语之。
方今冦盗窃发，武夫环视如林，无或能出一谋，发一虑，生能惎之策乎。
使不旷日糜粟，以忧农民，不亦伟哉。

㈠不必投其其于江中矣，后一其当为棋字。

○海宁州贾希贤义塾诗序

人有积货财而不能散者，君子谓之愚。
知散之而不要诸道，其为愚一也。
故有捐赀产以广异端，而徼非望之福者，非徒无益，且受诳而甘心焉，凡若此者盖不可一二数也。
若海宁贾希贤者非卓然有异于人乎。
贾氏为海宁大家，而希贤益厚。
念邑之子弟多不知学，或贫不能自致师以学，乃构宇买田，招名儒以为师，俾乡里之俊秀与闾巷之童儿，莫不来学。
其食饮器用，咸取给于贾氏。
呜呼，可谓积而能散，散而得其道者矣。
今天下学校，责在守令，往往不暇顾，而视为文具。
至考满不能备六事，而阻其仕进者不少。
则今之官海宁者一何幸耶。
得贾氏以为其民，州之子弟得贾氏而皆振起于学，彼为守令者从而收其功，则不惟有功于其州之人，而为之司牧者亦有赖焉，其为利岂不愽哉。
使人人效之，而不见三代之化，吾不信也。

○沙班子中兴义塾诗序

至正十一年春三月十有五日，沙班子中来言曰：“吾耳㈠杭有年矣，杭于江南视他郡为大，民多而儒少，岂教育之未至乎。
吾尝得隙地于庆远，安抚沙公愿筑室以为义学，招子弟以教，而土木树叶㈡之资无所出，可若何。
余闻而叹曰：“方今天下郡县，无不有学。
名山古迹，又有书院，咸设学官。
杭之城，郡、县学及书院凡四处，生徒蚁集，省宪临焉，又何俟于子之室乎”。
子中曰：“噫，是子不知余也。
子以为予之学犹官之学与，非也。
予请为子言学。
夫学也者，学为圣人之道也。
学成而以措诸用，故师行而弟子法之，是故搜罗天人，究极古人，旁通物情，达其智也。
齐明盛服，非礼勿动，笃其敬也。
见恶则违，见善则随，敦其仁也。
存心养性，乐道尊德，致其大也。
礼仪三百，威仪三千，尽其细也。
忠信谨悫，固其内也。
貌言容止，闲其外也。
诗书六艺，昭其文也。
刚毅木讷，培其质也。
亲贤友仁，以辅德也。
幼幼长长，顺天则也。
夫学，智以周之，敬以一之，仁以行之。
立乎大，不遗乎细。
严乎内，不弛乎外。
文以藻之，质以干之，于是乎德成而不失其则。
今之学，主以文墨为教，弟子上者华而鲜实，下者习字画㈢以资刀笔，官石、应酬、廪粟之外无他用心，其亦异乎予之所欲为者乎。
夏之校，殷之序，周之庠，吾不得而见之矣，而有志焉。
道之将行也夫，吾室之成未可知。
道之不行矣夫，吾固将以尽吾心。
终吾年纵不能行于今，庶其或垂于后。
予闻而壮之，书其言以为序。
予闻湖浙之间多富而好礼者，有与子中同志，尚能为子中成之。

㈠吾耳杭有年矣，耳，听也，了解知悉也。

㈡土木树叶之资，叶字讹，艺也。

㈢字画，画字论，字书也。

㈣官石、应酬、廪粟之外无他用心，官石一词文义不明。
亿者为关石欤？关石，赋税也。
《书五子之歌》：“关石和钧，王府则有”。
《国语》亦引此，韦昭注：“关，门关之征也。
石，今之斛也。
言征赋调钧，则王之府藏常有也。
一曰关，衡也”。
正与应酬、廪粟并列等同，然不敢臆断。

○送月忽难明德江浙府总管谢病去官序

余昔宦游高安，高安与临江邻。
临江故多虎狼之迕，凡居城郭者非素良家，咸执鞕以为业。
根据蔓附，累数百千辈，以鹰犬于府县。
民有忤其一，必中以奇祸。
官斥弗任，则群构而排去之。
狱讼兴灭，一自其喜怒。
有诉于官，非其徒为之所，虽直必曲，获其助者反是，百姓侧足畏避，号曰笳鼓，人莫觧其意，或曰谓其部党众而心力齐也。
余每闻而切齿焉，无能如之何也。
会朝议以蒙古色目氏参佐簿书曹官，于是江浙行省掾史月忽难公获选为临江路经历，下车访民瘼，按宿狱，凡壅滞不决者皆笳鼓之徒为之，督所属逮捕，穷其奸状，而上下夹为覆冐，公执正议愈奋曰：“吾誓不与鼠子俱立于此”，众不能沮。
于是事露者伏其辜，余党悉敛迹退散。
农民入城市相谓曰：“微经历，我与尔敢来此乎”。
予闻甚喜，且庆朝廷之用得其人也。
后数岁，乃识公于京师。
公时奉使自湖广还，民誉独籍籍，予又为大喜。
至正己丑，公为江浙财赋副总管，因得相与为文字交。
公素有足疾，辛卯六月以病去，荐绅之士咸祖送北门外，酒酣，有起而歌者曰：“湛卢可以断犀而以之割鸡，随珠可以照车而以之弹乌，吁嗟兮吾安所如”。
客有和之曰：“松柏在山兮匠石求之，夜光在璞兮卞和识之，物居有遇兮遇当有时”。
因相顾大笑，赋诗为别，而刘基序焉。

○章秀才观海集序

桐江章正郥好学能诗文，名其集曰观海，予览而大志。
夫志道之正也，立乎其大，而小者不遗焉，斯得之矣。
是故天下惟海为大，求其大而不于海，非知大者也。
故锜釜之型不铸鼎鼐，藿菽之实不生松柏，无他，先居乎其小也。
是故知海斯知学矣。
今夫海之为物，浮天地，纳日月，汗漫八极，人见其大也，曷致哉。
鲸龙鰕蟹，无不有也。
江河沟渎，无不收也。
动之不知其所为，流之不知其所归。
变幻倏忽，沓冥莫测。
观海者知海之所以大乎，则其造也不可量矣。
予既嘉章子之志，故为序以勉之。

○送海宁张知州满任去官序

至正辛卯夏五月，刘显仁自海宁来致其友贾希贤之言曰：“海宁濒海为斥卤地，民勤而贫，吏肆而嚚，积有日矣。
自我知州张侯来，乡不见吏，卒易其业。
田畴屡丰，旅葆㈠不札。
庭不宿讼，囚无留狱。
租赋时集，木索不用。
哗讦之声化为弦诵，大民儒儒，小民愉愉。
朝出暮归，讴歌满途。
三岁之间，洋洋乎里闾不知时节之我徂。
今且代去，欲留之不可得也。
请为言以饯之”。
予闻而叹曰：“羙哉张侯，今之为人牧，已弋㈡而使人思之者鲜矣哉。
居于位则畏其威，且满则相视如途人，甚则排而去之，惟恐其弗亟也。
间有欲之者，非素所昵爱，则为卒若吏，于民无与焉。
夫设官所以为民也，官为父母，民为子。
为父母而使其子不我爱，亦独何哉。
故善为官者，犹农夫之善为田也。
嘉谷以为亲，稂莠以为雠，是故获乎吏卒者，必不获乎民。
获乎强暴者，必不获乎善人。
今张侯能使民惜其去，而希贤又为善士，兴义学以淑乡里，其所慕尤不苟。
仲尼曰：“不如乡人之善者好之”，张侯有焉。
予雅知刘君，其言必信而有征也，是为序。

㈠旅葆，《韵会》：“旅葆，野菽，实可食”。
野生曰旅。

㈡已弋，当作已代。

○槐阴读书图序

《槐阴读书图》者，嘉兴吴仲圭所为姑苏王行道作也。
王氏之先有植三槐于庭㈠，而期其后必为三公者，后果如其言，为宋贤相。
今仲圭之作此也，其将最行道以力学，而履前人之发也乎。
夫盛德大业，有志者成之。
呈贤㈡与我皆人也，企斯及之矣。
故与人交，必常有所最者，朋友之盛心也。
观听动息，凡有所接，必使可以有所警者，进修之善道也。
然则斯图岂玩好之云乎。
虽然，吾愿益有以最之。
夫王氏之先所以致位宰相者，抑由乎槐耶非与？植柏于大别，而冀似禹，永南国之棠而憩焉，曰吾以继召伯也，可乎哉。
晋公之行事，载在史官，若三槐者苏子所谓德之符也。
思其人，象其德，今之槐犹昔之槐也。
不然彼园之檀，其下维谷㈢而巳矣。
吾子最之，使后人之慕此图，如今人之慕三槐，则伟矣，于是乎言。

㈠王氏之先有植三槐于庭，王佑赴襄州任前，在其宅院内，手植槐树三棵曰：“吾子孙必有为三公者”。
事见苏轼《三槐堂铭》。
其后王旦果为宋相。

㈡呈贤与我皆人也，呈贤当作圣贤，呈字讹。

㈢彼园之檀，其下维谷，《小雅鹤鸣》：“乐彼之园，爰有树檀，其下维谷”。

○送海宁尹知州之官序

国家怜黔首之未宁，乃大选守令以熙庶绩，非名实素闻于上下者弗任。
且以六事考核㈠其殿最，责至重也。
东平尹希善由余杭主簿、江浙行省掾史、遂昌、宣城县尹、温台海道千户，皆能其职，故得举为海宁知州。
将之官，相与交游者咸为诗以饯之，而属其序于予。
予惟今之人类多喜谀，心窃非之。
去求言于人而得谀，不如勿求。
与人言而进以谀，是不以贤人君子待其人，不恭莫不焉㈡。
故愿献其规而不以颂。
今天下乂安，而盗贼奸宄窃发不禁，何哉？为守令者非其人耳。
天子有民不能徧治，故托之守令，故守令谓之民牧。
夫牧也者，受人之牛羊而牧之，必为之丰其水草，适其寝讹，去其瘯蠡㈢，驱其豺狼，然后物生遂，而牧之道得矣。
是故悍卒猾吏，民虎狼也。
苛徭横敛，民瘯蠡也。
虎狼不屏，瘯蠡日生，寝讹失时，水草乏绝，则亦日就死亡而已矣，恶在其为牧也。
夫好安乐而恶忧患，人情同之，盗贼之刑自死，而族人岂愿为之哉。
必有大不得巳，然后宁蹈不测，以苟且夕之命，诚能顺而抚之，吾未见其弗宁也。
海宁为濒海邑，民劳而贫久矣，孟子曰：“饥者易为食，渴者易为饮”，于今之时，抑亦可以谓之易而非难矣。
行矣尹侯，国家之寄，朋友之祝，百姓之望，皆于是乎在。
他日惠政之碑，又当为君书也。

㈠六事考核，谓学校、田野、户口、赋役、讼狱、盗贼。

㈡不恭莫不焉，不字显系讹字，然不敢臆断，或为甚字呼？

㈢瘯蠡，《左传桓公六年》：“博硕肥腯，谓其畜之硕大蕃滋也，谓其不疾瘯蠡也”。
孔颖达疏：“瘯蠡，畜之小病，故以为疥癣之疢也”。

㈣以苟且夕之命，脱一旦字，当作“以苟且旦夕之命”，以且旦相似，而脱刻一字。

○送柯上人远游诗序

古之人有违其家而游四方者何哉？孔孟志于道，仪秦志于利，司马子长志于文，其所志不同，而欲行其志也则同。
墨子之道异乎圣人，而走不黔突，无亦欲以其所得乎师者传之于人与？是皆有所为而为也。
浮屠柯上人者，予之同邑人也，客游于凈慈。
凈慈之主者举以任其寺之事善焉，于是群寺之闻上人名者竞举以为其住持，上其名于宣政院。
会他僧有以贿求住持者，事闻院官，院官怒，并其余悉罢之。
上人遂拂衣游金陵，且泝大江，观衡湘、陵巴㈠、汉沔、秦陇。
北觐天都，至于五台，略恒碣而归。
将行，过余求言焉。
夫上人方外人也，固不以利役其身，而为文又非所嗜好，抑将学孔孟与？则上人墨氏徒也。
今浮屠之道大行于心，金碧焜耀，弥天下贝叶之书，家畜而人诵之，不必走四方以施教，则又异乎墨子者矣，予又何言以赠之哉。
予盖因是而重有所感矣。
今之为士者欲游四方，行李之往来，豊则患于盗贼，约则患于资粮之乏，裘马之敝，当何所取给哉。
独浮屠以其徒为一体，所至则如归焉。
穷山际海，何往而不可也。
然则上人之游维其时矣。
予学孔氏者也，不能作浮屠语，故以是为赠云。

㈠陵巴，当作巴陵，今岳阳。

○竹川上人集韵序

昔邵子以音声穷天地事物之变，莫能逃其情焉。
邵子没，虽有昼，不得其传。
故有能言而莫精其义者，则于声之轻重清浊且不能辨，尚何望其造前人之微妙也哉。
余初来杭时，识竹川上人于祥符戒檀寺，见其为歌诗，清越有理致，遂相与往来。
因语及发音之学，而出其所为书，则集凡天下之音声，比其开发收闭之类，而各使相从。
凡有声而无字者，咸切而注之，审音以知字，因母以识子，如指其掌也。
子问之曰：“师其精于邵子之术乎”，则笑而不应。
余尝思浮屠氏离世绝俗，而自外乎人群以为高也，近世之业之者异焉。
以浮屠居其身，而其营营汲汲，每生死利欲殆有甚于俗之人，盖举天下皆若是矣。
今上人为浮屠而志于儒，不泯于流俗，而著书以为乐，年巳老而愈不倦，是岂可以常人目之哉。
自古有避世之士，非一途矣。
晨门、荷蒉、偶耕、卖药亦各随其所处，以求其志，若上人者，其避世之徒欤。
其书之蕴予不能知，而其人则予深知之矣，是为序。

○全婴堂序

术有可以寓道者，其医乎。
夫济人利物，无位者不能焉，惟医以救死夫㈠生为功。
苟志于斯，使恻隐之心恒存而不死，岂非为仁之机括耶。
故术之近道者莫如医，医之为功昭晣不昧，故于术为难。
至于婴儿之酒㈡，则难乎又难矣。
是故古人语治天下曰“如保赤子”。
夫赤子无知，疾病、痛痒、饥饱、寒暖一听于人而不能告，死生存亡无所归咎，天下之难保者，孰有甚于赤子哉。
故又曰“心诚求之，虽不中，不远矣”，言不可以卤莽虚伪为也。
呜呼，治天下者果能存是心乎，吾不得而知也。
得见善医者，亦可以自慰矣。
武林忻生儒者也，而工为医，以全婴名其堂，先难㈢也。
夫以儒为医，固当与常医殊，他日达而用于时，则又举其为医之心而措之，岂曰小捕云乎哉。

㈠夫同扶。

㈡酒字讹，当作医。

㈢先难，《论语雍也》：“仁者先难而后获，可谓仁矣”。

㈣小捕，捕字讹。
当作补也。

○郑士亨东游集序

予始与豫章郑士亨遇于杭，察其人，玩其文，遂与为忘年交。
日相过，谈文章剧，昼夜如不及，有所得，则各相自庆慰，呼酒共饮至醉。
近世之为文，非达官贵人及善谀不谐于时。
士亨不能谀，乂不仕，故不敢以文示于人，而自以为贤于愽奕㈠，书而藏之，或获传于后世，则亦可以惩创感发，不为无益，而不悖乎古圣贤之意。
虽不望其必传，而亦未尝不欲其传也。
其年冬十月，有牛谅者见郑子之文大喜，率其友闻正集而刻之于梓，求予为序，予甚异之。
夫县黎之处璞中，虽不自售而不能□其璟，谓卞和之不恒有可也，而谓世之无卞和也可乎哉。
余尝谓郑子之文独予识之，而不意复有二子。
彼二子者，好为文，则不取诸时人之所趋，而独慕于居下位之郑子何耶。
予既喜郑子之文获传于世，而又喜有二子能识世人之所不识，而自拔于流俗以为之传也，于是乎序。

㈠贤于愽奕，《论语阳货篇》：“子曰：饱食终日，无所用心，难矣哉。
不有博奕者乎？为之，犹贤乎已”。

○照玄上人诗集序

予初来杭时，求士于郑希道先生。
先生为余言照玄上人之为诗，雄俊峭拔，近世之以能诗名者莫之先也。
余素知郑君善鉴而言不过，心常怀之。
及访于杭人，无能言上人之能诗者，心窃恠之。
及余徙居白塔之下，而上人乃住持万松岭之寿宁寺，于是始得徧观其所为诗。
盖浩如奔涛，森如武库，峭如苍松之栖县崖，凛乎其不可攀也。
而忧世感时之情，则每见于言外。
呜呼，是宜不以诗闻本杭之人矣。
夫诗何为而作哉？情发于中而形于言，国风、二雅列于六经，炗㈠剌风戒，莫不有禆于世教，是故先王以之验风俗，察治忽，以达穷而在下者之情，词章云乎哉？后世太师职废，于是夸毗戚施之徒悉以诗将其谀，故溢羙多而风剌少。
流而至于宋，于是诽谤之狱兴焉，然后风雅之道扫地而无遗矣。
今天下不闻有禁言之律，而目见耳闻之习未变，故为诗者莫不以哦风月、弄花鸟为能事，取则于达官贵人而不师古，定轻重于众人而不辨其为玉为石，皆皆怓怓㈡，此倡彼和，更相朋附，转相诋訾，而诗之道无有能知者矣。
然则上人之不以诗称于今之人，不亦宜哉。
呜呼，有伯乐而后识马，有匠石而后识梧槚，自古以及于今，伯乐几人，匠石几人耶？抱奇材而不遇以泯死者不少矣，予既重上人之诗，而又悲夫人之不知郑先生之为伯乐匠石也，故为序其端焉。

㈠炗同光。

㈡皆皆怓怓，皆字讹，当作昏。
《大雅民劳》：“无纵诡随，以谨惛怓”。
郑玄笺：“惛怓，犹讙哗也，谓好争讼者也”。

○送熊文彦归江西序

《传》曰：“君子以友辅仁”，天下之大伦五，友其一也。
是故圣人论友，必备道其损益之故，友之为道，岂易言哉。
近世学者率不好闻巳过，未有善而欲人杨，见胜巳则讳，见不若巳则肆，藻于外不求于中，诋异而党同，附势而传声，靡靡扬扬，柔柔如也。
而与之友能无损乎。
故论友之益者曰直、曰谅、而又曰多闻焉。
夫直矣、谅矣，而所闻不多，则箴规奖劝，未必尽合乎古而通于今，吾未见其能益也。
呜呼，友之为道岂易言哉。
予居杭三年，而得江西郑士亨，无何又因郑子而得熊文彦焉。
观其人，理而温，又亮以庄，恢乎其有容。
且年方壮，气方锐，学业方日新，识见方广，如泉之始出，鸿之始发，勾萌之方达也，因命曰交相为助，于是方自庆其各有所益也。
比岁暮，予归浙东，而二子亦相率归于豫章，乃命酒以别，而为之言曰：“古人之为学也，未尝自谓巳。
至仲尼大圣也，曰假我数年，卒以学易。
卫武公大贤也，九十犹陈抑戒，而况于吾侪也乎。
岁月如流，时不再得，耨之不勤，其实不栗。
筑之不多，其基不巩。
《诗》不云乎：婉兮娈兮，总角非兮㈠。
未几见兮，突而弁兮。
幸相逢于未耄，而学业俱若是焉，朋友之心遂矣。
至于东门之章，游子之吟，则不必为尹歌也。

㈠总角非兮，非字讹，丱也，音贯。

○悦茂堂诗序（并诗）

悦茂堂者，会稽旌教寺学庭上人之所居室也。
上人性好菊，故种菊环其居，取《菊谱》之语名之曰悦茂。
或曰谓其以菊之茂而为悦也，或曰非也，悦茂在菊，不在人，上人将于是乎观物焉。
岂惟菊哉？凡物悦则茂，得其性也。
不悦则不茂，不得其性也。
故悦者茂之藏，茂者悦之着，譬之于人，忧愁结于心，而病生焉。
及其着也，发焦而齿黄，色黯而形枯，其不茂也可知矣。
故翚翟天下之文禽也，朱冠而彩翰章章焉，及其絷于笼中，则惨然而不怡，泯泯然如死灰，非湼而昏之也，不得其性焉耳。
是故人不得其性则痡，鸟兽不得其性则瘏，草木不得其性则萎以枯，故茂物有道，悦之而巳矣。
悦之有道，使之得其性而巳矣。
敢问使之得其性有道乎？曰：“有”，可得闻乎？曰：“上人之艺菊也，其种也以时，其溉也有莭，其爱之也如慈母之于子也。
燥则滋之，淤则清之，瘠则肥之，扤则培之，欹则扶之，翳则疏之，暵则阴之。
诛其草茅，戮其螬蝎，驱其雀鼠，蛛丝蚁壤，无所侵也。
于是乎春而萌，夏而叶，秋而华，濯濯蓁蓁，蕤蕤英英，见其生而荣，而不知其所以生，如斯而巳耳”。
或以语于予，予曰：“有是哉，是道也。
后稷之所以教民稼也。
上人其果有见于此耶？而独于此物者何耶？呜呼，使世之为人牧者，怀其民如上人之怀其菊也，天下其永安哉”。
因为之诗曰：

治圃如治国，飬卉如养民。
羲农契此理，立法诏后人。
五帝暨三王，继世称至仁。

聚欲去其恶，不使伤和淳。
所以覆载间，物物熙阳春。
动植蜚走辈，生长咸及辰。

周辕逝东迈，此意久沉沦。
诛求与剥削，浩荡无涯津。
高堂一笑粲，白屋千眉颦。

谁见田里间，悲啼杂吟呻。
本根不自固，枝叶何由伸。
感来为尔歌，哀音入苍旻。

安得观风者，达之于紫宸。

○送张山长序

稽山书院山长张君月中受代将归，友生具酒肴，祖送越西门外。
酒半，有执爵而言曰：“行者必以赆，古之道也。
故老子曰富贵者送人以财，仁者送人以言。
是故《诗》有《崧高》《烝民》，缱绻激切，情意恳至。
是盖温如春阳，馥如兰芷，而重于南金夜光之遗赠也。
张君以茂才举为文学官，居其职三年，教行而道尊，人无间言。
今以恣去，而所与游者又莫非文学士，而无言以送之，庸非缺乎”。
众应曰：“诺”。
于是命楮笔各为歌诗，俾余序焉。
橜㈠观诗人之有作也，大扺主于风谕，盖欲使闻者有所感动，而以兴其懿德，非徒为诵羙也。
故崇奖之言，冀其有所劝而加勉。
示事之告，愿其有所儆而加详也。
然后言非空言，而言之者为直、为谅、为辅仁、为交相助而有益。
而闻誉达于天下，而言与人相为不朽，不亦伟哉。
今诸君之诗，则皆既肆好矣，复何以尚之哉。
方今教学之官为职甚卑，而其出身为甚正，非他岐比也。
由是而跻大官，位宰辅者，非一人矣。
张君年方壮，气方盛，学方进而业方隆也。
梢云之木起于勾芒㈡，冲天之翰发于遵渚㈢，由是而之焉，仲山甫、申伯之地位不难造矣。
人之言曰：“谁谓华高，企其齐而”，他日仲山甫、申伯之德业，吾于张君深有望焉。

㈠橜同厥。

㈡勾芒，《白虎通五行》：“其神勾芒者，物之始生，其精青龙。
芒之为言萌也”。

㈢遵渚，《诗豳风九罭》：“鸿飞遵渚，公归无所”。
郑玄笺：“鸿，大鸟也，不宜与鳬鹥之属飞而循渚。
比喻周公今与凡人处东都之邑，失其所也”。

○牡丹会诗序

甲午之春，予避地会稽，始识视茂卿于吴君以时之所。
三月既暮，茂卿之牡丹大开，因得与寓官、郡士往观焉。
主人崇酒肴，登客而侑之。
既洽，主人奉花以请曰：“兹花之植于某有年矣，虽翫赏日至，而未尝有阖坐皆文章大夫士如今日之集者，盍各为歌诗，以为他日之雅谈乎”，客曰唯唯。
乃取唐人罗邺诗二句十四字为韵，命探丸，信所得为诗，不限以体制，诗成属余序，予让弗获，乃为之序曰：

《诗》不云乎：“岂弟君子，和乐且湛”。
夫既曰君子，而又谓之岂弟，则其为和也不流，而为乐也不淫，故湛而无害于德，些㈠诗人之所以赞而羙之也。
予尝见世俗之为宴集，大率以声色为盛礼，故女乐不具，则主客莫不黯然而无驩。
及夫觞酌既繁，性情交荡。
男女混杂，谑浪亵侮，百不一顾。
有向隅而不获与群，则愤愤然见于色，形于辞，故始之以笑傲，而终之以鬪争，以为有人之心者，无不知恶而绝之也，而世方以是为能。
放旷豁达，以尽主客之情，然则与禽兽奚异哉。
若今日之会则不然矣，其色则草木之秀，其声则风雅之余，其人则邦家之彦也。
是故楫逊酬酢，所以尽朋友之义。
凝志澄神，所以杜纵恣之门。
抑杨砍咏㈡，所以摅幽深之抱。
欢情既畅，藻思逸发，莫不郁如树兰，锵如金石，皎如月露，跃如蛟龙之出溟涬，捷如拔坚城而禽大酋以献馘也。
曾子曰：“君子以文会友”，今日之举，其庶几乎。
虽然，神蓍之茎，灵龟荫之，以之藉豕，则茨蘝之不如矣。
苍莨之实，凤皇食之，以之豢牛，则菅稗之不若矣。
人固有异好恶，其相出岂不县绝也哉。
《易》曰：“方以类聚，物以群分”，吾于是乎见之。
故既为之诗，复冠以序焉。

㈠些字讹，此也。

㈡抑杨砍咏，砍字讹，呤也。

○送道士张玄中归桐柏观诗序（并诗）

别峰上人既住宝林十有七年，道高德隆，百废咸理，乃重建盘翠之轩，以游息四方之文学士。
于是丛林之望益重，而龟山之胜为于越冠。
华裾藻佩，篇翰交错，济济翼翼，彬彬如也。
至正甲午，予米会稽㈠，因得与群士大夫为宝林之游，而赋诗倡和无虚日焉。
夏四月癸丑，有道士张玄中来访，别峰上人告将归桐柏观，适余与所游客皆在，上人遂分韵为歌诗以送道士，诗成属予序。
予尝见世俗以儒与僧道为三教，谓当各道其道，各志其志，言不得同词，行不得周躅㈡，衣服不得同制度也。
今于是乎相从游而赠以诗何，独异乎人之言耶。
盖吾徒之所以与上人游者，非欲求其道也，上人能赋诗而乐贤士，寺之胜足以资吾游，道士又远来，见吾徒而欣慕焉，吾安得而拒之。
三王世远，天下之为民者不易矣。
怀才抱志之士，遗其身于方外以远害而离尤，岂得巳哉。
予既从上人之请而为之诗，复为序焉。
诗曰：

【得会字】

道士张玄中，年少气方锐。
从师桐柏宫，饵木啖松桧。
黄冠紫霓衣，赤舄青组带。

翩翻辝故居，污漫游方外。
北穷燕幽都，南尽越吴会。
泛海超东溟，寻河极西兑。

惊霆霄砰轧，浊雾昼晻濭。
凄凄风薄裳，泄泄云拥盖。
追龙入医闾，访鹤凌岱泰。

桃花未实火，枣叶始楥鼍。
□梁没溟涬，凤㈢吹杳茫昧。
波驰羲和轮，电掣纤阿轪。

悠悠雀雉化，渺渺蝉蛇蜕。
怆怳寤往图，飘飖返旌斾。
振衣赤城岑，潄齿白鹤濑。

餐赮炼精魂，洗髓去埃壒。
晨朝王宸高，夜醮金景（目盖）。
偓佺授宝诀，列缺助禳桧。

采之麋鹿引，烧药龙虎会。
扶桑倒景长，建木盘根大。
岩花春蒙茸，涧草秋馣馤。

山辉月娟娟，瀑落石礚礚。
息心观群动，清耳闻众籁。
窓虚琪树明，幕静鸾羽翙。

枸杞藤蔓潜，松苓兔丝荟。
我欲往从之，逍遥觧沉昧。
风尘正欝瑴，原野塞戈祋。

盗贼炽炎火，乎人走狼狈。
湮沦海底珠，黯淡日中沬。
忧深杞国天，□渎文仲蔡。

抚事生悲伤，怀古增感慨。
上人昙彦孙，龙象雄梵贝。
道殊心靡它，谊合情自最。

飞书邀应真，摆落刍槀廥。
凄凉念吾侪，漂泊累疏粝。
短章惭未工，浪迹谁倚赖。

高歌向冥漠，安得躬畎浍。

㈠予米会稽，米字讹，当作来也。

㈡行不得周躅，周字讹，同也，行不同躅也。

㈢凤吹杳茫昧，凤当作风。

○赠医学录江仲谦序

或称良医之用药，犹良将之用兵，其信然哉。
人之死生倚于医，国之存亡倚于将，反掌之间，吉凶分焉。
不得其良而用之，是以人与国弃也。
故良将投其兵于敌，而敌失其所御。
良医投其药于病，而疾失其所聚。
兵可以杀敌，药可以杀病，人皆知之用之。
有舛，则杀病之药不于病，而于其人。
杀敌之兵不于敌，而于其国。
可不慎哉。
故人之将死而得良医，国之将亡而得良将，天下之幸无有大于此者，而天下之功亦无有逾于此者。
以之并言，良非过矣。
绍兴江仲谦以医良于其郡，甲午之岁，余挈家来绍兴，绍兴地卑温㈠，岁又寒暑易常度，家人疾病，相连属不绝。
延仲谦诊之，剂所投，无不愈，由是倚仲谦，以为安，而信其以良称不虚矣。
方予家人之疾也，仲谦来视曰：“某当某日愈，某当变某疾，疾作后几日愈”，无不验。
有所馈谢，则坚拒不受。
予尝读史见赵充国论边事，无不如其先言。
魏公子救邯郸于垂亡，而却不受赏，古今所称以为贤。
今以仲谦观之，良医之与良将，其用心真有不期而脗合者，良可骇也。
剡溪姚古道从师于越，得疾焉，遇仲谦而愈，仲谦又不取馈谢。
郡士之与古道交者多赃诗㈡以羙仲谦，而予又为知仲谦者，故为序。

㈠绍兴地卑温，温字讹，当作湿。

㈡赃诗，赃字讹，赋也。

○赠徐仲远序

世之所谓祸福通塞者，果由于命耶？圣人罕言命，命果不足道耶？孔子曰：“道之将行也与，命也。
道之将废也与，命也”。
自古固有不仁而安荣守道而戮辱者，庸非命乎？古之人以寿、富、康宁、攸好德、考终命为福，而不言贵。
今之论命以官爵之大小品高下，岂古之所谓祸福与今异耶？好德无踰于仲尼，则厄穷而在下。
颜渊亚圣，三十以死。
曹孟德、司马仲达位在人上，而以寿终，且及其子与孙，祸耶福耶？所谓命者当何以断之哉？《易》曰：“穷理尽性，以至于命”。
孔子曰：“不知命，无以为君子也”。
今之言命者，其果有合于古人否乎？天以阴阳五行生为人也，阴阳五行之精是为日月木火土金水之曜，七曜运乎上，而万形成于下。
人也者，天地之分体，而日月木火土金水之分气也。
理生气，气生数，由数以知气，由气以知理，今之言命者之所由起也。
夫气母也，人子也，母子相感，显微相应，天人之理也，则亦何可废哉？日至而麋鹿觧，月死而嬴硥瞧。
温风动而荠麦死，清霜降而豊锺鸣，物理相通，不可诬也。
天台徐仲远以七曜四余㈠推人生祸福无不验，予甚异之，而赠以言。
若夫吉凶利害之所趋避，则吾闻之孟子矣。

㈠七曜四余，七曜亦名七政。
指日月金木水火土等星曜；四余是指紫气、月孛、罗睺、计都四虚星。
测知人日生之吉凶。

○王原章诗集序

予在杭时闻会稽王原章善为诗，士大夫之工诗者多称道之，恨不能识也。
至正甲午，盗起瓯栝间，予辟地之会稽，始得尽观原章所为诗。
盖直而不绞，质而不俚，豪而不诞，奇而不恠，愽而不滥，有忠君爱民之情，去恶柭邪之志。
恳恳悃悃见于词意之表，非徒作也，因大敬焉。
或语予曰：“诗贵自适，而好为论剌，无乃不可乎”，予应之曰：“诗何为而作邪？《虞书》曰诗言志，卜子夏曰诗者，志之所之也。
上以风化下，下以风剌上，主文而谲谏，言之者无罪，闻之者足以戒。
诗果何为而作耶？周天子五年一廵守，命太师陈诗以观国风。
使为诗者俱为清虚浮靡，以吟莺花，咏月露，而无关于世事，王者当何所取以观之哉？曰呈人恶㈠，居下而讪上者，今王子在下位，而挟其诗以弄是非之权，不几于讪乎？曰：“吁，是何言哉。
诗三百篇，惟颂为宗庙乐章，故有羙而无剌。
一雅㈡为公卿大夫之言，而国风多出于草茅闾巷贱夫怨女之口，咸采录而不遗也。
变风、变雅大抵多于论剌，至有直指其事，斥其人而明言之者，《莭南山》《十月之交》之类是也。
使其有讪上之嫌，仲尼不当存之以为训。
后世之论去取乃不以圣人为轨范，而自私以为好恶，难可与言诗矣”。
曰：“《书》曰惟口起羞。
昔苏公以谤诗速狱，播斥海外，不可以不戒也”。
曰：“孔子曰邦有道，危言危言。
邦无道，危行言孙。
故尧有诽谤之木，而秦有偶语之僇。
乱世之计，治世之所与也。
得言而不言，是土瓦木石之徒也。
王子生圣明之时，而敢违孔子之训，而自比于土瓦木石也耶”。

㈠曰呈人恶，曰字讹，日也。

㈡一雅，一字讹，当作二。

○送余希贤归江东序

有不必问其行，而可以知其人，则视其所交而巳矣。
故元礼之门，惟林宗可登。
仲举之榻，非孺子不下。
夫一介之士，未必人人识而知其心也。
而二子之名，以之闻于天下者，何耶？当是时，天下之想望二公，不啻如麒麟凤凰。
而二公亦直以天下之模楷自任，其明如鉴，其直如弦，其乎如衡㈠，其公如日月之照人，莫不知之也。
故士之被其知者，如马之逢伯乐，如剑之遇薛烛㈡，如楩楠松柏之得匠石，其羙不扬而自播，其价不衒而自定矣。
别峯上人为予言：余君希贤以池阳府史，从监郡九十子阳公㈢治戎江东，子阳公甚敬重之。
有谋画，悉与计议，多所弘益。
及公还绍兴，希贤又送至浙江之东，今将归，请为言以饯之。
予居王氏南园时，希贤尝来访余，一识面，不能频。
数接话言，惟是子阳公之政事日下于民，门庭无私谒，左右无私人，则予所目见，为有征也。
子濯孺子曰：“尹公之他，端人也，其取友必端矣”。
人欲知希贤，吾当以此论之。

㈠其乎如衡，乎字讹，当作平。

㈡薛烛，相剑者也，事见《越绝书》。

㈢九十子阳公，本书另有《书绍兴府达鲁花赤九十子阳德政诗后》，系同一人。
按：九十两字当为卆，同卒，音催，为罕见之姓，全国仅江西吉安有数百人姓卆。

○送章三益㈠之龙泉序

古之人有行则歌诗以送之，其来远矣。
故《丞民》㈠所以饯山甫，《崧高》所以赠申伯，皆褒述其德行，以勉进其勋业，非若后世伤离悼别，留连杯酒，以摅其儿女子之情态也。
栝旧多贤士大夫，今于章君之行，必有所启沃振励，不为无益告矣。
是诗之编，庸可忽哉。
章君佐石末公，拯临海之穷民，敉宁海之狂冦，镇守宝定，招抚松阳、遂昌，咸有成效，功高而不言，心劳而不辞，有德行者固如是哉。
今君又奉石未公檄之龙泉。
夫龙泉，章君之桑梓里也。
往岁石末公以孤军跛贼，扬威福建，章君实与有力。
今此行也，将箪食壶浆之塞道左，垂发戴白之满车下，章君将日不暇给，而分府可以无西顾之忧矣，章君勉哉。
大丈夫生长草茅，当平世，不务进。
及遇变故，则挺身以为国，寄一方赤子命，不亦伟哉。
勉哉章君。
昔者王司空、温河阳皆自藩幕达于王朝，垂名竹帛，矧今天下多故，章君巳试有効者哉。
吾见勋业自此升矣，于是乎言。

㈠章三益，章溢，字三益，浙江龙泉人。
元末助元将石抹宜孙在浙闽对抗红巾军，朝廷授职皆不受。
明帝率军逼进，遂入匡山隐居。
至正二十年，受明帝邀，与刘基、叶琛、宋濂同赴建业。
洪武元年，授御史中丞、太子赞善大夫。
次年卒于家，享年五十六岁。

《丞民》，《诗大雅蒸民》，丞字讹。

○赠陈伯光诗序（并诗）

陈君伯光以医名于栝者也。
栝故多良医，而伯光为能世其祖父业。
《传》有之曰：“医不三世，不服其药”，盖其传之也远，而试之也详，其可信而无惑也宜矣。
往岁伯光征予文，予时迫戎事，不克应所请。
今至栝，伯光又来，予乃问之曰：“昔者神农事尝草木、虫鱼、玉石，酌其酸苦、辛醎以辨燥湿、寒温，披陈其性情，表章其好恶，定为君臣佐使，秩以九等，命之曰药。
黄帝、岐伯着为经书，难疑荅问，以阐神用，医之为教不亦大彰明矣乎。
岐伯既没，则有若越人、华佗、淳于意、张仲景、孙思邈之流，莫不能簸弄化机，窃用五材，出没鬼神，造法立方，转移阴阳，皆可以血气朽骨，生色腐肉，制人命于掌上，何昔有而今无耶”。
伯光愀然叹曰：“君何莫之思也。
人亦有言，情随习迁，事与时殊。
昔之为术者，早夜以谋道，故道成而功日彰。
今之为术者，早夜以谋食，故智昏而道与穷，若是非一日矣。
且夫三才一理，治道无二，天地将病，祲祥豫形。
人身将病，气色先征。
病之将至，其几乃萌。
防微遏几，百病不生。
几动形见，力倍功半。
知及此者，其神人乎？医乎医乎？尧舜之为天下亦不外矣乎。
宜其昔有而今亡也”。
予甚韪其言，因序而继以诗曰：

岐跗不世出，人病莫能治。
伊周不世出，国病莫能医。
岂无龙宫方，可以完支离。

桓侯强自用，扁鹊乃见疑。
去去仙都山，中有木与之。
服食炼精魄，海上从安期。

○季山甫㈠文集序

《季君山甫文集》若干卷，体格严正，文词典雅，真可以式后学，传来世，不可磨灭者也。
予与山甫生同郡，自少相友善，山甫实长予九岁，其学问木识㈡，非予所能及也。
而予以年少忝科第，山甫乃屡试不□㈢，庸非时命也耶。
予自丙子之岁宦游他方，山甫亦出典文学外邑，不相见者垂二十年。
是时诸公方留意举业，未暇及古文也，乃今年复会于栝，而获覩山甫所为诗文、铭记、论赞、序说，莫不彬彬济济，方驾古人，下视场屋组组缀之文㈣，不啻如麒麟皇㈤之于鷃雀、鼢鼠也。
盖其学问之功益勤，而真积之力愈久，如水有源而流长，如木有根而枝蕃，乌得以浅近窥测之哉。
呜呼，峄阳之桐，泗滨之石，排风霜而啮涛浪，不知其几年矣。
然后緪之以丝绳，度之以规矩，登之清庙，则可以交于上下神示㈥，天将成其材，必先苦之，理则然也。
昔人有以木钻穿石盘者，昼夜不巳，卒得丹以为僊。
今山甫年愈加而志愈谦，学愈不倦，宜其业日隆而名日着也。
人之言曰：“谁谓华高，企其齐而”。
后之来者，其尚以山甫为法焉。

㈠季山甫，《丽水县志》：“季仁寿，字山甫，处州龙泉人。
元惠宗至元初任慈溪教谕，秩满迁处之松阳，升饶之双溪书院山长，以亲年高辞，转教授婺州，亦不赴，放情山水，自号春谷处士。

㈡学问木识，木字讹，当作才。

㈢屡试不□，□，别本作偶。

㈣组组缀之文，衍一组字。

㈤麒麟皇，脱一凤字。

㈥上下神示，《周礼小宗伯》：“大灾，及执事祷祠于上下神示”。
《论语述而》：“祷尔于上下神祗”。
段玉裁《说文解字注》：“祗，敬也。
见《释诂》。
从示。
氐声。
旨夷切”

○项伯高诗序

言生于心而发为声，诗则其声之成章者也。
故世有治乱，而声有哀乐，相随以变，皆出乎自然，非有能强之者。
是故春禽之音悦以豫，秋虫之音凄以切，物之无情者然也，而况于人哉。
予少时读杜少陵诗，颇恠其多忧愁怨抑之气，而说者谓其遭时之乱，而以其怨恨悲愁发为言辞，乌得而和且乐也。
然而闻见异情，犹未能尽喻焉。
比五六年来，兵戈迭起，民物凋耗，伤心满目。
每一形言，则不自觉其凄怆愤惋，虽欲止之而不可，然后知少陵之发于性情真不得已，而予所恠者不异夏虫之凝氷矣，故今观项君之集而深有感焉。
项君与予生同郡，而年少长。
观其诗则冲澹而和平，逍遥而闲暇，似有乐而无忧者何耶。
呜呼，当项君作诗时，王泽旁流，海岳奠乂，项君虽不用于世，而得以放意林泉，耕田钓水，无所维系于此时也。
发为言词，又乌得而不和且乐也。
夫以项君之文学而不得扬历台阁，黼黻太平，此人情之所不足也。
而项君不然，抱志处幽，甘寂寞而无怨，项君亦贤矣哉。
贤不获用世，而亦不果于忘世，吾又不知项君近日所作复能不凄怆愤惋，而长为和平闲暇乎否也。
感极而思，故序而问之。

○吕周臣诗集序

仲尼有言曰：“饱食终日，无所用心，难矣哉”。
夫以人心之出入无时，苟不至于圣人不惑之地，则不有以收系而拘止之，鲜不飘摇汗漫而无所不之矣，故以愽奕为贤乎巳，厥旨微哉。
吕君周臣由是吏员累月日至九品，家居以待选，则杜门而作诗，有咏史一百首，题咏杂花二百有余首，皆意足而语到。
序㈠尝见今世之从事于公门者，进则慕权利以相夸，退则交结势要，谈官府是非，勾引俗事，以致人之幕巳㈡，以肥其家，未有能兀兀独处，而留心文墨若周臣者也。
周臣以通济之才，沉下僚而无怨，筚门陋巷，为诗歌以自适，且不刻琢以求衒，盖有得于寡欲养心之道者，予故喜而为之序焉。

㈠序字讹，当作予。

㈡以致人之幕巳，巳当作己。

○送宋仲珩还金华序（并诗）

《易》不云乎：“有子，考无咎”。
庚子之岁，予与金华宋先生俱来京师，时上渡江未久，浙东方归附，先生与予及予同乡叶景渊、章三益同居孔子庙学，惟日相与谈咲，虽俱不念家，而予三人者亦皆不能无芥于心，惟先生泰然耳。
日与文彦士相从游不倦，人咸异焉。
时先生有子二人，长曰瓒字仲圭，次曰璲字仲珩，皆克家，盖夙以家事付二子久矣。
故先生得以优游授道于浦江郑氏之义门，至今又十有五年矣。
去年秋七月，予自家重赴京，先生时为翰林侍读学士，执手相盻睐，喜溢眉目。
先生长予一岁，予湏发已白过太半，齿落什三四，左手顽不掉，耳聩，足踸踔不能趋，而先生鬓须黝黑，唇齿朱贝，颜渥丹，步履坦坦不落朝班后。
晨起戴星入，或史馆握笔写细字如青蝇头，日数千。
且仆仆走承召命，暮归作诗文四五，少不下二三。
先生素儒家，无赢。
僮仆在京，寓旧城，去公馆弥十有五里。
惟次子璲偕一驺者从，夫人又病在寓，璲来往省视父母，且奉母粥药不遑朝夕。
今年春，长子瓒遣二孙自金华来，夫人病亦愈。
于是先生以事命璲暂还故里，而在朝群公大夫士咸赋诗饯璲，望其即还。
则璲之能善事其父执，善交其朋友者可见。
呜呼，若先生可谓有子无咎者矣，宜其老而愈康且乐也。
璲又工楷、篆、隶、草书，赋诗、属文皆足以缵承家业，故于其行，序以送之，且继以诗曰：

条风东来，灵雨从之。
之子于迈，何以送之。
灵雨蒙蒙，沾彼原隰。
送子于郊，为子伫立。

有鸣者鸠，在彼苞桑。
习习其风，载吹我裳。
维桐之华，亦炫于野。
悠悠行子，亦驻其马。

维水东流，维日西驰。
春言顾之，靡靡其思。
维日西驰，载昏载朝。
维水东流，以汐以潮。

芃芃者麦，维其黄矣。
心之思矣，维其长矣。
赠子以诗，酌子以酒。
晤言何其，伊迩匪久。

○送黄叔晹归金华觐省序（并诗）

孟子言君子有三乐㈠，以父母俱椠㈡，兄弟无故为乐之大，岂不以是为系乎天，人人之所愿欲而不可得者哉。
夫孝子之欲显父母，心无穷也。
显父母之道无过乎立身杨名，而鲜有能及其父母之目见，是故君子之急于仕者，良有由也。
且父母之鞠子，亦孰不望其能立功立事，超乎群伦之上，以光大其祖宗之门户也哉。
故于其初生也，桑弧蓬矢以射四方，不呴呴㈢乎为老妇之慈，以娇之于膝下也。
天下之为父母者，亦孰无是心哉。
而当其生存之时，获见其显者，盖十百之中不能二三，信乎其系乎天而不由乎人也。
为人子而知爱其父母，则其中心为何如哉。
是故孳孳汲汲，不遑自已，仰驰光而兴慕，俯逝水而长怀，当此之时，将奚为而可哉。
金华黄生以明经鈝㈣于乡，就试浙江行省，贡于春官，时年二十有二。
是岁，上阅天下贡士，率多年少，虑其未熟于世故，例廪之国学，使习闻朝廷律令，练达治政，然后授之职。
俾勿坏，以殖天下之良才，于是生亦与焉。
其明年，翰林学士宋公濂奉命纂修实录，生以工书服劳史馆，又善于所事。
事竣，受命伴读齐府。
其年冬十有一月，给假还金华觐省父母。
基与生俱浙东人，故翰林群大夫士赋诗送其行，而属其序攻基㈤。
夫生曷啻于父母俱存，兄弟无故而巳哉，且又有祖母在。
学日进以充其身，又际盛代，事圣主，受命侍从哲王，出入禁闼，此人人之所瞻望而不敢觊者，生于是乎兼之，其为乐不亦大哉。
基既为之序，而继以诗，且有深望于生。
惟冀其服膺乎不愧不怍之训，以接迹于古昔圣贤而后已也。
呜呼，生其勉乎哉。
诗曰：

潜阳回地底，暗泉发枯荄。
泽雉雊鷕鷕，乳鸡鸣喈喈。
游子畏祁寒，掩关坐如齐。

湿薪熸无熖，四壁生凉飔。
青镫翳其光，月华照阶苔。
及此送归人，岂不动我怀。

赠诗慰缱绻，俛仰空徘徊。
学古务成巳，入官期显亲。
高风吹秋水，谁能不伤神。

皇恩重丘山，有愿俾克仲。
北风送归舟，江水清漪沦。
堂上彩衣舞，堂前谖草春。

羽觞澄芳醴，鹤发映丹唇。
服膺移忠训，布武追古人。
修名著青简，山岳同嶙峋。

㈠君子有三乐，《孟子尽心上》：“孟子曰：君子有三乐，而王天下不与存焉。
父母俱存，兄弟无故，一乐也；仰不愧于天，俯不怍于人，二乐也；得天下英才而教育之，三乐也。
君子有三乐，而王天下者不与存焉”。

㈡父母俱椠，椠字讹，存也。

㈢呴呴，《汉书东方朔传》：“愉愉呴呴”。
注：“呴呴，言语顺也”。

㈣鈝字讹，当作举。

㈤属其序攻基，攻字讹，当作于。

○苏平仲文集序

文以理为主，而气以摅之。
理不明为虚文，气不足则理无所驾，文之盛衰，实关时之泰否，是故先王以诗观民风，而知其国之兴废，岂苟然哉。
文与诗同生于人心，体制虽殊，而其造意出辞、规矩绳墨固无异也。
唐虞三代之文，诚于中而形为言，不矫揉以为工，不虚声而强聒也。
故理明而气昌，玩其辞，想其人，盖莫非圣贤之徒知德而闻道者也，而况又经孔子之删定。
秋汉兴㈠，一扫衰周之文敝，而返诸朴。
丰沛之歌，雄伟不餙。
移风易尚之机，实肇于此。
而高祖文帝制诏天下，咸用简直。
于是仪、秦、鞅、斯县河之口，至此几杜。
是故贾疏、董策、韦传之诗皆妥帖，不诡语，不惊人，而意自至。
由其理明而气足以摅之也。
周之下，享国延祚，汉为最久，盖可识矣。
武帝英雄之才，气盖宇宙，而司马相如又以夸逞之文侈之，以启其夜郎笻筰、通天桂馆、泰山梁甫之役，与秦始皇帝无共㈡。
致勤持斧之使，封富民之侯，下轮台之诏，然后仅克有终。
文不主理之害，一至于斯，不亦惎哉㈢。
相如既没，人犹尚之。
故杨子云用是见知成帝，然而汉家朴厚之尚巳成，其根未尝拔也。
故赵充国将也，有屯田之奏。
刘更生宗室子也，有封事之言。
往复开陈，周旋辨析，诚意恳至，理明辞达，气畅而舒，非汲汲以鸿生硕儒争名当代者所能及也。
岂非习尚有源，而得之于自然乎。
呜呼，此西汉之文所以为盛，国祚绝而复续，如元气之不坏，而乾坤不死也。
后之人论不及此，而以相如、子云为称首，不亦悲哉。
东汉班孟坚之外，虽无超世之文，要亦不改故尚，故亦不失西京旧物。
下逮魏晋，降及于隋，驳杂不一，而其大槩惟日趋于绮靡而巳。
是故非惟国祚不长，而声教所被亦不能薄四海，观国风者盍于是乎求之哉。
继汉而有九有，享国延祚最久者唐也，故其诗文有陈子昂，而继以李杜。
有韩退之，而和以柳。
于是唐不让汉，则此数公之力也。
继唐者宋，而有欧苏曾王出焉，其文与诗，追汉唐矣。
而周程张氏之徒又大阐明道理，于是高者上窥三代，而汉唐若有歉焉。
故以宋之威武较之汉唐弗侔也，而七帝相承，治化不减汉唐者，抑亦天运之使然与。
是故气昌而国昌，由文以见之也。
元承宋统，子孙相传，仅逾百载而有刘许姚吴虞黄范揭之俦，有诗有文，皆可垂后者，由其土宇之最广也。
今我国家之兴，土宇之大，上轶汉唐与宋，而尽有元之幅员，夫何高文宏辞未之多见，良田混一之未远㈣也。
金华苏平仲起国子学录，迁翰林编修，以其所为诗文示予，予得以谛观之。
见其辞达而义粹，识不凡而意不诡，盖明于理而昌于气者也。
与之游，知其勤而敏，不自足其所已能。
且年方将而未艾也，知其它日必以文名于盛代，耀于前而光于后也。
故为之叙，而举昔人之大以期之。

㈠秋汉兴，一本无秋字。

㈡与秦始皇帝无共，一本共作异，盖字形相近而误。

㈢不亦惎哉，一本惎字作甚。
两字于文义皆通。
考下文有不亦悲哉之语，则此处正当作惎。
惎，毒害也。

㈣良田混一之未远，田字当作由。

○送谢教授序

士有急于用世者，非苟为利禄计也。
少而学，壮而欲行之㈠，不得一命，则抱材而无所施，古之人皇皇焉出强必戴质，夫岂苟而然哉。
今之由学校掌出内，为儒官，循次待用，至得官教授，亦难矣。
教授名九品职，而不得与民事，故谓之冷官。
繇是以达于县府，然后得行其所志，壮日去而老及之矣，如之何其不皇皇也。
谢君仲连教授于杭，期未及三年，计余月无所用，即飞书趣代，至则长揖出门外，若驰峻坂就平陆，若苍鹰脱鞲绦而乘长风也。
夫以仲连之才，固宜取科第以早施其用，乃屡试而不偶，卒就学官以进，抑天将多其所历以大其成乎。
岂人之行止，各有其途，而系乎数者也。
譬之顺流江河以入海，其行有迟速，及其造则一耳。
天门洞开，多士辐辏，有志于用世者维其时矣。
故于君之行，序以壮之。

㈠少而学，壮而欲行之，《孟子梁惠王下》：“夫人幼而学之，壮而欲行之”。

○送钱士能之建昌知州序

往时予与钱君士能同日辟掾江西行省，故其交为最厚。
岁余，士能与幕官论事不合，拂衣去。
未几，余亦以朽钝辞归，不得见者九年矣。
乃今年十月遇于杭，予以从仕郎为儒学副提举，又以疾谢事。
而士能以奉议大夫为建昌知州，方之官，大夫士之工词章者咸赋诗以为饯，俾予序焉。
夫士能与予同以职官充簿书役，又同以事辞，其出处甚类。
而九年之间，相去越五等㈠，何县绝耶。
今既见而喜，喜而思，语故旧则凄以悲，又自庆其相逢于未老而俱无羔也。
夫物之生，患不得其所性。
射于处于曾崕㈡，而藏莨茂于陂池，不以所不愿，易其所愿。
今士能以长才方为世用，而余之朽且钝，愈加于昔日，天将全之，俾各获其志，则一进而一止，岂不俱洋洋也哉。
勉哉士能，知者劳之，愚者安之，子亦有赖于君矣。

㈠相去越五等，儒学副提举从七品，知州正四品。

㈡射于处于曾崕，当作射于菟于曾崕。
《左传宣公四年》：“楚人为乳谷，谓虎于菟”。

○送顺师住持瑞岩寺序

予尝闻浮屠氏言大秽迹金刚事，云佛既湼盘西方，西方之鬼谓佛巳寂灭，天下不复有佛，佛弟子无足畏。
因悉起为□佛之法，且大坏。
佛遂化其身为金刚，蓝色凿齿，出入无有中，咋羣鬼，食饮其肉血，鬼乃大愓，请命愿改过为佛弟子，佛法由是不坏。
今其呪语犹存，所谓大秽迹金刚是也。
予旧闻人言，佛以慈悲为道，能开闇瞢，拔死苦，转恶为善，闻见患难无不救。
今又闻佛能以武猛服魔鬼。
圣人曰：“仁者必有勇”，岂不信哉。
辛卯之岁，盗贼起四。
方明年，予奉省檄佐戎浙东，闻永嘉有横舟和尚善用矛戟、弓弩、刀剑、戈槊、挝挺，通曲制、官道、主用之法，因礼致于台。
时天宁寺住持舜田方宣力扞城，蚤夜不忘灭贼，见则大喜。
举以主其仙居三学寺。
又明年，方氏纳款请降，凡以兵事进者措弗用，而有司敬和尚之德能，复以其教举为瑞岩寺长老。
瑞岩之僧徒闻和尚名亦大喜，将行，请予言。
予惧世之皆者㈡不知佛之有勇，而惑为佛法者之不当究武事，故为道大秽迹金刚，以发其蒙焉。

㈠曲制、官道、主用之法，《孙子兵法计》：“法者，曲制、官道、主用也”。
十一家注：“法者曲制，曲制既官道，官道主用，三者实一法，法者，乃主将之法”。

㈡世之皆者，皆字讹，一本作惛。

○喜雨诗序

同知副都元帅石末公再镇栝之明年，威行惠敷，奸暴日铄。
其夏五月，禾黍既艺，天乃不雨，民大忧惧。
公遂致斋沐，祷于丽山之祠，得雨未沛。
越翌日，命道士设醮于玄妙观，是日大雨，明日又雨，又明日乃大雨至夜分。
民大喜，皆拜公贶。
予时奉省檄在栝，目覩其事，因喜而为诗以歌，大夫君子咸属和焉。
季君山甫裒而集之，又俾予序其故。
惟公之功在栝甚大，而于此见公之心焉。
《书》曰：“惟德动天”，又曰：“至诚感神，矧兹有苗”，戡乱致治，兆在是矣，能无喜乎。

○唱和集序

古人有言曰：“君子居庙堂则忧其民，处江湖则忧其君”，夫人之有心不能如土瓦木石之瑰然也。
禹思天下有溺者，由己溺之。
稷思天下有饥者，由己饥之。
伊尹思天下有一夫之不获，则心愧耻，若挞于市。
是皆以天下为已忧，而卒遂其志。
故见诸行事而不形于言，若其发而为歌诗，流而为咏叹，则必其所有，沉埋抑挫，欝不得展，故假是以摅其怀，岂得已哉。
是故文王有拘幽之操，孔子有将归之引，圣人不能免也。
故曰：“在心为志，发言为诗”，先王采而陈之以观民风，达下情，其所系者不小矣。
故祭公谋父赋《祈招》以感穆王，穆王早寤焉，周室赖以不坏，诗之力也。
是故家父之诵寺人之章，仲尼咸取焉。
纵不能救当时之失，而亦可以垂戒警于后世，夫岂徒哉。
故漆室一女子也倚楹而啸，忧动鲁国，而况放㈠委质为臣者哉。
予至正十六年以承省檄，与元帅石末公谋栝冦，因为诗相往来，凡有所感，辄形诸篇，虽不得达诸大廷以讹㈡君子之心，而亦岂敢以疏远自外，而忘君臣之情义也哉。
昔者屈原去楚，《离骚》乃作，千载之下，诵其辞而不恻然者，人不知其忠也。
览者幸无诮，为万一得附瞽师之口以感上听，则亦岂为无补哉。

㈠放，当作于。

㈡讹，动也。
《诗小雅无羊》：“或降于阿，或饮于池，或寝或讹”。

○灵棋经觧序

昔者圣人作《易》以前，民用灵棋，象《易》而作也。
《易》道奥而难知，故作灵棋以象之。
灵棋之象虽不足以尽《易》之蕴，然非精于《易》者，又焉能为灵棋之辞也哉。
灵棋之式以三为经，四为纬。
三：以上为天，中为人，下为地。
上为君，中为臣，下为民。
四：以一为少阳，三为太阳，二为少阴，四为它阴㈠。
少阳与小阴为耦，而太阳与太阴为敌。
得耦而悦，得敌而争，其常也。
或失其道，而耦反为仇。
或得其行，而敌反为用。
其变也，阳多则道同而相助，阴多则志异而相垂㈢，君子小人之分也。
阴阳送用㈡，体有不同，而名随之异，变易之道也。
《易》之取象曰车、曰马、曰桷、曰矢、曰鬼、曰狐之类，推而达之，天下之物无不该矣。
曰马矣，而又化为龙。
曰水矣，而又以为云。
变易之义也，非通天下之赜者不识也。
故曰灵棋象《易》而作也，非精于《易》者不能也。
予每喜其占之验，而病觧之者不识作者之旨，而以世之卜师之语配之，故为申其意而为之言，若夫以为黄石公之授，张子房之受，则传无其文，史无其实，不敢从而附会之也。

㈠四为它阴，当作四为老阴。
一本正作老阴，《灵棋经》亦同。
又《四库全书总目提要》引《明史艺文志》：“四以一为少阳，二为少阴，三为太阳，四为老阴”，当以《艺文志》为是。

㈡阴阳送用，当作阴阳迭用。

㈢阴多则志异而相垂，另一本垂作乘，又一本作乖，乖字是。

○宋景濂学士文集序㈠

太史公宋濂先生，金华潜溪人也，其字为景濂。
五岁能诗，九岁善属文，当时号为神童。
若经若史若子集无不徧览，辄能记忆。
年未弱冠，文名播于遐迩。
至正中，词林群公奏为国史编修，力辞不起。
大明皇帝定鼎建业，丞相李韩公以名闻，即日遣使者秦书币㈡聘致之，俾提举江南儒学，授皇太子经，擢居记注之职，会有诏鹚修《元史》㈢，东南名士一时皆集。
复命况总裁官㈣，书成入翰林为学士，海内求文者项背相望，碑版之镌，照耀乎四方。
高丽、日本、安南之使每朝贡京师，皆问安否，且以重价购其《潜溪集》以归，至有重刻以为楷式者。
儒林清议，佥谓开国词臣当推为文章之首，诚无间言也。
先生之著述多至百余卷，虽入梓者已久，其门人刘刚复请基撷其精深，别成一编，庶几便于诵习，且征言序之。
昔者楚国大司徒欧阳文公玄赞公之文曰：“先生天分至高，极天下之书无不尽读，以其所蕴，大肆厥辞。
其气韵沉雄，如淮阴出师。
百战百胜，志不少慑。
其神思飘逸，如列子御风，飘然褰举，不沾尘土。
其词调清雅，如殷卣周彝，龙纹漫灭，古意独存。
其态度多变，如晴跻终南㈤，众驺前陈，应接不暇。
非才具众长，识迈千古，安能与于此”。
鸣呼，文公之言至矣尽矣。
设使基有所品评，其能加毫永㈥于是哉。
今用备抄，冠于篇端，而幷系先生出处之大略，使读者有所考焉。
先生赴召时，基与丽水叶公琛，龙泉章君溢实同行。
叶君出知南昌府以殁，章君官至御史中丞，亦以寿终，今幸存者惟基与先生耳，然皆颓然，日就衰朽，尚可咈刚之所请而不加之意乎。
虽然，先生之文其传世决矣，基亦何能与力于其间哉。
文粹十卷，而诗居其一云。

㈠《宋学士文粹》载此序，末题：洪武八年岁次乙卯春正月甲申。

㈡秦书币，当作奉书币。

㈢鹚修《元史》，鹚字疑作纂。

㈣况总裁官，况字讹，当作充。

㈤晴跻终南，一本作晴霁终南。
跻字讹。

㈥毫永，永字显误，惜不知原作何字也，意者或为末，待考。

<h2>太师诚意伯刘文成公集卷之六后学丽水何镗编校</h2>

记（十四篇）

○季氏湖山义塾记

青田之山，其上四十里有泉，汇而为潭，繇潭入谷十有五里，是为高湖之源。
其上多奇峯绝巚，大木之所盘蔚，献奇纳秀，故士多俊彦，室常殷阜，季氏其一也。
有名谦字伯益者，好学尚义，故其家日裕。
乃谓其人曰：“人孰不爱其子孙，而不知所以爱之者。
今有良田美宅，绵亘阡陌。
堆金积帛，充斥梁栋。
自以为用之不竭，享之无穷也。
一旦光销影铄，而无纤芥之留者，何耶？骄淫生于富溢，而纵欲败度之子常由不寤前人成败之迹，而自视侈然大也。
及其颠连困厄于垂老之际，彷徨无所容其身，虽欲效织蒲补履以食其俆年且不可得。
若是者，虽其人之不肖，抑亦其父兄处之不得其道也。
今予幸藉先人余业，以自免于冻馁，未尝不惴惴于吾身，况能保于其子孙。
故愿制产以建读书之所，延名儒为师，以训子弟以及族婣之人，咸知所学，大则修身齐家以用于时，小亦不失为乡里之善士，不亦可乎”。
乃筑于其居之侧以为堂，中设孔子像，旁列斋舍，翼以廊庑，缭以周垣，买田若干亩以给师弟子之食，萃其族之子弟悉入学。
于是襟佩衣裳，肃肃有容。
弦诵之音，蔼蔼旁达。
入其乡者莫不怠叹而慕悦㈠也。
呜呼，若季氏者真知爱其子孙哉。
由是达于一乡一邑，以播于天下，使人人闻而效其所为，则将见比屋皆为贤士大夫，而愚不肖者寡矣。
邑人洪应求道其事于予，且请为之记。
予既乐乡里之善人，而又嘉洪生之乐道人善也，故喜而书之。
至正十年庚寅夏五月记。

㈠莫不怠叹而慕悦。
怠字讹，一本怠作感。

○尚友斋记

尚友斋者，赵郡吴以时之所居室也。
尚友之云出自《孟子》㈠，其义则习章句者能言之矣。
而以时之取以名其室，抑必有其故哉。
曾子曰：“君子以友辅仁”，天下之大伦五，友居其一，人不可以无友也。
孔子曰：“毋友不如己者”。
以时抱英俊之才，勤学而好问，直谅而多闻。
天下之士如以时者不多矣，而又求友以自益。
其不如以时者，以时弗与友也，则必求胜以时者而友之，则不尚论古人，而徒求于今，取诸我则善柔便侫，可以甘人心而蛊予智。
取诸人或得乡原焉，其为损也不少，夫何为而不惧哉。
凡物之相从必以类气之所感，不召而集，故豊山之锺得霜而鸣，阳燧之火见日而烜，是故文王作而伯夷、太公归，阖闾起而子胥、孙武至。
魏文侯为君而卜子夏、田子方、段于木之徒出焉。
人而尚友，天下之友以类来矣。
犹以为未足，则必尚论古之人。
古之人有颜渊者，得一善则服膺而勿失，我则以之修吾德。
有季路者，人告之以过则喜，我则以之去吾慝。
有成汤者，与人不求备，检身若不及，我则以之处己而接物也。
夫如是，其庶几哉。
呜呼，天下未尝无善士也，孔子曰：“十室之邑，必有忠信”，而况于天下也哉。
一人之身，未尝无一善也。
居子曰：“尺有所短，寸有所长”㈡，而况于一乡一国也哉。
《诗》曰：“他山之石，可以攻玉”，孔子曰：“三人行必有我师焉”，朂哉以时，无徒嘐嘐然，曰古之人，古之人㈢也。

㈠尚友之云出自《孟子》，《孟子万章下》：“尚论古之人。
颂其诗，读其书，不知其人，可乎？是以论其世也，是尚友也”。

㈡居子曰：“尺有所短，寸有所长”，屈子也。
《卜居》：“夫尺有所短，寸有所长，物有所不足。
智有所不明，数有所不逮，神有所不通”。

㈢嘐嘐然，曰古之人，古之人，《孟子尽心下》：“何以谓之狂也？曰：其志嘐嘐然，曰古之人，古之人。
夷考其行，而不掩焉者也”。

○友梅轩记

皋亭之山有隐者焉，以友梅字其轩，环其居皆梅也。
或曰：“友者，人伦之名也，君子以友辅仁，人求其友必于人焉可也。
梅，卉木也，人得而友之乎？生于世为人焉，舍斯人弗友，而卉木乎取之，斯人也，不既怪乎矣”。
刘子曰：“否，彼固有所激而云也，夫彼所谓隐者也，不同乎人而隐。
彼固自绝于世之人，而卉木之为徒也。
彼固以斯世为不足乎己，而隐以为高。
彼固谓人不足与友，而卉木良我友也。
彼诚有所激哉。
世之如管、鲍者希矣。
刺于《谷风》㈠，嗟于《桑柔》㈡，膑于涓，卖于寄，累于灌夫，蝇营狗苟于拜尘之人，友之而不为损者，鲜矣哉。
人不可以无友，彼将何所取哉？梅，卉木也，有岁寒之操焉，取诸人弗得矣，舍卉木何取哉？且此物，非徒取也，凌霜雪而独秀，守洁白而不污，人而像之，亦可以为人矣。
昔人有揖怒蛙㈢而勇士至，气类以感之，直谅多闻之友，不远千里来矣。
然则斯人也，弗怪矣”。
隐者闻之曰：“子知予，请书之”。
遂书以记于轩。
隐者王其姓，昶其名，记之者，括苍刘基也。

㈠刺于《谷风》，《诗小雅》：“将恐将惧，维予与女。
将安将乐，女转弃予”。
《诗序》曰：“《谷风》，刺幽王也。
天下俗薄，朋友道绝焉”。

㈡嗟于《桑柔》，《诗大雅》：“菀彼桑柔，其下侯旬。
捋采其刘，瘼此下民。
不殄心忧，仓兄填兮。
倬彼昊天，宁不我矜”。

㈢揖怒蛙，韩非《内储上七术》：“越王虑伐吴，欲人之轻死也，出见怒蛙乃为之式。
御者曰：何为式？王曰：蛙的气如此，可无为式乎”。

○海宁应氏墓庵记

至正辛卯冬十有一月，予既铭应君和卿之墓矣，其子元亨又以贾希贤之书来请曰：“元亨之先人隐居于乡，不求闻于公卿。
先生不遗草菜而赐之铭，今死者已即安于土中，谨筑于其傍，为间十有二，买田以供祭祀，为亩十有九。
惧来者之弗获承也，心窃悼焉。
先生幸不遗予，愿卒记之”。
惟古建国，民以族葬，其域中之室墓，大夫守之。
自周为秦，法废久矣。
室其墓而置守焉，孝子之良心也，斯可以记。
遂为之词曰：维海宁以州隶杭，面山负山，厥土广斥涂泥，民质以良。
有乡长平，里曰皇冈。
应氏居之，世载德以昌。
弗竞弗求，惟田惟桑。
教子弟以书，炳炳琅琅。
肃肃跄跄，以不愆于义方，不诡其逄而守其常。
乃耆乃康，戴玄屐黄，七十有八年，皞皞洋洋。
游葛天而泳陶唐，有子克承，既妥厥灵，以固乃藏。
继斯述斯，有跻勿颠，以（艹亦）以提。
其墓伊何，树之以杨。
其室伊何，玄楹垩墙。
象设有严，诃禁不祥。
伐石镌辞，以识岁年。
子子孙孙，以永不忘。

○杭州实庵和尚福严寺记

杭州属县曰仁和，县北三十里有溪焉，曰义溪。
故宋嘉定中有姓陈氏名迥者庐于溪上，好清凈，不偶于流俗，遂舍身为浮屠，名其庐曰福严。
有弟子一人，曰如春、明皓㈠。
江南既平之明年，始赐院额。
既而迥与春俱卒，卒后皓为僧司都纲，领教门事，乃以其衣食之余贸民田，广其院。
皇庆二年冬，朝廷赐额为福严寺，命其徒以甲乙相授受㈡。
泰定乙丑，皓始建佛阁，阁成而皓卒。
皓有弟子三人，曰崇实、崇志、崇行，实继皓卒，崇志始刻于优昙花于阁。
志卒，崇行始新僧堂。
后至元㈢庚辰，乃建大雄宝殿。
壬午，构圆通殿。
甲申，作库院。
丙戌，新作山门、廊庑、锺楼、轩厅、丈室、塔院、期堂以及庖湢、圊溷，无不备具。
于是舡有坊，工有室，松门石径，缭绕纡欝，丹垩金碧，日闪月映，朗禸如也㈣，奕奕如也。
盖自迥师至行，积勤累劳五六传而始就，可谓难矣。
非继志者之得其人，能如是乎。
至正辛卯，寺成，将树碑，求文以志其所自。
介杭人之识予者以请，予时卧病江浒，介以远弗达，而倩于人为文，假予名归于师。
师览其言词大鄙陋，弗称心，甚不怿，而不知其果为予作与否。
业巳请，不欲易也，将勒石命禇奂书之。
奂尝从子校文棘闱中，颇知予，力辩其妄。
乃与师偕诣余求真文，予时巳具舟将归，仓卒不克就。
会饶、信告急，声汹汹。
予狼狈上道，遂不能记。
明年予以事至杭，师闻即来，犹礲石待予言。
呜呼，予之言何足为世重轻，至有伪为之者。
而师之求，必于予，旷岁月以俟之，愈久而志愈固。
使余不幸死于道路，又未知斯石树耶否耶。
浮屠氏之学予不及知，而师之坚忍不二则于是乎见矣。
师号实庵，皓师号东岩，记之者括苍刘基，而书之者武林禇奂也。

㈠有弟子一人，曰如春、明皓，一字讹，当作二。

㈡甲乙相授受，按元制：其祖师营造之寺，传授方式为首先由住持而传师兄弟。
如无，则传住持之徒。
如无，则传师兄弟之徒。
非祖师营造之寺，传授方式为首先由住持传住持之徒。
如无，则传师兄弟。
如无，则传师兄弟之徒。

㈢后至元，元朝前后两次使用至元年号，元世祖共三十年，元惠宗六年。

㈣朗禸如也，禸音肉，古通蹂，然用于此，文义不通。
考下文奕奕如也，此处似亦当作朗朗如也。
盖古人于重字处多书作二，行草书与厶形似，厶系俗字，正字为禸。

○饮泉亭记

昔司马氏有廉臣焉，曰吴君隐之，出剌广州，过贪泉而饮之，赋诗曰：“古人云此水，一歃怀千金。
试使夷齐饮，终当不易心”。
其后隐之卒以廉终其身，而后世之称廉者，亦必曰吴剌史焉。
有元宪副吴君为广西时，名其亭曰饮泉，慕剌史也。
而宪副之廉卒与剌史相先后。
至正十四年，宪副之孙以时以故征士亰兆杜君伯原所书饮泉亭三字征予言。
予旧见昔人论剌史饮泉事，或病其为矫，心甚不以为然。
夫君子以身立教，有可以植正道，遏邪说，正人心，扬公论，皆当见而为之，又何可病而讥之哉。
人命之修短系乎天，不可以力争也。
而行事之否臧，由乎己。
人心之贪与廉，自我作之，岂外物所能易哉。
向使有泉焉曰饮之者死，我乃奋其不畏之气，冒而饮之死，非我能夺也。
而容有死之理而疆饮焉，是矫也，是无益而沽名也，则君子病而不为之矣。
大丈夫之心，仁以充之，礼以立之。
驱之以刀剑而不为不义屈，临之以汤火而不为不义动。
夫岂一勺之水，所能幻而移哉。
人之好利与好名，皆蛊于物者也。
有一焉，则其守不固，而物得以移之矣。
若剌史吾知其决非矫以沽名者也，惟其知道明而自信笃也。
故饮之以示人，使人知贪廉之由乎内而不假乎外，使外好名而内贪泽者，不得以借口而分其罪。
夫是之谓植正道，遏邪说，正人心，扬公论，真足以启愚而立懦，其功不在伯夷、叔齐下矣。
番禺在岭峤外，去天子最远。
故吏于其地者得以逞其贪，贪相承，习为故，民无所归咎，而以泉当之，怨而激者之云也。
剌史此行，非惟峤外之民始获沾天子之惠，而泉亦得以雪其冤。
夫民，天民也。
泉，天物也。
一剌史得其人而民与物皆受其赐，呜呼，伟哉。
以时尚气节敢直言，见贪夫疾之如雠，故凡有禄位者多不与相得，予甚敬其有祖风也，是为记。

○游云门记

语东南山水之美者莫不曰会稽，岂其它无山水哉。
多于山，则深沈杳绝，使人憯凄而寂寥。
多于水，则旷漾浩污，使人望洋而靡漫。
独会稽为得其中，虽有层峦复冈，而无梯磴攀陟之劳。
大湖长溪，而无激冲漂覆之虞。
于是适意游赏者，莫不乐往而忘疲焉。
曩余行江浙间，闻会稽有云门、若耶之胜，思一游不可得。
甲午之岁始至越，以事弗克游。
明年春，天台朱伯言㈠自浙西来，乃与东平李子庚、会稽富好礼、开元寺僧玄中偕往游，则知所谓云门、若耶果不谬于所闻。
于是慨然有留连徘徊之意，而人事不偶，不能如其愿。
遂自广孝寺度岭，至法华山而归。
至于普济、明觉诸寺，名山古迹，多不得一寓目，而余之兴终未已也。
其年六月，乃复与灵峯奎上人往，颇得观所未历，而同时同游之人俱不在焉。
予每恠古人于欢会之际辄兴悲感，于此观之，良非过矣。
昔唐柳先生谪居岭外，日与宾客为山水之游，凡其所至一丘一壑，莫不有记。
夫岭外黄茆苦竹之地，有一可取犹必表而出之，而况于云门、若耶以山水名于天下者哉。
惜余之荒陋，不足以发扬之也。
虽然，岭夕之地，各坛一奇，而不能皆㈡。
譬之于人，取其长，不求其全。
故陈文子取其清，令尹子文取其忠，臧武仲取其智，尾生取其信，务光、卞随取其廉，孟贲、夏育取其力，庆忌、专诸、北宫黝之徒取其勇，如斯而巳矣。
若夫云门、若耶，则又不可以与此同条而共贯也。
故但记其足之所至，目之所及，聊以志岁月云。
若其昔游之地，则伯言已记之，不重述也。

㈠天台朱伯言，朱伯贤。

㈡虽然，岭夕之地，各坛一奇，而不能皆。
夕字讹，上文作岭外，此处当是外字。
坛字当作擅，皆字后当有脱字，待考。

○出越城至平水记

舟出越城东南，入镜湖四里许为贺监宅，宅今为景福寺。
又东南行二里许，为夏后陵。
陵旁为南镇祠。
又东可二里，入樵风径，东汉郑巨君采薪之所也。
径上有石帆山，状如张帆。
又折而西南行二里为阳明洞天，其中有峯，状如伞，名曰石伞之峯。
其东为石旗，栔皇酒瓮㈠在焉。
又南入若耶之溪，循宛委、玉笥泝流三里，至昌源，有故宋废陵，盖理宗上皇之所葬也。
其上有山状如香炉，名曰香炉之峯。
入南可四里曰铸浦，是为赤蓳之山。
其东山曰日铸，有鉊锡，多美茶。
又南行六七里，泊于云峯之下，曰平水市，即唐元微之所谓草市也。
其地居镜湖上游，群小水至此入湖，于是始通舟檝，故竹木薪炭，凡货物之产于山者皆于是乎会，以输于城府，故其市为甚盛。
开元寺僧有庵在市中，是为机上人祖㈡，故上人邀宿其所庵。
侧有小轩俯耶溪，而山自秦望之阳分趋云门北下者，至此而止。
其南自舜田、陶山、剌浮、若耶东下者，则皆在其外，历历可数诸檐楹间。
故虽居市中而不黩，首春水洇㈢，舟不得深入，登岸行一里余乃至。
坐久觉清爽，机上人因请名其轩，莫能定。
比至法华山，伯言、好礼㈣乃议其名曰溪麓，以其在溪之上，山之足也。
且俾予为记。
乃明日入城府，俗事又至，思遂遏，至于今。
今予来时，机上人为育王书记，适自四明归，复送于至庵所。
时雨新霁，舟直抵桥下，予出城前一日友人招饮大醉。
明日入舟，比登岸，且醉不能醒，乃卧溪麓轩中。
明日机上人辞还育王，予独至灵峯寻奎上人，时至正十五年六月二十二日也。
机上人即开元寺僧圆中也。

㈠栔皇酒瓮，当作秦皇酒瓮。
陆游有《秦皇酒瓮下垂钓偶赋诗》。

㈡是为机上人祖，祖后脱一字，或业或产或居，不能定。

㈢首春水洇，洇字一本作涸。

㈣伯言、好礼，人名，见上《游云门记》。

○活水源记

灵峯之山，其上曰金鸡之峯。
其草多竹，其木多枫槠、多松，其鸟多竹鸡，其状如鸡而小，有文采，善鸣。
寺居山中，山四面环之。
其前山曰陶山，华阳外史弘景之所隐居。
其东南，山曰日铸之峯，欧冶子之所铸剑也。
寺之后薄崖石有阁，曰松风阁，奎上人居。
有泉焉，其始出石鏬，涓涓然，冬温而夏寒，浸为小渠，冬夏不枯。
乃溢而西南流，乃伏行沙土中。
旁出为四小池，东至山麓，潴为大池。
又东注于若耶之溪，又东北入于湖。
其初为渠时，深不踰尺，而澄彻可鉴。
俯视则崖上松竹华木皆在水底，故秘书卿白野公恒来游，终日坐水傍，名之曰活水源。
其中有石蠏，大如钱。
有小鰿鱼，色正黑，居石穴中。
有水鼠常来食之。
其草多水松、菖蒲。
有鸟大如鸜鹆，黑色而赤觜，恒鸣其上，其音如竹鸡而滑。
有二眷令㈠，恒从竹中下，立石上，浴饮毕，鸣而去。
予早春来，时方甚寒。
诸水族皆隐不出，至是悉出。
又有虫四五枚，皆大如小指，状如半莲子，终日旋转，行水面，日照其背，色若紫水晶，不知其何虫也。
予既爱兹水之清，又爱其出之不穷，而能使群动咸来依，有君子之德焉。
上人又曰：属岁旱时，水所出能溉田数十亩，则其泽又能及物，宜乎白野公之深爱之也。

㈠眷令，当作脊令，《诗小雅常棣》：“脊令在原，兄弟急难”。

○自灵峯适深居过普济寺清远楼记

出灵峯徇溪而上，至云门，近十里。
取道禾黍中，二三里为普济寺。
外视甚峻绝，若无所容，陟石径数十步，忽平广，而寺始见。
入其中则松栢幽茂，径路窈窅，似不在人间世。
问之则晋时鸿明禅师讲经之所，得军何充㈠常诣听讲，有何胤读书之室，故又谓之何山寺。
寺西庑有楼焉，其扁曰清远，昔剏之者云峯和尚，而今居之者砥上人也。
客至，上人邀客坐楼上，日色方甚炽，上人出茶瓜酒食延客。
开户左右眺，则陶山、剌浮、柯公、秦望、紫霞诸山皆在眼底。
有泉出竹根，流入于楼下，其声琅琅然。
又有白石冈在楼外，其石色皆白如玉，上人见客喜，因请为诗。
诗成，又求取清远之义，予笑曰：“楼之名，子与之也，我安能知子意哉”。
且盈目前皆山水也，我不知其孰为清，孰为远也。
今夫天清而望远，无远之弗见也，及其云雨晦冥，则所谓远者安在哉，请无求诸目而求诸心。
上人不应，既而跃然曰：“命之矣”。

㈠得军何充，得字讹，按《晋书何充传》，何充曾任建威将军、左将军、护军将军、冠军将军，得似是将字。

○发普济过明觉寺至深居记

是日未午已大热，砥上人固欲留客宿，有来告曰：“浮休公待于其深居且甚久”，予曰：“浮休公，老人也，不可使久待。
虽热，必速往”。
遂亟辞出，上人持其酒，追至寺门外亭上，临池水坐，更尽四五杯。
忽大云自西方飞来，翳日，奎上人拊掌曰：“可行矣”。
乃登舆，度何山岭，上剌浮，至明觉寺，云去，因相视大笑。
时日方悬天中，气如炉炭，乃皆坐松下石上，俯视涧水，风出松水间，淅淅作凉意。
少项，有僧出揖客，乃偕上后山麓，谒千岁和尚塔，观洗骨池于东庑下，盖当山之巅，而有水能为池，虽大旱不干，谓之灵迹，或可信也。
而予特爱其前三涧，自三方来，皆会石壁下，正与寺门对，鹿头、龟鹤之山，隔涧水，若拜其下。
而柯公、陶山、木禾、鹅鼻诸峯，咸外列如屏障，故寺虽高不露。
人言天下名山水多为浮屠所占，岂虚语哉。
观览久之，乃降自前岭绝磵，少憩道侧，云复自岩中上，冉冉欲作雨，趣行至深居，道上凡三憩，每行恒适当云起时，以语浮休公，浮休公亦大笑。
历观古人未有触热游者，盖自奎上人与予始云。

○深居精舍记

深居精舍者，云门广孝寺上人浮休公退居室也。
上人名允若，字季蘅，以文行闻于时，贤士大夫无不与交，号之曰若耶溪，因其名而配以地也。
深居去云门十里而赢，初入溪口，有奇石拔起沙水中，状如折柱。
其下者如伏兽，其名曰钓台，其石鏬皆有树。
自钓台泝溪入，溪色湛碧，两岸皆秔稻，风过之，其香菲菲然。
有三山鼎足列，状如三狮子。
九墩错其间，为九球。
深居在三狮子中，其背山曰柯公之山。
山上有潭，潭中云有白龟、有龙，恒出作云雨，岁旱祷辄应。
其右山曰化鹿之山，亦曰鹿头，相传葛稚川既化为仙，有木几亦化为鹿，在此山。
其外山曰秦望，其左山曰木禾，木禾视群山为最高。
其前山曰鹅鼻之峯。
其高举木禾等㈠。
峯顶大石突起，望之如鹅鼻。
大海在鹅鼻东北，其上云有秦时碑，今亡之矣。
鹅鼻北下小山曰望秦，秦望在望秦北。
又北曰大柱，曰玉笥。
又东北为阳明之山，是为禹宂，其下维湖。
予既至深居与俘休公语，极相得，又爱其有美木，佳水石、花竹，且静僻无妄人迹，虽隆着不汗，因留八日出。
既出，而心恒思之。

㈠其高举木禾等，举字讹，当作与。

○松风阁记

雨风露雷皆出乎天，雨露有形，物待以滋。
雷无形而有声，惟风亦然。
风不能自为声，附于物而有声，非若雷之怒号，訇磕于虚无之中也。
惟其附于物而为声，故其声一随于物，大小清浊，可喜可愕，悉随其物之形而生焉。
土石屃赑，虽附之不能为声，谷虚而大，其声雄以厉。
水荡而柔，其声汹以豗，皆不得其中和，使人骇胆而惊心，故独于草木为宜。
而草木之中，华之大者，其声窒。
叶之槁者，其声悲。
叶之柔者，其声懦而不扬。
是故宜于风者，莫如松。
盖松之为物，干挺而枝樛，叶细而条长，离奇而巃嵸，潇洒而扶疏，鬖髿而玲珑，故风之过之，不壅不激，疏通畅达，有自然之音。
故听之可以觧烦黩，涤昏秽，旷神怡情，恬淡寂漻，逍遥大空，与造化游。
宜乎适意山林之士乐之而不能违也。
金鸡之峯有三松焉，不知其几百年矣。
微风拂之，声如暗泉，飒飒走石濑。
稍大则如契雅乐，其大风至则如扬波涛，又如振鼓，隐隐有节奏。
方舟上人为阁其下，而名之曰松风之阁。
予尝过而止之，洋洋乎若将留而忘归焉。
盖虽在山林，而去人不远。
夏不苦暑，冬不酷寒，观于松可以适吾目，听于松可以适吾耳，偃蹇而优游，逍遥而相羊㈠。
无外物以汨其心，可以喜乐，可以永日，又何必濯颖水而以为高，登首阳而以为清也哉。
予四方之寓人也，行止无所定，而于是阁不能忘情，故将与上人别，而书此以为之记。
时至正十五年七月九日也。

㈠逍遥而相羊，《楚辞离骚》：“折若木以拂日兮，聊逍遥以相羊”。
洪兴祖注：“相羊，犹徘徊也”。

○松风阁记

松风阔在金鸡峯下，活水源上。
予今春始至，留再宿，皆值雨，但闻波涛声彻昼夜，未尽阅其妙也。
至是往来止阁上凡十余日，因得备悉其变态。
盖阔后之峯，独高于羣峰，而松又在峯顶，仰视如幢葆临头上。
当日正中时，有风拂其枝，如龙凤翔舞，离褷㈠蜿蜒，轇轕徘徊，影落檐瓦间。
金碧相组绣，观之者目为之明。
有声如吹埙箎，如过雨，又如水激崖石，或如铁马驰骤，剑槊相磨戞。
忽又作草虫鸣切切，乍大乍小，若远若近，莫可名状，听之者耳为之聦。
予以问上人，上人曰：“不知也，我佛以清净六尘为明心之本，凡耳目之八皆虚妄耳”。
予曰：“然则上人以是而名其阁，何也”。
上人笑曰：“偶然耳”。
留阁上又三日乃归，至正十五年七月二十三日记。

㈠离褷，晋木华《海赋》：“凫雏离褷”。
羽毛初生，濡湿黏合貌。
《文选嵇康琴赋》：“纷文斐尾，慊縿离纚”。
李善注：“慊縿离纚，羽毛貌”。

㈠凡耳目之八皆虚妄，八字当作入。

○横碧楼记

天下之佳山水所在有之，自有天地以迄于今，地不改作也，或久晦而始彰，其有数乎？抑亦系于人也？故兰亭显于晋，盘谷显于唐，乃与右军之记、昌黎之序相为不朽。
物之遇也，果有待于人哉。
会稽山阴之柯桥，即古之柯亭也。
有寺曰灵秘，有上人曰守基，爱其山水之佳，无让于人所称者，而惜其不能与东山云门并扬于时也。
乃相其南偏，作楼焉出群室之上，凭之而觌山之峙者苍然，俯之而瞩水之流者渊然，或挺而隆，或靡而驰，如龙如虎，如蛟如蛇，如烟如云，如蓝如苔，如带如屏，远近高低，萦纡蔽亏，举不逃于一览。
于是其地遂为甲观，恨未有高世之人为发之也。

至正甲午，用章师自浙西来，过而奇之，以其兼山水之美也，山与水皆以碧为色，故命其名曰横碧，而俾予为之记。
师，今世之高人也，予于是乎喜登楼之遇自此始也。
予又闻柯亭有美竹可为笛，风清月明，登楼一吹，可以来凤凰，惊蛰龙，真奇事也，上人能之乎？吾将往观焉。

○孝友堂记

堂曰孝友，敦人伦也。
善父母为孝，善兄弟曰友，陶君悦仲及其子凯俱有孝友之行，于是临川葛元哲请以孝友名其堂。
按《书》言君陈惟孝友于兄弟，《诗》言张仲孝友㈠，是皆天子之大臣，则不举其事业而以孝友称之，盖以修身齐家为治国平天下之本也。
故曰其为父子兄弟足法，而后民法之。
孝友也者，所谓懿德之首与。
陶君者，台之临海人也，旧为巨室，生八年而母卒，继母弗能爱。
及长娶吴氏，相与谨事母，母终不能容。
君乃与妻出居于外，力勤苦织绩以为食，朝夕入定省弗旷，而父与继母自治其产业，不使君与闻。
久之家日匮，父又且老，继母所生弟妹皆无以具婚嫁，君乃迎父及继母于己养，以其资为弟娶妇，嫁其妹，咸得所，由是继母大感悔。
君益虔，门庭之内，穆穆如也。
吴氏早丧父，其母沈无以养，君亦迎养之，以寿终于陶氏。
凯读书有文行，为贫故，恒出外，以经学教授弟子。
弟子自四方来从者甚众，故得以其束修之入，佐父治丧葬，供祭祀，悉如礼。
上世墓域有夺于势家者，咸赎而表之。
凯伙他兄弟，惟一妹适顾氏，早卒。
凯为育其子及女以成人，如己子，故乡党之称孝友莫不曰陶氏父子，而士大夫又皆为诗以歌咏之，于是栝苍刘基既叙其事，复为之言曰：《诗》不云乎天生烝民，有物有则，民之秉彝，好是懿德。
夫孝友之在人心，不求诸外而民鲜能者，欲昏之也。
世教既衰，彝伦攸斁，于是有借耰锄而德色，取箕帚而谇语，如贾子之云者，况敢望其能奉不爱己之继母于艰苦之余哉？又敢望其施及于异产之弟妹哉？若陶君者真可以当孝友之名矣乎。
方其家之富也，见弃于亲，甘远身而不失于礼。
及其贫也，弟妹无所托，又竭力自任而不贻父母忧，呜呼难哉，若陶君可谓能尽孝友之道矣，抑亦可谓能处人伦之变矣。
君陈、张仲皆以孝友施于政，而达于天下。
陶君无其位，不得流其泽于民，而独行于家。
至其子又克类，天将昌陶氏乎？子类父，孙类子，绳绳焉而不绝，能无昌乎？善之有后，天之道也。
凯字中立，今之乡贡乙科，为永丰县教谕，与余善，是为记。

㈠张仲孝友，《诗小雅六月》：“侯谁在矣，张仲孝友”。
毛传：“善父母为孝，善兄弟为友”。

○白云山舍记

物之出于山，惟云为神灵，而士有类焉。
其发也如缕，浩浩然盈天下，之士达而用于世者㈠类之。
敛其色，密其迹，忽然而生，泯然而潜其形，士之隐而不用于世者类之。
是故悠然而风行，滃然而晦冥，砉然而震霆，蛟龙乘焉，鬼神凭焉，人皆骇之。
泄泄潏潏，清凉炎热，容容汁汁，沛为膏泽，人皆仰之，神矣哉，人莫得而窥也。
或冒于石，或栖于木，或起或伏，扬蕤擢叶，靡漫岩谷。
或隆或洼，或舒或葩，布濩交加，旖旎纷拏，拂水浮沙。
上腾为赮，（火霍）乎成光，蔚乎为章，合散五色，变化无极，而士之文者类之。
夫既类于人矣，则人之好之宜也。
大章上人居天台之五峯，命其室曰白云僧舍，求予记。
夫天台，南纪之名山也。
山以出云为神灵，南纪之山以神灵称者莫天台若也。
云之所发所聚，千态万状，无不备有。
则不取夫青黄赤黑，而独取其白者何耶？山之阿涧之滨，洋洋漠漠，惟意之适，云之处而未出者也。
上人方外之士，无役世之志，则惟澹而不华，素而不杂者，可以适吾情也。
今夫云，人莫不见而鲜能知之，惟日夕与处，而于其动静有默契者，斯知之矣。
故触石而出，肤寸而合，不终朝而雨天下者，云也。
其始也，白而巳矣。
然则上人其知云哉？不可以不记也，于是乎记。

㈠之士达而用于世者，之字当在士字后，作士之达而用于世者。
与后文士之隐而不用于世者同。

○怡怡山堂记

怡怡山堂者，任君伯大兄弟别业之所也。
任君居越之丗㈠山，家世读书，父母具庆，年迥七十，而伯大亦年五十有余矣。
乃以其二亲之命，预卜葬地于北干山之阳，去郭四五里，室其旁以为游息之地，所谓怡怡山堂是也。
其为堂也，背负崇冈，左回右环，众木扶疏，修篁来风。
前迤平畴，夏麦秋禾，芁芁离离。
遥望越山，矫若游龙，带以长渠，舟楫通焉。
汇以清池，石泉泄焉。
听之泠泠，如筑如琴。
赤鳞之鱼，泛滥藻荇。
憩之沉沉，泳之熙熙。
景与心融，莫知其疲。
于是天清日明，二老乃泛轻舟，乘板舆，从以诸孙，斑裳彩衣，徜徉乎其中，不知其忘昏晨，而乐以终永年也。
虽然，此特其娱乎外者也，人徒见伯大之以是奉其亲，而亲诚说之，谓悦亲之道，惟在是矣。
而不知伯大之兄弟，友爱笃于心，无间于家人之言，以能称父母之所愿欲，而父母无不悦矣，又何俟于此哉。
伯大之子元与予善，邀予游而请以名其堂。
吾故究其本，而以怡怡山堂名之。
孔子曰：“兄弟怡怡”，《诗》曰：“兄弟既翕，和乐且湛。
宜尔室家，乐尔妻孥”，孔子举而赞之曰：“父母其顺矣乎”？宜兄宜弟，事亲之本也，请以是而揭诸堂，以示任氏之子孙，俾知其祖、父家法之所自，而则之效之，以世其德于无穷，庶其不为无益而有助矣。

㈠丗同世。

○棣萼轩记

至正十四年春二月，予以事至萧山，过故人包与善，留舍于其棣萼之轩。
明日予还居越，无何，与善以书朲㈠言曰：“大同之先，旧为山阴人，今徙家萧山三世矣。
先人一身无兄弟，而大同之兄弟五人，先人因以棣萼名其轩。
且卒遗命，无负吾所以命名之意，愿先生为我记之”。
按棣萼之义出自《小雅》，周公不幸遭管蔡之变，故作《棠棣》之诗，极天下之人情，以致儆于世之为兄弟者。
今包君之命其轩，不亦远哉。
夫兄弟，一气之分也。
兄弟不亲，乱之本也。
虽有家室，将焉保之？先王之教不行，此义不明于人心久矣。
血气之欲流为忿争。
箪食豆羹不能相让，由是干戈寻于门庭，闘阋作于户牖，然后手足化为豺狼，而人道绝矣。
夫父母之生子，无不愿其人人昌且炽也。
父母没而兄与弟不兼容，死者之目其不暝于地下矣。
包氏兄弟能无忘其先人，取诗人之旨而服膺焉，去其所戒，而敦其所劝，使祖考慰于上，而子孙法于下，吾见其世泽之未艾而方隆也。
昔者汤以日新铭其盘，武王以敬义书其几杖器用，朝夕见之以启其心，廸其德，学圣人者师焉。
然则兹轩之扁，当无愧于古人矣，吾子最哉㈠。

㈠书朲，朲字讹，当作扎。

㈠吾子最哉，最字讹，当作勖。

○鱼乐轩记

至正癸巳，番阳程邦民以进士授官判绍兴之余姚州，明年春，奉府檄至郡，理钞法及赈济事，寓永福寺之东轩。
东轩者，上人善启之所居也。
其广不盈丈，而清明不类。
有榻可息，有花木竹石可翫。
轩之前甃瓦石为小池，有鱼六七十头，皆长五六寸，赤鳞锦章，出入蕴藻中，悠悠焉。
或泳或翔，或吹而沤，或施而涟，与与焉。
不啻如处江湖而乘秋涛也。
程君观而悦之，命其轩曰鱼乐之轩。
或难之曰：“《诗》不云乎？鱼在于沼，亦匪克乐。
今此无乃又迫于沼，而非鱼之所乐乎？程君曰：“吁，果然哉。
子见其一，而未见其二也。
夫恶忧患而乐无害，凡物之同情也。
是故性迁于习，习贯而乐生焉，岂惟鱼哉。
野鸟之处笼中，其始至也憧憧焉，闻声而跃，见动而愓，如不能湏臾生也。
及其久而驯也，则虽举而之野，纵之而不逸，驱之而不去，徘徊盘旋，恐违其所。
离之则悲以鸣，狂顾而疾赴焉，于是笼其家，而乐在是矣。
夫山野之优游之矣，又乌得不乐哉。
今夫洿泽之间，数罟不禁，缯网如云，鲛人蜑夫，鼓檝生风。
獱獭鹙鸧，鹜鹭成群，利觜长骸，没渊泉，撇波涛，无隐弗留，鲲鲕登于庖厨，鲰鱻殈于胎卵，患害皆至，而无所避，优游云乎哉？则又曷若处此之为乐也”。
难者无以应，遂书以为记。
吾闻释氏好生而戒杀，虽蚤虱蚊蝎，必思所以定之。
然则是鱼之得上人以为依，宜其有乐而无忧矣。

○飬志斋记

事亲莫大于飬志，孟子之言至矣。
华亭唐伯让书而扁诸室，盖将以朝夕观省，而致孝于其父母，属予言以记之。
夫孝，百行之首也。
为人子而志于孝，夫奚为而不敝哉㈠。
孔门弟子，以孝称于圣人，而扬于天下后世者，闵子、曾子而已。
游夏之徒，则各有所亏缺。
而曾子亦不能以是传于子，何耶？甚哉，孝之难也。
今世之飬亲者，以饮食供奉为至足，而不知戚其戚，欣其欣，至于违其情而不顾，又乌知所谓飬志之云乎。
唐氏，东吴之巨室也。
华亭，在松江之滨，胜地冠于浙右。
乌程之酿，巨口细鳞之鱼，秋菘春韮之菜，芳菰精稻，晨鳬露鸡之臛，所以适口克腹㈢者，无不有矣。
其为室也，东望三泖九峯之山。
西望具区，山光水色，远近辉映，翠霞晨飞，玄鹤宵警，松篁、众木、花鸟靡曼，所以娱耳悦目者无不备矣。
白发坐于堂上，彩衣戏于庭下。
欲有与，随所命。
欲有适，仆夫版舆，观望颐指，不呼而集，其斯所以称夫飬志之名矣。
虽然，予之所求于唐君则有大于此者。
夫父母之爱其子，心无穷也。
痛羍疾疢㈡，如己受之。
否泰荣辱，忧喜锺焉。
可不念哉？人知爱其身，不爱其亲，为不孝。
而不知爱其亲，不爱其身，亦为不孝。
世固有尽心力以奉父母，而不谨其身以陷于刑辟者，其于道又何如耶。
是故时言慎行㈣，由义履礼，使父母之心，不以我而劳。
尊贤友仁，修慝辩惑，使父母之名不以我而污，和其兄弟，亲其姻族，睦其邻里乡党，使父母之泽流于子孙而不坠，所谓飬志，其庶几乎。
唐君勉之，闵子、曾子亦人也。

㈠奚为而不敝哉，敝字讹，于文义乖甚，当作胜、成、至诸字也。

㈡痛羍疾疢，羍，小羊也。
讹。
痒也。

㈢适口克腹，克有能、胜之义，用于此，文义勉强能通而未协，克腹一词，于古未见。
克字疑讹疑衍，待考。

㈣时言慎行，时字讹，或作谨。

○裕轩记

会稽王元实于其居之傍作小室，名之曰裕轩，予既为铭之矣，而元实复请记焉。
夫裕者，宽广之谓也。
今元实之室，大不盈丈，高不踰仭，庭不容栱杷之木，径不通一马之足，栉栉密密，籓篱逼塞，不见孔隙，而谓之裕可乎？盖人之裕在物，而王子之裕在我。
人以物我裕也，王子于我裕而不知物之裕不裕，于是我裕而物从以裕，其斯所以为裕乎。
今夫人忧思锺乎情，好乐牵乎心，我欲富也，金谷珊瑚不为多，西蜀铜山不为饶，陶朱倚顿之积不为豊。
我欲贵也，通侯牧守不为尊，大车驷马不为荣，万锺五鼎不为属厌。
我欲娱乐也，食前方丈不为奢，歌舞靡曼不为淫，弋猎驰骋不为荒，珍禽奇玩，充斥亭馆，不为侈丽，则必竭大以求之㈠，有所不获则食不甘，寝不安，若是虽履汗漫之野，登穹窿之丘，将无所容其身，而可谓之裕乎。
而王子则不然，饭一盂而饱，酒一升而醉，无求多于口腹，而吾之心裕如也。
夏一稀而凉，冬一裘而温，无求多于衣服，而吾之心裕如也。
诵吾诗，读吾书，适吾情，则游足则息，倦则卧，无求多于盘乐玩好，而吾之心裕如也。
足不践讼狱之庭，耳不接市肆之言，目不耽佳冶之容，口不谈官政之是非，无求欲尚人，而吾之心裕如也。
一榻之小，容身之外非吾庸。
一室之卑，蔽风雨之外非吾忧。
僮仆之愚，子弟之痴，任使令之外非吾诛，然则何往而不裕哉。
故轩之不裕而得裕名焉，以王子为之主也。
甲午之岁，余辟地于越，主王氏，知王子之为人，与之交而善，于是乎为之记。

㈠则必竭大以求之，大字讹，力也。

○尚节亭记

古人植卉木而有取义焉者，岂徒为玩好而已。
故兰取其芳，谖草取其忘忧，莲取其出污而不染，不特卉木也，佩以玉，环以象，坐右之器以欹，或以之心德而自励㈠，或以之惩志而自警，进德修业，于是乎有裨焉。
会稽黄中立好植竹，取其节也。
故为亭竹间，而名之曰尚节之亭，以为读书游艺之所，澹乎无营乎外之心也，予观而喜之。
夫竹之为物，柔体而虚中，婉婉焉而不为风雨摧折者，以其有节也。
至于涉寒暑，蒙霜雪，而柯不改，叶不易，色苍苍而不变，有似乎临大节而不可夺之君子，信乎有诸中，形于外，为能践其形也。
然则以节言竹，复何以尚之哉。
世衰道微，能以节立身者鲜矣。
中立抱材未用，而早以节立志，是诚有大过人者，吾又安得不喜之哉。
夫节之时义，大《易》备矣，无庸外而求也。
草木之节，实枝叶之所生，气之所聚，筋脉所凑，故得其中和则畅茂条达，而为美植。
反之则为瞒为液㈡，为瘿肿，为樛屈，而以害其生矣。
是故春夏秋冬之分至，谓之节。
节者，阴阳寒暑转移之机也。
人道有变，其节乃见。
节也者，人之所难处也。
于是乎有中焉，故让国，大节也，在泰伯则是，在季子则。
守死，大节也。
在子思则宜，在曾子则过，必有义焉，不可胶也。
择之不精，处之不当，则不为畅茂条达，而为瞒液瘿肿樛屈矣，不亦远哉。
《传》曰：“行前定，则不困”㈣。
平居而讲之，他日处之，裕女吔㈢。
然则中立之取诸竹以名其亭，而又与吾徒游，岂苟然哉。

㈠或以之心德而自励，心字讹，一本作比。

㈡为瞒为液，《庄子人间世》：“以为门户则液樠，以为柱则蠹”。
陆德明《释文》引司马彪曰：“液，津液也。
樠谓脂出樠樠然也”。

㈢裕女吔，裕如也。

㈣《传》曰：“行前定，则不困”，《中庸》：“凡事预则立，不预则废。
言前定则不跲，事前定则不困，行前定则不疚，道前定则不穷”。

○前江淮都转运塩使宋公政绩记

人有守正议而不阿，蒙排斥而不挠，知为国而不顾其身者，真可谓大丈夫哉。
故石可转也，而吾之志不可回。
水可遏也，而吾之气不可沮。
盖其所见素明，而所立素定，非若庸人匹夫，偶有所知，而发于一时之暂，夫是之谓不馁，若前两淮都转运塩使宋公是已。
谨按公名文瓒，字子璋，其先彰德人，唐开元贤相广平公之后也。
家世业医，为金国御诊，号白金紫医官。
金亡，窜处南阳。
有讳全者赘壻于叶县杨氏，遂改籍裕州，公之祖也。
生子曰钦，字敬之，读书游京师，受知于中书左丞崔公。
崔公举以为南阳府营田司提控按牍，未几，崔公迁江淮行省左丞，道过南阳，君往见焉。
时执政者与崔公有隙，构崔公阴事，遂诬崔公过南阳时取君金。
逮捕君送刑部，搒掠殆死，君终不屈，乃以他事致崔公罪。
于是湖广行省阿里海牙平章高君节义，辟为掾从。
镇南王伐交趾，君还自交趾，又以事忤用事者，遂遣君之广西造海舶石康，还至静江，中瘴毒，疾作，卒于驿舍。
后以子恩追赠嘉议大夫，礼部尚书，上轻车都尉，南阳郡侯。
子即运使公也。
公少失父母，稍长能读书，以儒生举为吏，转湖北道肃政廉访司，迁江南行御史台察院，升内台察院书吏。
考满，授将仕郎、池州路緫管府知事。
未任，改授宣政院断事官知事。
甫三日，御史台辟为掾，转中书省掾。
考满，授从事郎、浙西道肃政廉访司经历。
至治中，民有吴机孙者，以贿交权贵，谓故宋高宗吴皇后为其族祖姑，有旧赐汤沐田在浙西，愿以献于朝。
执政者为奏官币十二万五千锭偿其直，而实分取之。
以所献田付普庆僧寺，命宣政院官奉旨驰驿至浙西，疆其田，则皆编户恒产，连数十万户。
户有田，皆当夺入官，浙西大骇，而使者甚威猛，上下畏詟奉命，莫敢忤。
公奋白廉使朵儿只班公，收所献田民按问，得实状。
追所诳取官币一万锭付库，同僚皆愕不敢署，公力赞廉使，独署之。
以达于御史台官以闻，而使者亦言公沮旨。
执政太怒，奏收公按问，内外惊骇。
公恬不为意。
会内御史台奏缓其事。
改调公江浙行省都事。
后朝廷亦知其诳，献田者皆抵罪。
十有二月除兵部员外郎，至京师，未上，除右司都事。
至治四年，从幸上都。
六月，湖广行省平章忽剌歹咨言广西岑世雄及黄圣许之子谋叛，据城邑。
谍知将以二月十九日袭邕州，请调兵四万讨之。
时中书参政马来，忽刺歹之侄也，与参议王某同主亢其请，集议于中书政事堂。
右丞相拜住公曰：“是事属右司，宋都事首署案牍，其先言”。
公即前曰：“某尝为书吏湖北宪司与湖广行省，同建衙武昌。
广西为湖广属地，故得悉知广西事。
今忝与计事列，固当为竭愚言，矧丞相有命，某敢不言。
广西蛮夷之地，自古王化所不及，其地多蛊毒瘴疠，不可触。
其俗尚狠鬪，动辄相雠杀，不可以礼义训。
至元中，朝廷赏命湖广左丞刘二拔都往征之，则散入山谷，败而复集，迄无成功。
故因其还业，授以名爵。
岑世雄上军万户，黄圣许禄州知州，亦聊以羁縻之耳。
盖得其地无所益，得某人无所用故也。
然自是边鄙赖以无事。
大德中，□□□□□□置征讨，枢密院奏准，发湖广、四川、云南共四万□□□进□，时广西廉访佥事奥屯忽都鲁□□请以□□□□不□，朝廷从之。
即命奥屯忽都鲁行招论事。
至今又二十余年，不□有变也。
今曰谍知将以二月十九日袭邕州，□已六月，而边报不至，非虚言乎。
徼功生事，非国家之利也。
王某等犹争之，公曰：“昔完泽荅剌罕丞相皆贤宰辅，于广西未尝主征讨之议，岂务为姑息哉，防黩武也。
刘二拔都，先朝名将，进讨无功，无地利也。
今之为将者何人？调兵四万，粮运之费不下数十百万，骚动三省。
幸而有功，得不偿失。
不幸失利，不得中止。
兵连祸结，涂炭平民，耗损国用，悔之何及”。
丞相曰：“善”。
乃复以奥屯忽都鲁为同知副都元帅，宣慰广西。
广西果不反。
七月改左司都。
八月，英宗皇帝崩，晋王即位。
除监察御史，未几除左司员外郎，出为江浙行省郎中。
又入为大宗正府左右司郎中，转礼部侍郎。
天历二年，以母老辞归杭州觐省。
除储政院同佥，不赴。
遂改除杭州路緫管。
仁宗皇帝时，西台御史中丞脱欢以罪废。
延佑末，皇太后有旨，命中书省复与除授，时公为省掾，白参议，阅旧案，寝不除，脱欢由是大恨公。
为御史时，又尝劾奏前太师、右丞相帖木迭儿擅权乱政，及御史大夫帖失弒逆，其党与皆不宜任用，坐黜免者甚众。
咸相与构害公。
会脱欢复为南台大夫，其党和尚为廉访使，将之官，嘱之曰：“宋緫管，吾雠也，必为我报之”，和尚许诺，至则召吏卒悉谕之意。
先是，杭州飬济院凡十有六所，孤老为数万五千有奇，其实不满六千人，余皆假名姓冐，请人中首。
而府县及大府官、吏卒，咸有恒馈遗㈠，以故互为容匿不举。
岁冒破米二万五十石㈡，钞二万余锭。
公至，擿取冒籍者悉削去之，由是上下多怨愠。
有富民沈氏，兄与弟争财，母右其弟，公曰：“兄不怜弟幼而争财，是不友也。
且有母在，皆子也。
母所右，官亦右之”，遂直弟。
至是其和尚令人胁其弟，使诬公赃，弗肯。
命群卒拘系之，榜棰锻炼，俾为之词。
词成，召公以属吏。
公被召，不平，即闷绝。
吏惧狱不就，罪且及己，乃妄为公诬服词，取公座署以为式，代公署。
和尚大喜，竟系公狱。
会母夫人以忧恚卒，公乃以例出。
持久，之御史为办其冤。
除绍兴路总管。
未及考，除山东都转运塩使，召为刑部尚书。
先是，汴梁盗杀省臣，矫制除官，发府兵，多所诖误。
盗败，有诏止坐首恶，胁从勿问。
至是复议治连三百余人，族斩刑窜有差。
公不从，曰：“已有语而违之，不可”。
丞相高昌王以罪死，又以他事论其弟弃市，送刑部议，公不肯。
曰：“狱情未具”，于是复大忤用事者意。
改除大路都緫管。
台官希意以大兴县尹盗塩草事连公，劾奏坐免。
无何，御史郑彦章等辨其诬，除两淮都转运塩使。
时海上冦起，江淮间游民群聚贩塩，因而劫商旅为盗。
公至，督有司掩捕，获其渠魁，鞠间尽得其党与。
会有为风宪官者被劾，居无锡，与其徒相交结甚厚，及是起为淮东廉访副使，至即为翻案，悉出其囚，按塩司枉勘，召吏抵罪。
公遂以老疾谢事，居绍兴，时年七十矣。
公为浙西经历时，尝出遇卒牵一囚，见公至，伏地呼枉，公驻马问囚，囚曰：“我湖州农民，姓名为杨信，方家居力农，忽有卒云自浙东来，以强贼见捕，遂受执，不知其由”。
公呼卒出所持牒察之，疑有诈，召有司付之讯，果得诈状。
案上，公曰：“此必有故”，命再谳，乃得豪僧沈明仁与杨信争田，故构诈擒信，转致死地，使死状，流其僧于海南。
公为绍兴，有惠爱于民，嘉禾生于郡，郡人歌之，故以老处绍兴，而民爱敬之如慈父母焉。
基年少时闻长老论说郡守政绩，必以宋緫管为首称。
及来越，始获见公。
因访于越士，得公所行之大槩，录以为后进式。
往年，陈万户逐塩贼被杀海上，其贼即公所督捕，而淮东廉访司所反案出者，今皆为大盗，在江阴，莫能制云。

㈠咸有恒馈遗，恒字当乙至咸字后，作“咸恒有馈遗”。

㈡岁冒破米二万五十石，破字讹，然不知当作何字矣，或粮，或廪之类也。

○寿萱堂记

会稽山阴余邦用有堂名曰寿萱，以奉母也。
按萱草名也，《诗》曰：“焉得谖草，言树之背”，谖与萱同音，而谖之义为忘，故草名萱，亦取其能忘忧。
北堂谓之背，妇洗在北堂，见于昏礼之文，而萱草忘忧，出于嵇叔夜之论㈠。
后世相承，以北堂喻母道，而又有萱堂之称，盖不知其何所据。
若唐人堂阶萱草之诗，乃谓母思其子，有忧而无欢，虽有忘忧之草，如不见焉，非以萱比母也。
又按《酒书》萱草一名宜男，以萱谕母，意或出此，盖不可知。
然萱能忘忧，既寿矣，又无忧焉，人之所愿欲遂矣。
子之奉母不过欲其如是，则寿萱之名，不必其有所据，亦可也。
夫人欲孝而亲不待，或厄穷而无以为孝，则皆抱终身之恨，而不平于天，岂不大可怜哉。
余君豊于家，而得寿母以飬之，其所受于天者厚矣。
《书》称五福，寿、富、康宁居其目之三，康宁也者，无忧之谓也。
五福四系于天，而一系乎人，攸好德也。
余君业儒而孝于其亲，又以善见推于其乡人，斯可谓之能好德已。
人知四者之系于天，而不知天之所佑者德也。
《书》曰“惠廸吉”，“寿、富、康宁”，“考终命”，惟攸好德者受之，余君勉乎哉。
《诗》曰：“如切如磋，如琢如磨“，夫积德如水，愈浚而愈深，否则有时而固㈡矣，余君勉乎哉。

㈠嵇叔夜之论，嵇康《养生论》云“萱草忘忧”，出《述异记》。

㈡固通涸。

○诸暨州重修州学记

学校以教民明人伦，见于书传，肇自虞夏，以逮于今，莫不以先代圣人为师。
圣人，人伦之至也。
自太皞迄于孔子，圣人迭出，莫不以道德被于民物，垂于后世。
孔子既出，而天下翕然师孔子。
自汉以来，释奠先师，皆于孔子。
至唐太宗遂诏州县学，悉立孔子庙，至今因之，无有间议。
先孔子者，得志行乎当时，后世不获见闻其言行之详也，而欲学焉何从而入哉。
孔子独无位于时，而以淑其弟子，故论学至孔子而始备，微孔子，师不知所以教，弟子不知所以学，往古之言行无所折衷，而人不知轨范。
故至孔子而后大中之论定，亘古今，弥天地，不可易也。
是故宰我、子贡、有若，孔子之弟子也，其论孔子或曰：“贤于尧舜”，或曰：“自生民以来未之有也”，而后世不以之为党。
子思，孔子之孙也，其论孔子则曰：“譬如天地之无不覆寿㈡，无不持载”，而后世不以之为私。
国家仍先代旧制，凡天下郡县莫不有学，学皆有孔子庙，立官设教，以作成贤能。
至今且百载，承平既久，天下忘危，于是盗贼窃发，而有事于师旅。
为郡县者往往以戎事供给，告疲且怠。
故学校多不举。
奏议大夫相不花侯来监绍兴之诸暨州，即注意治学事。
而州学不修久，墁瓦剥落，梁木蠹腐，且陊㈠且压。
侯大以为忧，亟谋新之。
会同知张君守正，判官许君汝霖，吕君诚，俱以进士受命，来佐是州。
侯大喜曰：“吾事成矣”。
乃与其知州元侯思中，同知张君友仁，及山长包君瑛咸会于治事之堂，集吏民，劝儒户有田而羡，有田而羡于财者㈢，俾以力高下供役，众皆愿听命。
乃择木伐石，命之曰：“必巩必完”。
自殿堂以及廊庑、斋居、灵星之门、先贤之祠，罔不毕葺。
于是庙益邃以清，学益隆以严，弦诵蔼然，士气为之一新。
经始于至正十五年五月，告完于是年七月，乃以其事请记于刘基。
昔者冉有问于夫子曰：“既庶矣，又何加焉”，曰：“富之”，“既富矣，又何加焉”，曰：“教之”。
国家自混一以来，以仁泽施于民，涵濡飬育，蕃衍滋息，可谓庶且富矣。
今乃至相率而为盗，庸非典教者失其职耶。
夫民之所以敢犯法者，以其不知人伦也。
圣人之教行，则人伦明矣。
人伦既明，则为民者莫不知爱其亲，而不敢为不义以自累，为士者莫不知敬其君，而不敢自私以偾国事，盗贼何由而生，亦何由而滋蔓哉。
诸君子可谓能知治道之本矣，可无述乎，于是乎为之记。

㈠陊同堕。

㈡覆寿，覆帱也。

㈢劝儒户有田而羡，有田而羡于财者，衍有田而羡四字。

○绍兴崇福寺记

越于江南为山水郡，云门、若耶则以名胜闻于天下者也。
平水去云门十里，当镜湖上游，有为云门之游者，必至是登陆，故緫谓之云门。
云门之山，自秦望分而北，东行至平水而止，故其地独宽衍，其水始通舟檝，鱼塩竹木啇贾所会，故号曰草市。
市有寺曰崇福，故宋绍兴间志道法师所剏建也。
法师初受业云门之淳化寺，后游学，无所不历，乃复归云门，归云门为入山太深，乃作精蓝水滨，谓之观音忏院，弟子来从者日众，其业浸广。
开禧二年中，始请于朝得赐额为崇福院。
至元十三年寺（揑，火代扌）于兵。
越十有二年，法师之孙法育浩观、可模，法辉行廉等相与买贾氏墓庵以广寺，置田山以给薪米，增度弟子，定甲乙相次主寺事，于是寺益蕃盛。
天历之初仍（揑，火代扌）于火，而佛像皆存弗坏。
时可模住郡之圆通寺，属其弟子景晔、似璘重建，乃徙其趾去旧趾二百步，寺本西向，又更而南向，其徒善祚、仁伟、悦俦皆并力相事，无敢怠。
故大殿、三门、堂庑、库院以次告完，垣墉、阶闼、庖溷、圊湢，靡不备具。
木石、瓦甓、丹垩、涂墍，视昔有加。
于是山水之观，新若改作，而游观之胜，遂不后于群寺矣。
至正乙未，予自若上人深居出舍灵峯，其寺僧玄旨来邀予游，因登其皆山之楼，眺于群山，悠然而怀古焉。
其西则为秦望、鹅鼻，秦始皇帝东游勒石自颂之所也。
其南为陶山，有华阳外史之遗迹。
其东为日铸，干将莫邪之所自出。
其北则曰阳明之山，帝轩辕之所馆以候神，曰禹宂，则夏后神禹之故陵也。
水则若耶之溪，流入镜湖，日出前峯，没于其阴。
云生太空，涛落沧溟。
雨往风还，烟惨霞明。
凡可以悦目而怡心者莫不毕陈于轩槛之外，真可以遗人世，超污浊矣，又何必深入虎豹之宫而乃以为高哉。
因留连久之。
比予还郡城，而寺僧介灵峯奎上人来道其累世营葺之勤，且告曰寺自癸未岁始，以田租服官役，于是乎有民事马㈠。
寺之僧本出一祖，今分为三房，均逸劳也。
三房以昭穆序兄弟，子孙如族属，俾同力一心以无坠先绪，惧后人之安于成而弗此怀也，故愿志其所自，勒诸石，使来者知有本原，而不忍相遐遗也，不亦善乎，敢请。
予既喜山水之美，而又嘉其僧能承先志，以思永其传也，于是乎为之记。

㈠于是乎有民事马，马字讹，当作焉。

○贾性之市隐斋记

贾君性之居越之萧山，筑室一区，在阛阓中。
集古今图书以为燕游、接宾客之所。
不高其垣，而不觌车马之尘。
不深其宫，而不闻闾阃之声。
以其径路宛转，户庭清谧而不与鄙俗者接也。
王君子充过而命之曰市隐，而贾君俾予记。
夫隐以全身而远害也，市者商贩所集，争利锥刀之所也，故士不乐居焉。
而古人乃有隐于是者，以其卑贱混浊，足以自秽而冺其名也。
今贾君居于市，而不与市人同。
其行事得无异于古之隐于市者乎？吾尝闻隐于孔子矣，孔子曰：“隐居以求其志”，夫君子之有道也，遇则仕，不遇则隐。
仕与隐虽两途，而岂二其志哉。
伊尹、传说处于耕筑，一旦举而寘诸相，若固有之，无动于其中也。
故曰君子素其位而行，不愿乎其外，知此则可以语隐，不必废其身，丑其名，而后为隐者也。
是故博徒、卖浆，隐之侠者也。
放言非圣，隐之狂者也。
辟兄离母，隐之贼者也。
（奭斗）颖水以洗耳，隐之矫者也。
蹲窾水以待聘，隐之伪者也。
上介山而立枯，隐之怨者也。
沈湎于酒，不衣冠而处，隐之乱者也。
是皆为警世骇俗，而有害于道，君子不忍为之，是尚为能求其志也哉。
贤者遭时之不然，或辟世，或辟地，或耕或渔，或居山林，或处城市，或抱关而击柝，无所不可，而其志则不以是有易焉。
柳下惠之与伯夷，迹若氷炭，而同谓之逸民，君子不非焉，庸非以其志乎。
贾君以孝友处乎家人，以信义行乎里邻，有学有文，而口不言，其志可知矣。
谓之隐者，不亦宜乎。
虽然，夜光在深山，人莫得而见也。
出而投之瓦砾之间，则庸人孺子皆识之矣。
今君居于市，而不与市人同其行，吾惧其欲晦而愈彰也，他日见王君，请以斯言质之。

○浙东处州分府元帅石末公德政记

浙东道宣慰使司周知，副都元帅石末公之镇括，以智计销顽梗，以德惠抚疲瘵，理财足食，完守固御，仁威并行，冦盗潜戢。
予既从父老请，叙其绩而颂之矣，其夏六月己巳，松阳县民吴亨又介何君子安来请曰：“当盗发松阳时，亨以义兵从有司攻盗，故群盗皆与亨为仇家。
无何，盗有斩其酋诣帅府降者，方论功受赏，乃因势诉亨及同事四人，谓与盗通。
公且信且疑之，即檄召亨等，亨时出外，四人者先至，公讯得其情，谓之曰：女辈虽非与盗通，然顿兵玩冦，以致蔓延，不为无罪。
四人惧，请输钞各五百定以自赎。
亨独后至，公怒曰是重违吾令。
亨大惧，请赎。
公命筑左渠城堤五十丈，费且倍。
既而公察知亨实无异心，更助粟百斛、塩五引，俾卒事。
亨自惟被诬事昧，惟公释疑，俾从轻。
亨又后犯公令，公亦不忍施大罚，俾降从赎典，既又发补我劳，亨实不共以戚公，其敢自藏慝，若垢在躬，克涤，其敢忘公恩。
思为公为祠，树石以昭示于人人。
先生幸鉴其诚，而赐之文，俾我公之功之德，永底弗忘，亨之愿也，非所敢望也”。
予甚嘉之，曰：善哉，《孟子》曰：“以佚道使民，虽劳不怨。
以生道杀，民虽死不怨杀者”，岂不信哉。
粤自草窃构乱，朝野多故，纪纲就弛，官吏张口引颈，幸民有事以资渔猎，使亨未逢公，家必倾。
或激不得巳，鞠为匪人，则其抱恨何如哉。
惟公莅兹邦，决庶政，大小有民，咸戴实德，不独一吴氏子也。
今亨不幸被诬，而当公，时亦幸矣哉。
呜呼，使亨不幸属他人，虽倾家奉吏，且枉直终不分，今输力于官，虽罚有度，矧又获为功于父母邦，宜其喜而感也。
昔者诸葛武侯之治蜀也，政尚严明，蜀人始畏而终怀之。
至于李平、廖立亲遭废，忏而悔艾，思念没身不置，公道之服人固若是哉。
豪杰之士，相后千岁，而能使人感动奋发，其机如一。
故予于亨之请辄不辞，而为之文。
若夫公之功绩在栝者，既别有碑，不重着也。

○浙东肃政廉访司处州分司题名记

题名所以识岁月久近，行役之劳勤，而寓感思于其中焉。
山川阻修，行李跋涉，或一岁而屡至，或历年而一过，是故足以兴人之感，恩在而怀，威在而惮，义在而敬，虐在而怨，若之何而不起人之思邪，是又寓劝戒于其中，而切有裨于世教也。
自古及今，相因不废，良有以哉。
国家设肃政廉访司以平官政，举众务，瘳民瘼，执紏墨以绳天下之曲揉不顺道理者，故录囚视牍，岁再出外，出必以隆寒盛暑之时，其劳勤孰甚焉。
任重于百司，而政下于民者独伙，宜其起人之思尤甚也，然则题名之记其可缺乎？粤自盗起以来，宪府缺官，分廵不及处州且累岁。
今年秋，宪副张公始来，决壅疏塞，剔蠹振坠，大明举措，以杭轧山薮之惠廸，从逆者㈠，于是七县士庶咸知畏怀，冦盗爰戢，郡境用宁。
乃暇日视分司题名缺记，命伐石树壁下，而俾基为之文。
惟公以通济之才，筮仕于朝，出任民寄，以最绩奏闻。
扬历风纪，老成更事，所至有德泽加于民，真足以起后人之畏慕，昭轨范于将来。
题名之石，昉建于兹，吾知其垂永久而不磨也昭昭矣。
至正十七年冬十月记。

㈠以杭轧山薮之惠廸，从逆者，杭当作亢。
《大禹谟》：“惠廸吉，从逆凶，惟影响”。
惠廸者亢之，从逆者轧之。

○苦斋记

苦斋者，章溢先生隐居之室也。
室十有二楹，覆之以茆，在匡山之巅。
匡山在处之龙泉县西南二百里，剑溪之水出焉。
山四面峭壁拔起，岩崿皆苍石，岸外而臼中。
其下惟白云，其上多北风。
风从北来者，大率不能甘而善苦，故植物中之，其味皆苦，而物性之苦者亦乐生焉。
于是鲜支、黄蘖、苦梀、侧柏之木，黄连、苦杕、亭历、苦参、钩夭之草，地黄、游冬、葴、芑之菜，槠、栎、草斗之实，楛竹之笋，莫不族布而罗生焉。
野蜂巢其间，采花髓作蜜，味亦苦，山中方言谓之黄杜，初食颇苦难，久则弥觉其甘，能已积热[，除烦渴之疾。
其槚荼亦苦于常荼。
其泄水皆啮石出，其源沸沸汩汩，瀄滵曲折，注入大谷。
其中多斑文小鱼，状如吹沙，味苦而微辛，食之可以清酒。
山去人稍远，惟先生乐游，而从者多艰其昏晨之往来，故遂择其窊而室焉。
携童儿数人，启陨箨以艺粟菽，茹啖其草木之荑实。
间则蹑屐登崖，倚修木而啸，或降而临清泠。
樵歌出林，则拊石而和之。
人莫知其乐也。
先生之言曰：“乐与苦，相为倚伏者也，人知乐之为乐，而不知苦之为乐，人知乐其乐，而不知苦生于乐，则乐与苦相去能几何哉。
今夫膏粱之子，燕坐于华堂之上，口不尝荼蓼之味，身不历农亩之劳，寝必重褥[，食必珍美，出入必舆隶，是人之所谓乐也，一旦运穷福艾，颠沛生于不测，而不知醉醇饫肥之肠，不可以实疏粝，籍柔覆温之躯，不可以御蓬藋，虽欲效野夫贱隶，局跳窜伏，偷性命于榛莽而不可得，庸非昔日之乐，为今日之苦也耶？故孟子曰：天之降大任于是人也，必先苦其心志，劳其筋骨，饿其体肤。
赵子㈠曰：良药苦口利于病，忠言逆耳利于行。
彼之苦，吾之乐；而彼之乐，吾之苦也。
吾闻井以甘竭，李以苦存，夫差以酣酒亡，而勾践以尝胆兴，无亦犹是也夫”。
刘子闻而悟之，名其室曰苦斋。
作《苦斋记》。

㈠赵子，当作孔子，《说苑正谏》：“孔子曰：良药苦于口，利于病；忠言逆于耳，利于行”。

○清齐记

室以齐名，取其洁也。
齐以清名，清者，洁之华也，惟洁也而后清生焉。
浮屠氏离世绝俗，以洁为其道，故翦湏薙发，割情断爱，所以洁其身也。
疏茹粝食，屏斥鱼肉，所以洁其口也。
趺坐面壁，收神内观，所以洁其目也。
晨锺暮鼓，梵音海潮，所以洁其耳也。
焚檀焫沉，氤氲桂熏，所以洁其鼻也。
幽漻閴默，惟寂惟寞，所以洁其心也。
五情既治，百魔不生，洁不污而后天下之清归焉。
天台朱伯贤为予言，义中上人之居中天竺也，有室曰清齐，环以群山，萦以碧水。
其任钱塘时，盖尝屡游而玩心者，其为名也实称。
故太虚澄朗，烟空雾豁，日月光华，原野昭旷，而天地为之清焉。
丹葩发鲜，绿阴永昼，凉飙撤暑，银汉挂户，而节物为之清焉。
时雨新濯，竹树生色，猨鸟不呼，松栢帖妥，而岩壑为之清焉。
遥望西湖，如大圆镜，翠赮垂映，波澜锦章，而是室之下，白石玉皎，暗泉金奏，足音无闻，谷响相荅，至于今使人思不能忘，请为文以记之。
予惟乾坤睢剌㈠以来，人世之无此境久矣。
今聆朱先生言，意敞怳如梦寐，幸而圣明应运，宇宙载造，太平景象于今复见，则所谓清齐者尚或得而游也，年月日记。

㈠睢剌，张平子《南都赋》：“方今天地之睢剌”。
睢剌，喻祸乱也，谓秦二叶也。
《淮南子》：“万物盱睢”。

○少微山眉岩神仙宅记

缙云之山桐溪出焉，东南流入于好溪，其南曰少微之山，是为括苍洞天，有观曰紫虚，山水清奇幽邃，瓯括间无与为比。
自唐宋以来，神仙钟离，先生吕洞宾皆尝来游，而章思廉、徐泰定即其道士也，皆以羽化去，其事迹显着，人能言之不可尽也。
履其地思其人，宁不飘然有凌云之志哉。
观之南有山曰眉岩，章先生羽化之后，葬其冠舄之所也。
今道士梁惟适及其弟子王大有，每至其所必裴回兴感，嗟先生之绪不续，故于岩傍作室，以邀先生岁时致享祀，而以神仙宅名之。
夫先生神游八表，雷霆为舆，风雨为驾，蹑光景，超灭没，亦安事夫宅哉？其或鉴二子之诚心而为之一来，不可知也。
故为述其事，而继以歌。
歌曰：幽华兮春菲，明月兮秋辉。
仙人去兮何时归，空山寂寥兮使我心悲。
檀为梁兮楠为柱，白石承楹兮青萝为宇。
攀桂枝兮延伫，高玄无梯兮泪零如雨。
瑶壁兮丹崖，鹤晨鸣兮猿夜哀，怆怳悢兮倚长怀，望夫君兮来不来？挹寒泉兮荐芳芷，长烟徘徊兮清风四起。
洞谷谽谺兮笙竽盈耳，松篁戛摩兮毛发飒洒。
采琼英兮琅玕，将以遗兮飞鸾。
眄肸蚃兮杳冥，吟环佩兮云端。
逍遥兮夷犹，伤心兮离忧。
拜稽首兮陈情，冀神君兮长留。

○大勇齐记㈠【为张生作】

勇，天下之达德也，而圣人有时乎弗德。
夫人之于道，知足以知之，而行弗逮者，无勇也。
弗能择乎中庸而冥行焉者，鲜有不惑于其近似，而沦于六蔽，君子实深病之。
故勇者，仁知之卒徒也。
仁知帅乎中坚，挺乎其不曰㈡，于是选锋劲骑听指麾而疾驰，如雷如霆，不可遏也，夫是之谓勇。
盖仁知不能自行，而驾勇以行，及其成功，则勇亦得参乎仁知，同为达德。
苟不周于仁知，昧乎不辨其是非，茫乎不计其公私，惟其情之所狥而果行焉，曰吾天下之勇也，知有勇而不知有其身，而不知其违乎仁。
既违乎仁，不得谓之知。
遂，则为专诸、聂政。
不遂，则为荆轲、要离。
获书于《春秋》，而名曰盗，岂不害哉。
故德之蔽，惟勇为多。
故六言之中，曰直，曰刚，皆勇之属也。
故曰勇，天下之达德，而圣人有时乎弗德，择理而不精，必害。
故德之害，惟勇为大。
卞庄子之剌虎也，伺其鬪而伤且死，然后举而兼取之，可谓知矣。
虎，毒人之兽也，以是施之可也，而槩以加诸人，则恐其未仁也。
是故夫子语成人取其勇矣，而必曰文之以礼乐㈢，则卞庄子之勇，亦未得为无蔽，择勇之难也如是哉。
庐陵张生名其室曰大勇，大勇之云盖出自《孟子》，其一则对齐宣王之问，而劝之以周文王、武王之事，盖当是时周德衰矣，周命替矣，天下之民困于虐政极矣。
齐以万乘之国，七九有之一，苟有志于斯民，则文武之事，反掌可为，勇之时义岂不大哉。
然非所以为众人言也。
其一则引曾子谓子襄之言曰：“自反而不直，虽褐宽愽，吾不惴焉。
自反而直，虽千万人吾往矣”。
其意惟在论北宫黝、孟施舍之勇，非圣人之徒之勇而巳。
使曾子而有此言，必亦有为，而非教子襄之恒训也。
不然则曾子之学，务在成巳，何切切于褐宽愽之不惴，与千万人之不畏哉。
曾子传孔子之道者也，孔子论行三军曰：“暴虎冯河，死而无悔者，吾不与也。
必也临事而惧，好谋而成者也”。
则必不怙恃其直，而以一身当千万人也必矣。
且直不直在我，于人乎何与？虽千万人吾往矣，抑亦何所用其直哉？曾子之雅言称吾友“犯而不校”，子思之作《中庸》得之于曾子也，及其语勇则引孔子告子路之言曰：“袵金革，死而不厌，北方之强也。
而强者居之，宽柔以教，不报无道，南方之强也，而君子居之”。
则子路之勇，孔子未之取也。
曾子亦未之取也。
然则如之何？曰：颜渊问仁，子曰：“克巳复礼”，为仁克巳，人人之所难，而颜子跃然任之，君子之大勇盖如是。
曾子曰：“仁以为巳任，不亦重乎。
死而后巳，不亦远乎”？又曰：“可以托六尺之孤，可以寄百里之命，临大节而不可夺也。
君子人与？君子人也”。
曾子之大勇盖如是。
生也好勇，盍求诸孔子之训，而服膺乎颜子之事，曾子之言，则其为勇也庶几乎无蔽矣，于是乎言。

㈠大勇齐记，刘基于应酬之文，敷衍塞责，于此篇可见矣，虽其文义中矩，而若曰“犯而不校”、“托孤”、“弘毅”，悉取《论语泰伯》一纸，连引三章，书也不翻一页矣。

㈡挺乎其不曰，曰字讹，然不知当作何字，待考。

㈢夫子语成人取其勇矣，而必曰文之以礼乐，《论语宪问》：“子路问成人，子曰若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣”。

○杭州富阳县重修文庙学宫记

至正九年，永嘉洪元诚典教富阳县。
明年冬，泰兴丁君良卿受命来尹兹土，庙谒之明日，集诸儒于讲堂，命之曰：“学校以敷教化，作兴贤良，必宏其规，非欲以为夸也。
譬之于人，必正其衣冠，端其容貌，不如是不足以□惰慢，敦鄙薄。
矧今者殿宇虽设，栋楹欲倾，栏不蔽影，户不留风。
雀鼠穿突，弦歌无声，此士气之所以不振，而教铎之所以不鸣也。
吾将为子新之，何如？”众喜曰诺。
而学田岁入鲜，不足以具瓦木，君遂及监县，各以其俸先之。
于是邑士之好义者咸愿致助。
明年六月，百废备举。
庙有新室，学有新舍，教官有厅，文昌有祠，垣廊庑门靡不中度，奕奕如也。
乃以状达于刘基，请为记之。
夫教，政之本也，知本斯知政矣，可无述乎。
按富阳为杭属县，县学剏始于唐，历宋三百有余年，兴废莫能悉。
国家混一海宇二十有八年而学圮，县尹李君质作而新之。
历十有九年复圮，而夏君赐继作之。
又十有六年而圮，至于今，历年十有二，其间凡五修，卒大坏不可支。
君既新其庐，遂返故豪民所夺江阴里田一百有六亩，及望仙里田八十亩，又益以新涨田百亩有奇，由是岁有恒产，而学事可无堕矣。
惟国家以武定九有，而守以文，故京有冑监，郡县皆有学，至于海隅日月之所出入，罔不知尊孔子之道。
皇皇剡剡，照映天地，亘古所未有也。
慎择守令，非名实素加，才德兼羙者，不与在列。
学校兴替，居考绩之一，为守令有可永，夙夜钦承之哉。
夫为其事者必有其功，华其外者必实其中，是故笾豆既具，礼以将之。
锺鼓既备，律以谐之。
必有事焉，非徒设也。
《诗》曰：“岂弟君子，令德来教”，言必有其实也。
是以率之以身，教之道也，人之责也，典教者之所軄也。
今之食其食而能尽其軄者，天下几人哉。
吾闻富春之山，严子所耕，其高风劲节，播为元气。
东都节义之士，莫非其余波也。
必有能继之者，抑岂隐而未光耶？振而出之，其在诸君子矣。
《大学》曰：“一家仁，一国兴仁”，使教化之行由一邑而达于远，上以副朝廷之委任，而下以发高贤之潜德，不亦伟哉。

○杭州路重修府治记

国家抚有四海，舆图广斥，民物蕃庑，犹虑政教有所未被，乃大选守令，举重臣之有才德闻望者占其軄。
以杭为东南大郡，故以中宪大夫、福建宪副宝珂公为其总管。
公受命来抗，未及朞月，威惠大行，百废咸举。
吏民顺令，如臂使指。
逐作新三皇、孔子庙，以尊圣道，明教化。
既底厥成，乃集僚佐吏而谓之曰：“大江之南，郡莫大于杭，行省所在，他郡于是乎取则。
而郡治仍宋故物，以至于今。
榱桷朽腐，瓦木将压，今因陋就简，以正颓仆。
而后役民为之，工用必倍，是养患以贻民戚也。
吾欲理而新之，若何？”众皆应曰：“诺，惟公命”。
于是出俸钱之余以先之，僚佐以下皆致俸焉。
乃命知事丁钺董其役，曰：“坚者仍之，蠹者易之，倾者植之，颇者直之，缺者完之，隘者宽之，卑者垲之。
车其基址㈠，鲜其涂墍，华勿过侈，俭勿致陋。
工用之需，一自有司，无以烦于民”。
土与民亦相谓曰：“我公以德怀我，滋我息我，恐劳我力，趍事赴功，我之軄也。
我乃弗为，而以忧我公，他邦之人，其谓我何”。
皆踊跃请自效，不数月而工毕。
其视事之堂即其旧，名曰宣化。
其偃息之楼名之曰明新。
宣化者，宣明天子之化，布政之谓也。
明新者，明德以新其民，修教之谓也。
政教并举，治民之道备矣。
明年，公以除去，而府判刘尧忠以其事言于基，请记焉。
夫颂前人之羙，将以为后人之式，非徒作也。
公之政不㈡，赫赫而使人有去后之思，有古循吏之风焉，来者尚踵其法，而思其意，出则思善其政，入则思善其教，使斯民观感而化，以不负斯堂，而无忝乎名楼之义，则公之心益远而无遗矣。
公字惟贤，高昌。
至正壬辰春三月日记。

㈠车其基址，车字讹，然不知当作何字，意者或作巩、固与？

㈡公之政不，不字当作教。
下文出入政教，正与此文同。

○独冷先生传㈠

客有遗弃世事，不求利达者，结屋于巾山之下居焉，树以柔木，有源一泓，跻高冈而景焉，坐于桐梓之阴，歌曰：众皆諠，我独静。
众皆热，我独冷。
朝作暮息兮，我日独永。
牧人聆之，归而语其老。
其老曰：“隐者哉”。
明日，款其庐，问其姓名，曰：“忘之久矣”，因目其居曰“独冷”，谓其人曰“独冷先生”。
客出，先生寝，梦游乎苍茫之乡，觐玉帝于璇台，帝赐之游于广寒之宫，饮之以玄云之浆，四顾无人，凄风满空。
星月坱北，于是愀然而思，悠然而歌。
歌曰：风萧萧兮吹我衣，高寥泬漻兮逝将安归。
又歌曰：风萧萧兮吹我裳，吁何为乎踽踽凉凉。
觉而异之，访于鬼谷子，卜之遇井之巽，其繇曰井天飞，吝其颐，获乎南垂。
熇而焚而，沃其鲜而，利贞。
鬼谷子曰：“木上有水井，井上出者也，飞而上于天，人莫得而食也。
南，夏方也，暍之所由生也。
如熇如焚，可勿沃乎。
巽，东南之方也，其象为风，泉以冽之，风以清之，鲜可知矣。
利贞者，秋冬之德也。
秋冬，德之收藏者也。
宜秋乎其踽踽凉凉也。
吾闻天台之山，南望、赤城有逸人焉，谓之独冷先生，其子也夫？”或曰：先生姓张氏，盖子房之系冑，先生不言，人亦莫知其果然否也。

㈠《宋学士文集翰苑续集卷五》有《题独冷斋卷后》一文,云“天台张君天秩，守道君子也。
于世无营，朝夕之间，唯饮木兰坠露，餐秋菊落英而已。
遂取杜甫诗中广文先生官独冷语以名其斋,盖若有激也”。

<h2>太师诚意伯刘文成公集卷之七后学丽水何镗编校</h2>

○书苏伯修御史断狱记后

往岁，朝廷虑天下断狱之未审，用中书御史台议，遣官审覆论报。
仆时居山间，闻人言之。
山岳震叠，如雷雨之将至。
阴风鸣条，飞电烁目，豪民猾吏，窜伏如鼠，俱自期不能免。
而衔冤抱痛之民莫不伸眉引项，若稿叶之待滋润。
及其至则风止雨霁，望者如败军之归，而畏者如鹰隼之脱绦而得扶摇也，则怪而问于老成更事之人：“苟仅视成案，何名平反？”然成案每不可得反，反之又有失出之咎耳。
咸曰：“断大狱必视成案”，苟无其隙，不得而更焉。
因退自太息曰：“苟如是，乌用是审覆者为哉”，于是大信刀笔之真能生死人矣。
既又闻诸人曰：“非朝廷意也，奉命者之不恪耳”。
及观国子博士黄先生所叙御史苏公虑囚湖北所平反事，曷尝拘于成案哉。
然后知贤人所为，固与众人异矣。
夫以一湖北之地，公一廵历，而所平反者八事，所擿豪右之持吏而尼法者又数事，岂他道之无冤民耶？无苏公而巳矣。
仆往尝观于牧民之以简讼名者，之其庭，草生于阶。
视其几，尘积于牍。
徐而访于其乡，察其田里之间，则强梁横行，怨声盈路。
问其故曰：“官不受词，无所诉受之而巳矣”。
大吏至则曰官能不生事，民哗非官罪也，则皆扶出之，诉者悉含诟去，则转以相告无复来者。
由是卒获简讼之名。
呜呼，舆图广矣，不皆得苏公。
彼上报于朝廷者，又将获简事之赏。
然后怨愤之气，拗而为鬪杀，激而为盗贼，郁为灾沴，上应乎天，谁之咎哉。
呜呼，使人人如苏公，刑期于无刑，不难矣。
明天子在上，庶其见之，则求诸老成，以为典刑，舍是编，其奚适哉。

○书刘禹畴行孝传后

世之所谓浮屠者，果何道而能使人信奉之若是哉？人情莫不好安乐而恶忧患，故惴之必于其所恒惧，诱之必于其所恒愿，然后不待驱而自赴。
浮屠氏设为祸福之说，其亦巧于致人与。
夫四海之众，林林也，而无不为其所致，何哉？彼固非止惑愚昧而巳也。
人情无不爱其亲，亲没矣，哀痛之情未置，而谓冥冥之中欲加以罪，孰不愓然而动于其心哉。
间有疑焉，则群咻之，若目见其死者拘于囹圄，受棰楚，而望救者。
故中材之人，莫不波驰而蚁附，虽有笃行守道之亲，则亦文致其罪，以告哀于土偶木俑之前，彼固自以为孝，而不知其为大不孝，岂不哀哉。
且彼谓戕物者必偿其死，故有牛马、羊豕、蛇虺之狱。
谓天下之蠢动者举不可杀也，今夫虎豹、鹰鹯，愽击蜚走以食，日不知其几何，而独无罪也哉。
人之杀物有狱矣，虎豹食人而无狱，何其重禽兽而轻人也。
彼又谓妇人之育子者必有大罪，故儿女子尤笃信其说，以致恩于其母。
吾不知司是狱者谁欤？人必有母，将舍其母而狱人之母与？将并与其母而狱之与？狱其母不孝，舍其母而狱人之母不公。
不孝不公，俱不可以，令二者必一居焉，将见群起而攻之矣。
虽有狱，谁与治之？宰天地者，帝也。
彼则谓有佛焉，至论佛之所为，呴呴妪妪，若老妇然。
有呼而求救，不论是非，虽穷凶极恶，无不引手援之。
使有罪者勿恒刑，是以情破法也。
夫法出于帝，而佛破之，是自获罪于天也。
吾知其无是事也昭昭矣。
以刘子之贤，其不为所惑，无足恠者。
吾独悲夫天下之为刘子者不多也，故又为之言，以窹夫知爱其亲而不知道者。

○书善最堂卷后

武林陈舜中以善最名其堂，介其友富君子明求予言。
夫立言以明道，而求言于人者，将以正巳之所学，言可以苟乎哉。
所谓善最者，盖本于东汉东平王，王之言，天下之格言也，人以是而服膺焉。
圣贤之为道，不外是矣。
然善之云，不过槩而言之，求诸实践，必有其方，不可徒云云而巳也。
今夫世俗之人，类以善自名也，观其行，而不掩道之不明也久矣。
夫善未易择也，恭与謟相邻，讦与直相似，小谅贼信，小慧贼智，小刚贼勇，小不忍贼仁，故有非礼之礼，非义之义，疑似之间，禽跖分焉，可不慎哉。
是故择焉而不得其中，道焉而不知其穷，古之人有为之者，杨墨是也。
知焉而不能蹈，好焉而不能用，取其名，不必其实，古之人有为之者，郭公是也。
若人之心，未尝不自谓巳能善也，而卒于不善，为善之名，岂易当哉。
且题扁之设起于何人乎？盘之铭，几杖之书，朝夕警省，淬厉以成其德，非衒外以为观也。
今之揭于轩，标于杨㈠，大书以示于人者，其果有志于自警乎？抑将从事于咏歌以为娱也？屈子曰：“善不由外来，名不可以虚作”也。
古之人有卫武公者，抑抑之戒陈于堥㈡，而睿圣之名垂于后，若是故咏歌乃有益也。
呜呼，诗不如《抑》，人不如卫武公，则求者为徒求言者，为妄言矣。

㈠标于杨，杨字讹，当作榜，或作楮。

㈡抑抑之戒陈于堥，堥字讹，当作埜，同野。

○题医者王飬蒙诗卷后

李君一初序王养蒙之为医，且羙其不屑为吏，子独谓此无足恠者。
虎豹鹰鹯，日杀物以飬其躯，至死不厌。
驺虞视生草而不折，见生虫而不践，其嗜好不同，出于天性。
易之则两死，物理然也，何独疑于人哉。
故吏与医为二道，活人以为功者，医之道也，其心慈以恕，而仁者好之。
利巳而无恤乎人者，吏之道也，其心忍以刻。
而不仁者好之。
故以吏之心为医者业，必丧。
以医之心为吏者，身必穷，又何恠乎。
善医者之不屑为吏也哉。
虽然，乲之以医道为吏者㈠，未见也。
而以吏道为医，则有矣，然则飬蒙贤乎哉。
吾故发李君之言，以附于孟氏论巫匠之末。

㈠乲之以医道为吏者，乲字义不明，待考。
或凭字与？

○书为善堂卷后

大梁武子宣之父明德君名其居之堂曰为善，君卒，子宣奉其母夫人之命，祠君于堂，而服膺为善之训，乃作法海兰若于建业城南，又奉母航海至于补陀㈠洛伽之山，以求所谓大士真仪者，将以广为善之路也。
故翰林学士虞公为之记，文献之士为之言者不少，而子宣之求言于四方未巳也，吾固有以知其心矣。
夫人志于道而未获所向，故愿就有道而正焉，是其好学笃行之诚，积于中而见乎外也。
正宜因其愤悱而启发之，惜无有以圣人之道与之言，而徒就其所巳行者，缕缕焉，宜其不足乎心，而求之不置也。
《孟子》曰：“不直则道不见”，我且直之。
昔宋人有好玉者，淂燕石焉，以为玉而宝之，革柜十重，巾十袭，周客见而笑之。
夫好玉则诚好玉矣，而未为知玉也，故不免为识者所笑。
尧舜禹汤文武周公之道，载在方册，其所言皆善言也，其所行必善行也，天下之善莫能外之矣。
舍是而他求焉，惑也。
夫人之所食以生者，五谷也。
今有厌五谷而不食，则必求夫爽口蜇吻之味而食之，则不戕其生者鲜矣。
故圣人之道，五谷也。
异端之道，爽口蜇吻之味也。
圣人之道，求诸日用之常，异端之道，必索隐以行恠，其势不并立也。
是故欲求道者，必先定其所何如。
将适燕，先举辕而指北，然后访而取途，则无倒行之悔矣。
故《孟子》道性善必称尧舜，恐其不知孰为善，孰为不善也。
故以尧舜的之，知所在矣。
又必有至之之道，是故颜渊问克巳复礼，必请其目。
如是而后可以言为善矣。
择之而不得其正，为之而不知其方，心与事相违，而德与言不相类。
冥行而不问，学者之失也。
问焉而不告，听者之咎也。
人有所请，不知则不必言，知则当尽言之，不然则皆圣人之罪人矣。
予虽不识子宣，观其求之广，而知其志之笃，于是乎尽言之。

㈠补陀，今作普陀。

○书绍兴府达鲁花赤九十子阳德政诗后

会稽方外僧诗若干首，羙监郡子阳公也。
至正十四年，予自台之越，居城之南陬，近宝林教寺。
寺主者别峰师有文行，且喜接贤士，由是得相从以游。
其年秋七月，用章师又自浙西来，住能仁禅寺，二上人皆以文章驰名，而其属寺之主者亦多能为诗，乃九月遇于宝林，因语及郡太守子阳公之政，交口赞美，至有感泣者。
上人乃分韵俾为歌诗，以颂公德，而属予为叙其意。
予闻国风、雅、颂，诗之体也。
而羙剌风戒，则为作诗者之意。
故怨而为《硕鼠》《北风》，思而为《黍苗》《甘棠》，羙而为《淇澳》《缁衣》，油油然感生于中，而形为言。
其谤也不可禁，其歌也不待劝，故嘤嘤之音生于春，而恻恻之音生于秋，政之感人，犹气之感物也。
是故先王陈列国之诗，以验风俗，察治忽，公卿大夫之耳可瞶，而匹夫匹妇之口不可住，天下之公论于是乎在。
吁，可畏哉。
予以今年春始来越，是时浙东六郡皆警于盗，惟越为无事，故士大夫之避地者多在越。
或有谓予曰：“越之从政者鄙，又左右皆凶人，恐不能和其民，万一变生肘腋，子将安之”。
予方谋适他所，忽有言者曰：“子阳公且来归”，公往在婺女㈠，有惠爱孚于民，予旧甞闻之，则大喜，默为越人庆，而又自庆其得贤地王以为依而安处也。
至于今，果谐所愿望，得不深可喜耶。
于是乎序，而以其诗附于《淇奥》《缁衣》之后焉。

㈠婺女，左思《吴都赋》：“婺女寄其曜，翼轸寓其精”。
李善注：“《汉书》，越地，婺女之分野”。

㈡贤地王，王或当作主字与？

○题刘啇观奕图

右昔人临唐刘啇《观奕图》，其曰李伯时临、茅君彦勒、苏先生识㈠，盖皆假设之云，而其描写模刻，实俱妙绝，不必问其宜作于何人也。
王生以采薪入山，父母妻子待之以食，见奕者而躭观之，至于烂其斧柯，岂所谓力本者哉。
比归，而亲戚乡党咸非其旧，可悼也巳。
一夫一妇，不获自尽，伊尹耻之。
以戏迷愚人，使之老无所依，其果有是事耶，神仙亦未仁矣。

㈠其曰李伯时临、茅君彦勒、苏先生识，《揭奚斯集》有诗题《题刘商观弈图李伯时临苏子瞻跋茅君彦刻》，李伯时，宋李公麟也，号龙眠居士。
元张雨诗有《开元真人见贻刘商观弈图石刻毫发布缕皆尽精妙盖李龙眠临唐画本茅君彦模勒为玉局仙翁所藏云》一诗，则此图与揭奚斯、张雨诗所见，当为同一模本。

○书申屠子迪毁杌木庙曹操像文后【杌木者象收之谁】㈠

《孟子》称孔子成《春秋》而乱臣贼子惧，孔子以王法诛既死之奸回，着之方册，万世而下，昭如日星。
举而行之，不待教命，志于恶者能无惧乎哉？曹操挟主以令天下，屠戮忠良，以及主母，卒盗神器，有王者作，杀其人，坏其宝，污其宫而潴焉，人纪立矣。
世衰道隐，大义不明于人心，至有书伐贼之师为入冦者，嗟乎悲夫，无乃与春秋之旨戾乎？夷陵之祠，悖理伤教，历千百年而无人为之明焉，抑其习之久也。
申屠公斥而出之，其可谓深知孔子之用心者矣。
《孟子》曰：“能言距杨墨者，圣人之徒也”，夫杨墨之道，其流至于无父无君，圣贤且痛绝之，而况于身亲为之者哉。
言空言也，犹有大功，而况于见诸行事之毅然者哉。
呜呼，后世复有孟子，而不曰申屠公圣人之徒，吾不信也。

㈠【杌木者象收之谁】文义不明。

○题王右军兰亭帖

王右军抱济世之才而不用，观其与桓温戒谢万之语，可以知其人矣。
放浪山水，抑岂其本心哉。
临文感痛，良有以也。
而独以能书称于后世，悲夫。

○天说上

或曰：天之降祸福于人也有诸？曰：否，天乌能降祸福于人哉。
好善而恶恶，天之心也。
福善而祸恶，天之道也。
为善者，不必福。
为恶者，不必祸，天之心违矣。
使天而能降祸福于人也，而岂自戾其心以穷其道哉？天之不能降祸福于人亦明矣。
曰：然则祸福谁所为与？曰：气也。
曰：气也者孜孜焉为之与？曰：否。
气有阴阳，邪正分焉。
阴阳交错，邪正互胜。
其行无方，其至无常。
物之遭之，祸福形焉。
非气有心于为之也。
是故朝菌得温而生，晞阳而死。
靡草得寒而生，见暑而死。
非气有心于生死之也。
生于其所相得，而死于其所不相得也。
是故正气，福善而祸恶。
邪气，祸善而福恶。
善恶成于人，而祸福从其所遇。
气有所偏胜，人不能御也。
曰：然则天听于乎？曰：否。
天之质，茫茫然气也，而理为其心。
浑浑乎惟善也，善不能自行。
载于气以行，气生物而淫于物，于是乎有邪焉，非天之所欲也。
人也者，天之子也，假于气以生之，则亦以理为其心。
气之邪也，而理为其所胜，于是乎有恶人焉，非天之欲生之也。
朱、均之不肖，而以为子，非尧、舜之所欲也。
蛲蛔生于人腹，而人受其害，岂人之欲生此物哉。
曰：然则天果听于气矣。
曰：否。
天之气本正，邪气虽行于一时，必有复焉，故气之正者谓之元气。
元气未甞有息也。
故其复也可期，则生于邪者亦不能以自容焉。
秦政、王莽昃巳。
曰：跖之寿，操、懿之得其志，而子孙享之，岂天之有所私耶。
曰：气之复也有迟有速，而人之生也不久，故为恶之人或当其身而受罚，或卒享福禄而无害。
；当其身而受罚者，先逢其复者也。
享福禄而无害者，始终乎其气者也。
以懿继操，以裕继懿，不于其身而于其后昆，谓天之有所私不可也。
故见祸福而谓之天降于人者非也，气未复，而以祸福责于天，亦非也。
不怨天，不尤人，殀寿不贰，修身以俟，惟知天者能之。

㈠朱、均之不肖，丹朱，尧子。
商均，舜子。

○天说下

或曰：天灾流行，阴阳舛讹，天以之警于人与？曰：否。
天以气为质，气失其平则变，是故风雨、雷电、晦明、寒暑者，天之喘汗、呼嘘、动息、启闭、收发也。
气行而通，则阴阳和、律吕正。
万物并育，五位时若。
天之得其常也。
气行而壅，壅则激，激则变，变而后病生焉。
故吼而为暴风，欝而为虹蜺，不平之气见也。
抑拗愤结，回薄切错，暴怒溢发，冬雷夏霜，骤雨疾风，折木漂山，三光荡摩，五精乱行，昼昏夜明，瘴疫流行，水旱愆殃，天之病也。
雾浊星妖，晕皆祲氛，病将至而色先知也。
天病矣，物受天之气以生者也，能无病乎。
是故瘥疠夭札，人之病也。
狂乱反常，颠蹶披椙，中天之病气，而不知其所为也。
虽天亦无如之何也。
惟圣人有神道焉，神道先知，防于未形，不待其几之发也。
尧之水九载，汤之旱七载，天下之民不知其灾。
朱、均不才，为气所胜，则举舜禹以当之。
桀纣反道，自绝于天，则率天下以伐之。
元气之不汨，圣人为之也。
曰：然则人胜天与？曰：天有所不能，而人能之，此人之所以配天地为三也。
曰：《书》曰作善降之百祥，作不善降之百殃，非与？曰：此天之本心也。
而天有所不能病于气也。
惟圣人能救之，是故圣人犹良医也。
朱、均不肖，尧舜医而瘳之。
桀纣暴虐，汤武又医而瘳之。
周末孔子善医，而时不用。
故着其方以传于世，《易》《书》《诗》《春秋》是也。
高、文、光武能于医，而未圣。
故病少愈而气不尽复，和、安以降，病作而无其医。
桓、灵以钩吻为参苓，而操、懿之徒又加鸩焉，由是病入于膏肓，而天道几乎穷矣。
曰：然则元气息矣乎？曰：有元气乃有天地，天地有坏，元气无息。
尧舜汤武立其法，孔子传其方，方与法不泯也。
有善医者举而行之，元气复矣。
作天说。

○雷说上

有夫耕于野，震以死。
或曰畏哉，是获罪于天，天戮之矣。
刘子曰：噫，诬哉，何观天之局也。
一夫有罪，天将自戮之乎？天生民而立之牧，付之以生杀之权，而又自震以讨焉，恶用是司牧者为也。
曰：天鉴于民，有隐慝焉，人罚弗能及也，而震以威之，微显阐幽，神道也。
曰：恶，是何言也。
古帝制刑以为天下均，故执刑如执权，因罪之轻重而前知之，又不敢专，而听于天，曰天讨也。
夫是之谓赞天地之化育。
今曰天又自以震戮人罪言，不知天之所自戮者，以何事罪乎？谓其积之极，人不能胜而戮之耶？则天下之为人子而不孝，为人臣而不忠，为人长而不慈，为人幼而不孙，为人友而不义，为人妻而不顺，贼义而戕仁，纵私而灭公，倚势而行奸，乘约而肆淫，人言而兽心，阴惨而阳和，磨牙吮血，朘膏刮骨，擅威作福，残害正直，而逭于司冦之诛者，不为不多矣。
岂司雷者有所畏乎？乃不一有戮，而庸夫乎戮焉？使彼有以觇天之意，而谓天之所怒在彼，而所容在此也。
则恃以不忌，是天以震劝逆而济祸也，岂天道哉？必不然矣。
曰：然则雷何物也？曰：雷者，天气之欝而激而发也。
阳气团于阴必迫，迫极而迸，迸而声为雷，光为电，犹火之出炮也。
而物之当之者，柔必穿，刚必碎，非天之主以此物击人，而人之死者适逢之也。
不然，雷所震者大率多于木石，岂木石亦有罪，而震以威之耶。

○雷说下

或曰：雷有神焉，有诸？曰：人曰有之。
曰：然则雷神所为而非气矣。
曰：否。
雷与神皆气之所为也。
气也者，无所不能为也。
忽而形，倏而声，为雷为神，或有或无，不可测知。
人见其忽而形也，而谓之神。
夫神也者，妙万物而无形，形则物矣。
是故有形而有质者，有形而无质者，有暂者，有久者，莫非气所为也。
气形而神寓焉，形灭而神复于气，人物鬼神，或常或变，其归一也。
曰：既为神也，而曰不能戮人罪，何耶？曰：神形而暂者也，彼且不能以其形，恶能求罪人而戮之。

○医说赠马复初

或称医药出于上古圣人，神农黄帝皆身为之，其果然乎？儒者欵之，惧世之以是小圣人也。
孟子称尧舜忧民而不暇耕，夫耕，后稷实亲为之，岂以是为非圣人之所事哉。
天下之事，不止于耕。
教之者有其官，业之者有其人，则尧舜之忧不在耕，而有大焉者，此孟子之意也。
天地辟，而人生蠢蠢焉。
圣人出而后异于物，于是垂衣裳，造书契，作为舟车、网罟、弧矢、杵臼之器，载在《易经》，不可诬也。
凡可以前民用者，圣人无不为之，而况于医乎。
辨阴阳于毫毛，决死生于分寸，其用心之难，又岂直舟车、网罟、弧矢、杵臼而巳哉。
吾固有以知其作于神农黄帝无疑也。
圣人之道，包天地，括万物，一体而毫分焉。
，非道也。
故天之大也，分而为日月，为星，为云，为雨，为雪，为霜，为露，莫非天也，而后各形其形焉。
地之广也，结而为山，融而为川，生而为草，为木，为石，为玊，为金银铜铁，为五谷，莫非地也，而后各形其形焉。
故见其形，而不知其出之原，非知道者也。
是故知医之不足以尽圣，而不知其为圣之事，非知圣者也。
今有酌海于杯，曰海也，人皆知其不可也，而谓之非海出也，可乎哉？天下之术多矣，惟医以救死扶生为功效，故志之者可以存其不忍人之心，而于道为有益。
至于节嗜欲，调阴阳，时寒暑，去邪飬□，流通血脉，其为道也，引而伸之，治天下不能外。
致远而不泥，其斯而巳矣。
绍兴马复初以医药从左丞帖理胋木尔公招辑海冦，其为人也，粹而温，其于术也，精以造。
其剂之所投，无宿疾也。
予甚敬之，惧其日用而不知也，作医说以赠之。

○师子图说

狻貎，天下之猛兽也，而人能扰之，人亦灵矣哉。
世有人而为兽所食者，是不能灵其灵者也。
人不能灵其灵，不惟不能以扰兽，而反食于兽，虽为人，不如兽矣。
吁，灵不如兽，而欲以制兽，则不为兽所食鲜矣哉。

○菜窝说并序

菜窝者，宗侄彬之所以名其居室也。
彬字宗文，少好学有识而未用，其居在处州府城之东门，每求予为文，而恒弗得暇。
今年予来京师，而彬亦以儒士贡为工部主事，因戏作菜窝说，且以勉而进之云尔。
犁眉公谓东门子贆曰：“子之居东门也，井地十亩，既夷既壤，俯濠为沟，倚城为墉，藩以枳林，纬以蘖场。
是盖比如束针，锬若攒枪，蛇蜴不能求其缝罅，蚍蜉不能为之穴隙也。
何不垦之以种树乎？又何不耕之以艺稷黍乎？不然何不大为之池，分北山之泉流，以养鳖与鱼乎？徒何为乎筑陋室于其中，墼粪土以为壁，茨以腐茅，蟦蝎是宅。
藉以瓦砾，羊蹄豖迹与鼢鼠为主客。
平明出门，不马不车，不骡不驴，以造他人之庐，呼朋命徒，左跄右趋，谈无用之空言，强相名而为儒，坐视殷赈之腴，索为蓬蒮之区，不亦悲乎？吾闻燕秦枣栗，穰橙邓桔。
李梨薁郁，秦杏周漆。
柿桃柰楔，琬容琰质。
椅桐括柏，坚缋有瑟。
桂菽萸樧，吐芳馥馝。
木瓜榅桲，薯蓣葛芴。
丛蔓胶葛，彼揪此茁。
或庸其材，或以其实。
或黄如金，或赤如日。
翅萧远条，可蜂以蜜。
克勤厥营，苟获其一。
富拟封君，受天之秩。
范子所至，穿池种鱼。
史传货殖，盛称陶朱。
八口之家，五亩之宅。
墙下栽桑，足以衣帛。
今子不士不农，不商不工。
缀籍州庠，口体不充。
人皆子嗤，子曷不懵”。
东门子贆听之愀然，思之杳然，瞿然而作，再拜而怍，立而言曰：“公之言吾获矣！而吾亦有知焉，请以复于公。
吾将以艺稷黍乎？则古人一夫受田，百亩而给，今将以五亩为宅矣，则所羡不过二十之一，不能以不饥也；抑将以种树乎？则近者非四三年不成，不知远者又几年乎？不可以悬吾釜而俟爨也；抑且为池以畜鱼乎？则吾身畸耳，贷力于人何日成乎？不可以暎吾肮而待汲也。
今当种菜而鬻马，尚庶几哉可也夫！夫菜也者采也，君子之所采也，或谓之蔬焉；蔬也者疏者也，食梁肉者之所疏也，君子所采而食梁肉者疏之，庶几或者可以裕我矣乎”。
乃往访于溪南之圃人，得膏土沃泉之术，搜四鄙之菜，类其族而种之。
买牛牯一、特二，钹其莱芜，芟去奥秽，拔其荄杜，阜翳箨而灺之，空井于其四隅、建桔槔焉。
潴水有池，泄水有渠，或培或滋，或丛或奇，灌溉攸宜；或耘或耔，蔬稠比稀，慈稚举肥，根茎实荑，各随其时，罗之离离，□之菲菲。
未浃旬日而东门氏之童，色泽如也，貌怿如也。
窥其园则郁郁芊芊，入其门则盎然春温，有酒盈樽。
他日犁眉公过焉，东门子贆御诸门，犁眉公笑曰：“子亦足于斯而已乎”，东门子贆再拜谢曰：“吾愿见公而有陈焉久矣，请坐于吾庐而为公言之可乎”。
公曰：“吾愿也”。
东门子贆曰：“公能悉识吾菜乎”，公曰：“未也”。
请之园而言焉，曰：“始吾之不营是园也，漠乎其无思也，今吾之既营是园也，惟其所以壮吾址而厚吾生，则非一日也。
天地久其道而万物生，圣人久其德而庶功成，士农工商久其业而百务贞。
故植韭以为之君，韭者久也，所以久吾生也，致久必慎其揆；故植之以葵，葵者揆也，揆得其道，则视明而听聪；故植之以葱，聪达则得算多；故植之以蒜，蒜算也，算不失，家必丰；故植之以蘴，丰则疆矣；故植之以姜，姜疆也，物大疆，则过刚，刚过则折，君子戒焉；故植之以芥，芥者戒也，戒事者思必苦，思苦则毒；故植之以荼，荼毒罹于中，而用力勤；故植之以芹，勤极则病；故植之以蒲，蒲痡也，病之剧也，病剧必弱；故植之以荏，荏柔而弱也，弱则微矣；故植之以薇，薇骭疡也，骭微则羸其行；故植之以蒌，蒌者偻也，愈病必以药；故植之以芍药，药攻病不可失其养；故植之以鞠，鞠养也，得其养而后苏；故植之以苏，苏则起矣；故植之以芑，起必慎以保其后；故植之以瓠，瓠者护也，护不违乎道，则难舒而福生焉；故植之以芷，芷者祉也，引祉莫大乎育德；故植之以蓄，蓄必有济，故植之以荠，荠者济也，济自近而之远，自卑而底高也；故植之以菘，菘者高也，高极必穷；故植之以芎，虑穷者必早计；故植之以蓟，蓟者计也，吾朝而游焉，观其菶菶菁菁，可以悦吾目而畅吾情；夕而游焉，撷其芳而茹其英，可以旨吾腹而曼吾龄，又可以究吾知而通物理，安得不悠然而永怀，怡然而自善哉！夫吾庐，窝也，不足以延长者，而长者肯临焉不可以不志，请名之曰菜窝，原公为吾志之”。
犁眉公大悦，遂旅其菜，酌其酒，书其言而去。

○卖柑者言

杭有卖果者，善藏柑，涉寒暑不溃。
出之烨然，玉质而金色。
置于市，贾十倍，人争鬻之。
予贸得其一，剖之，如有烟扑口鼻，视其中，干若败絮。
予怪而问之曰：“若所市于人者，将以实笾豆，奉祭祀，供宾客乎？将炫外以惑愚瞽也？甚矣哉，为欺也”。
卖者笑曰：“吾业是有年矣，吾赖是以食吾躯。
吾售之，人取之，未尝有言，而独不足子所乎？世之为欺者不寡矣，而独我也乎？吾子未之思也。
今夫佩虎符、坐皋比㈠者，洸洸乎干城之具也，果能授孙吴之略耶？峨大冠、拖长绅者，昂昂乎庙堂之器也，果能建伊、皋之业耶？盗起而不知御，民困而不知救，吏奸而不知禁，法斁而不知理，坐糜廪粟而不知耻。
观其坐高堂，骑大马，醉醇醴而饫肥鲜者，孰不巍巍乎可畏，赫赫乎可象也？又何往而不金玉其外，败絮其中也哉？今子是之不察，而以察吾柑”。
予默默无以应。
退而思其言，类东方生滑稽之流。
岂其愤世疾邪者耶？而托于柑以讽耶？

㈠皋比，《左传庄公十年》：“自雩门窃出，蒙皐比而先犯之”。
杜预注：“皐比，虎皮”。

○樵渔子对

樵渔之为业，贱而且劳，有嗜之若将终身者。
察其私，非赖是以生，盖隐者也。
人有问之曰：“夫嵩岱之木，不朽心而液节者，固将应栋梁之需也。
幽冀之马，不曳蹄而蹶膝者，固将驾瑶象之车也。
天地之间，莫大乎人。
观子之容，坦坦施施，神气盈宇，又伟且奇。
方今圣明在上，旁搜俊贤，纤芥之善毕举，寸尺之长不捐，是故怀德抱材之士，莫不龙跃九渊，凤翥高云，傅岩无版筑之老，磻溪起垂钓之民。
藏器待用者，维其时矣。
方当豹变风云，接武龙夔，施泽于民，以措时宜，不此之图，顾守污卑，翳荟山泽，没齿何为？赪肩汗体，跋履崖谷，铦觚覃剌，钻肤如镞，蹈蛇触虎，动贻荼毒。
清冷之川，大鱼不处。
鳅鳝琐琐，杂以虾蜅。
穷日之力，所获几许？朱门晨启，歌钟聒天。
先生之灶，冷而无烟。
银鞍骏马，照映狐貉。
先生之袍，长不蔽足。
徒怀荃而佩茝，长芜没于丘壑，甚无谓也。
隐者笑曰：“子不见夫炎洲之翡翠乎？巢居绝岛之中，栖息乎陵苕之上。
饮石底之流泉，食葭下之纤鳞。
蔚罗不能加，弓弩不能及也。
一旦乘风远逝，泛滥乎江湖之间，饱鱼虾而饫稻粱，洋洋焉不知其所归。
虞人网而撤其毛羽焉，向仗守分而居，孰得而致之哉。
故曰贵贱命也，穷通时也，是以鷃雀不思霄汉之翔，麋鹿不羡攀缘之能，故能全其身。
今子之云，是欲剡蒿以射犀札，植菰蒋于千仞之崖，而冀其实也。
且今之遇于世者何如耶？附势趍权，病于深谷之頳肩。
忧谗畏讟，过于蛇虺之螫毒。
学古入官，试用有司，责任何弘，俸禄何微，苟虚名之日着，亦奚救于寒饥。
若夫高屋大厦，百鬼所阚。
妖服贾祸。
先哲时鉴。
是岂野人之所愿欲哉。
采山林以食力，钓清冷以自适，日高而起，日入而卧。
目不接市肆之尘，耳不受长官之骂。
俯石泉以莹心，搴芳兰以为藉。
荣与辱其两忘，世与身而相谢。
若是者，吾庸多矣，吾又何所求哉。
问者退而言于予，予惟其言近乎道，故志之。
隐者居桐江，不知其名，人谓之渔樵子云。

○荅郑子享问齿

单阏之岁，招摇子于干维、郑子与客过予，速酒登肴，践豆扬卮，载爵载呞，龈腭輷较有声，砉然上通，昆仑天旋，雾蒙倏烁，昼昏颠倒，室庐众宾愕贻，憯不知其由。
有神罗吞局跳而前曰：“予神也，实司子牙，今予之居泐矣，龟兆拆矣，予无所宅矣。
吁，予厄矣。
子且何以处我”。
予未及应，而郑子代予为文，浩浩汤汤，喷云披风，予惫弗能荅。
屯酒尽客去，予呼老罗而谓之曰：“子为神乎？含灵有牙，将子是司，子择予居，予弗子辞。
相彼牧夫，牛羊是守。
虎狼搏噬，伊谁之咎？大木将颠，本必先拨。
窹而筑之，庶其不悖。
子实司齿，而不我扶。
不我夙告，以俾我瘏。
键腐枢摧，阍何为乎？子名为神，而不保乃宅，以亢乃身，弗攘垢以自讼，而语余以云云，子去矣，子之丑莫大矣”。
夜分就寝，老罗左执鞭，右引苇索，缚一小鬼，其状蝡蝡蜎蜎，赤首虺身，头若枳伤，曰：“是所谓蛲蚑者也，实蚀子牙，请戮之以释我”。
于是斧锧既陈，且讯以言曰：“来女蛲蚑。
人齿女居，弗齿曷依。
齿固女活，齿溃女绝。
曷其弗察？列鼎之家，熊蟠豹(豸而)，梅酢姜辛，青蚨味醎，桂蠹氷蛆，密唧蜂蚳，渗液腥涎，苍橘黄橙，木瓜作酸，钻坚磷刚，砭剥女肤，知女所在。
挑女剔女，钩女摘女。
蜀椒鹤虱，浸渍攻剌。
索女于室，縻溃女质。
拔其枵壳，投之瓦砾。
植以駞骨，女悔曷及。
今我之牙，□疏芳清，吐辞兰馨。
干胏弗噬，腊肉弗尝，白塩赤米，虀汁泔淡。
含咀天和，康女以居。
女实予依，予不女虞。
胡弗臧乃心，以作慆淫，用（石为）析女家，以离予之辅车。
今当艾尔元，残尔躯，劓殄灭尔种。
尔罪有余”。
蛲蚑闻言，蒲服顿伏，脞首触地，仰而嘘天，唹咿而言曰：“微生罔知，寄命先生，匪牙曷居，岂其弗思而自绝于居停主人？主人戮我以罪，我弗敢避。
虽然，愿得一言而死，死旦不朽。
先生独不闻夫穆天子乎？天子骖赤駵之驷，服翠黄之乘，造父为御，西游瑶池，觞王母于帝台，靡靡娭娭，穷年岁而忘归，天下睢睢，如鸟失栖。
造父大谏，天子弗听。
造父乃埋其输而朽之，以示天子。
天子始窹，疾驰而还，则半四海之诸侯，巳委贽于鹄仓氏之庭矣，是谓偾车之辙。
故其知者以造父为忠，不知者以为不恭。
由今观之，是耶非耶？今先生之生四十有一年矣，心随物迁，志与景赴，日复日，暮复暮，泯泯然与草梗同腐，而不知隙驹之度。
朝华迎霜，以为冥灵。
蟪蛄吟秋，以为神龟。
外强中干，奄为枯椔而犹不觉为。
我闻孔子大圣，四十不惑。
声律身度，永世作则。
孟子四十而不动心，知言飬气，垂名至今。
今夫先生之心，愦愦忳忳，飘若浮烟，言交于前，躁吉罔甄。
气凭于中，蓬勃熛天。
激物动怀，以滑而魂者日不知其几矣。
且夫四十无闻，君子耻之。
先生闭门而坐，册不离目，笔不离手，日着千言而不章于人口，留之身后以覆酱瓿，徒何为乎？玄华衒容，藻襮以夸。
丹元冥迷，偷以为安，罗公知之，而不辰告，微生独不能忍，且恚且悼，窃愿有陈。
而闭锢坚确，牢不可发，乃钻乃啮，堛坼以出，不然其得见于先生耶？且先生之齿三十有四，而未尝以之哜大肉，截大胾，芹藻葑菲，柔脆软羙，餂之以舌，可使成膏，又恶用是三十二齿为哉？吾今远幕造父，近效史鱼，使先生因齿脱而知迈，感齿刚而知戒，日干干乎，弥厥愆乎，以踵属于圣瞖乎，则走也有功于先生多矣，乃不蒙赏而以为戮”。
言未既，刘子愓然大窹，酹而醮之，书其言以自警。

○愁鬼言

岁次玄枵，律中林锺。
北山起云，南溟来风。
土润溽暑，蒸叆叇而为虹。
岑峯先生独处不怿，筋懒肉缓，体倦志（谷瓦）。
形神枯瘁，精气消铄。
颓乎岸塌，湱尔朱泐。
口不能言，心意迷惑。
盿盿泯泯，若有求而不得。
龙门子使贾生诊之，贾生曰：“异哉乎，先生之疾病也。
若阳非阳，若阴非阴，没没淫淫，倏浮忽沉。
其来无踪，其去无迹。
吐之不出，下之不泄，汗之不液。
针不能刺，艾不能灼。
其在丹元之宫，爽灵之室”。
龙门子恠而伺于其寝，是夕也，玄云往来，月色黯□，凄风吹衣，阴气肃穆，飒飒率率，恍若有物入自壁隙，闪闪魇魇，唏唏□□，肸肸欻欻，若灭而没，如有形质。
龙门子使保儿招而问之曰：“女何祥也？昊苍赋形，至灵维人。
游魂为変，归鬼伸神。
女其神耶？将德是凭。
庙貌血食，福善祸淫。
正直聦明，享于克诚。
胡不召而自至，蹈秽亵而爽德馨。
其鬼也耶？形气殊途，幽显异致。
女身安属？女神曷宕？冥乎漠乎？非我族类，胡为来哉？吁，可畏乎憎于人也”。
于是其物（虫兖）（虫兖）而前，跮跮而却，睢盱舔舕，载踸载蹻，咿唹嚄唶，而致词曰：“我愁鬼也。
生于昧瞶之野，而长于欝厄之乡。
其出无朋，其动无常。
其去无方，饥无以为食，渴无以为浆。
风雨飒洒，无以为居庐。
霜雪凌冽，无以为衣裳。
恒曀曀以儽儽，忳愲愲其如伤。
或乃噫气成城，嘘忧为阵，当之者蒙蒙，中之者晕晕。
巫阳见而哀之，为我请于上帝。
上帝恻然，乃诏咎繇审厥愆，申命巫阳赐我六穷之符，使游人间。
帝命若曰：惟鬼无依，将人是依。
王公大人，积德为基，运亨福宏，女不可窥。
猗顿、陶朱，大屋高垣，徐仪守门，女不可干。
达人大观，知命不忧，与女异志，女不可投。
赳赳武夫，无所畏惧，大胆如瓜，见女必怒。
（疒外阎内）（疒外阎内）痁痁，载柔载纤。
旖旎沾黏，则不女嫌。
低首下气，如膏如腻。
喑呜涕泗，则不女忌。
女往自择，无有差迕。
既得女所，顺与之处。
我乃再拜稽首，受命以还。
聿求同志，以为依归久矣，未能得也。
间尝乘子之虚，入子之庐，历相群公，下逮仆夫，莫不笑语嬉恬，步履舒舒，喜色着于眉宇，精神满于身躯。
谛所尚之凿枘，知不可以与俱。
于是逡廵却立，曳足欲逝。
微风入耳，忽闻罄欬，委霍呷喢，叹缓惫带，迫而视之，得一人焉，华发半秃，发言迟滞，举趾局促，颓乎若将覆之墙㈠，瘨乎若不食之鹄。
面蹙熏瓠，肤凋槁木，忧容不霁，痗气可掬，伺而知其岑峯先生也。
于是因彭矫以见先生于宵寐，先生果怜而收我，舍我于灵府之中，食我以丹田之琼糜，饮我以华池之芳泉，方期与我出处，以终其天年”。
龙门子大惊，亟呼左右，挺剑击之，其鬼黝然而消。
乃命贾生发囊倾瓢，作大齐以投之，岑峯先生汁然汗出，妯然而知，诘旦魂返魄定，归神聚气，筋骨植立，不知沉疴之去体也。

㈠颓乎若将履之墙，履字讹，当作覆。

○拙逸觧

建业冷继先以拙逸自名，征予言，作拙逸觧以遗之，其词曰：

濩洛先生蓬庐筚门，径不通人，庭不容车，与人言如不能发，口食巳则卧，衣敝而不能补，带结而不能觧，人皆笑之以为拙，莫之与往来。
耀华公子过而问焉，朱轮五十乘，骊駵骐骆，困于枳枸之根，登丘而呼，先生方熟寐，矍然而起，无能取于其涂㈠，窥垝墙而见客。
公子曰：“噫，悲哉，拙乎。
夫人之生，参天与地，抱智含仁，挺为物先，出类超群，厥维上圣。
飞龙九五，为民立命，大贤以下，德各有伦。
乃棐乃翼，以臣以邻。
公侯伯子，岳牧师长，下逮百工、农啇、艺术、巫师、马医，莫不有能乆用于时。
吁嗟，先生独何为乎？齿发其生，而土石其归乎”。
先生不荅，公子超翼而前，揖而言曰：“楚国有鸟，三年不蜚，蜚则冲天。
三年不鸣，鸣则惊人。
仆闻大巧若拙，今夫先生无乃是耶？仆也不才，五岁诵诗，七岁诵书，上贯三坟，下通百家。
晨兴习礼，宵坐肄乐、射御星历。
隶首㈡所作，方程勾股、卜筮农圃、孙吴申韩，扁鹊俞跗，九流六艺，靡不究极。
緫角而成，弱冠而升，为公为卿，跻于王庭。
是故出则驷马高车，前后塞途。
入则大屋华堂，陈鼎击锺。
银鞍金络，执鞭以候。
仆者数百骑，通门列肆，待仆而食者数百家。
政令非仆不行，法度非仆不立，礼乐非仆不作，讼狱非仆不决，军旅非仆不治，庶民非仆不亲，宾客非仆不悦，贤不肖非仆不能进退，君王之心非仆不能一日安于岩廊之上。
吾愿与先生言之。
先生俯而咍，仰而叹，睢盱却立，而谢客曰：“公子过矣，吾闻铅刀不可以割羊，朽箨不可以树墙，王良不强驽骀以骖服，而匠石不责朴樕以栋梁。
公子过矣，万物并育，巧拙参焉。
巧者为之，拙者随之，天之道也。
故谚有之：巧者，拙之奴也。
是故干鹊拮据，鸿鸤飬雏，苍鹰搏鹿，蝼蚁食血，由此言之，岂不信哉。
是故仲尼多能，坐不暖席。
墨却云梯，走不黔突㈢。
岂有他哉？巧害之也。
是故神龟焦于先知，浑沌死于凿窍。
原伯鲁不获承祀，而沈灶产龟之难，亦不与焉。
巧之与拙，何得而何失哉？故大禹治水，手胼足胝，而虞甸之氓，皞皞熙熙。
文王即功，日不暇食，而周野之蒙，不知帝力。
亦独何哉？巧与拙也，今予无所知也。
而天下之虑，无役于予心，无所能也。
而天下之务，无加于予身。
起而食，偃而卧，顺天之生而无所矫揉焉，予之逸也，予之拙也，予又何所求哉？巳矣公子，君子巧之，小人拙之。
君子劳之，小人逸之。
彼巧而劳，此拙而逸。
再拜谢客，塞门不出。

㈠无能取于其涂，玩索文义，这句当在困于枳枸之根句后，作“耀华公子过而问焉，朱轮五十乘，骊駵骐骆，困于枳枸之根，无能取于其涂，登丘而呼，先生方熟寐，矍然而起，窥垝墙而见客”。

㈡隶首，算学。

㈢仲尼多能，坐不暖席。
墨却云梯，走不黔突，《文子自然》作：“孔子无黔突，墨子无暖席”。

○杂解

言之中于人也，惨于兵，故其为身害也甚于杀人。
夫言之伤人，未至于杀也，而志在是焉，则人之防之，乌得而不严。
《书》曰：“惟口出好兴戎”，君子之所以慎其言也，畏其兴戎也。

非所冯而冯焉，昧也。
非所笃而笃焉，悔也。
昧而悔，祸其至矣，虽忧何及哉？《诗》曰：“肃肃鸨翼，集于苞棘”，伤之而巳矣。

君子之所以守其身者，礼与乐也。
礼不及则失其威，其敝也侮。
乐不及则失其惠，其敝也残。
侮则人陵之，残则人疾之。
《诗》曰：“终南何有，有纪有堂”，君德也。

人各有所能也，物各有所庸也，非所任而任之，事必蹶。
非所施而施之，功必圮。
是故有天下，未尝无人也。
有人，未尝无用也。
用得其当，谓之得人。
用失其当，谓之失人。
《诗》曰：“椅桐梓漆，爰伐琴瑟”，古之人所以立而不顿者，不失人而巳矣。

禁民之为不善，善也，非善之善者也。
化不善使之为善，善也，善之善者也，非人之所及也。
天下无不可化之民也，政不至于化，不可谓之善也。
《中庸》曰：“夫政也者，蒲卢也”，蒲卢也者，果嬴是也。
《诗》曰：“螟蛉有子，果嬴负之，教诲尔子，式谷似之”，喻民之无不可化也。

人有不交而求者，必其有所谋也。
有不约而至者，必其有所为也。
故惟礼可以沮暴，惟诚可以破诈。
《易》曰：“有不速之客三人来，敬之，终吉”，君子之所以不自失者，豫定而不躁也。

人之为观羙者，将奚事乎哉？型土以为器而髹之，知不可以利吾用，及其败也，秪足以委吾盛，而犹有乐为之者何也？《诗》曰：“蜉蝣之羽，衣裳楚楚”，鄙之也。

虎之在山也，隐隐然，微振其颊领，人与兽莫不骇也。
絷而槛之，虽咆莫之畏矣。
《易》曰：“困亨，有言不信”，夫既困矣，虽默犹恐其及也，而有言焉，人谁听之？秪重其疑而巳矣。

○卫公子寿

予读《春秋传》卫公子寿与其兄争死之事，及《诗》载驰、河广之篇，而深有感焉。
夫以卫宣公与姜氏之行，而生寿。
及宋桓、许穆夫人，岂习其家法然哉？而制行迥人，如是民之秉彝，不可民也㈠，抑又何多耶？以文王太姒之圣，而有管蔡霍叔，昔人之所谓胎教者，非矣。
宋有雀生鷇，殷祀以亡。
物生非其类，人以为妖也。
人之生不以类，若是者其又何耶。

㈠不可民也，民疑作泯。

○夏后氏之郊

《祭法》曰：“夏后氏禘黄帝而郊鲧”，鲧固夏后之父也，夏后之天下受于舜，非受于鲧也，禹不得以天下私其父。
夫鲧以治水绩用弗成，而舜殛之羽山，天下咸服。
则鲧，天下之罪人也。
故舜之刑，非私刑也，天刑也。
以天刑讨天下之罪人，天下之至公也。
禹既受舜禅，而升其罪人以配天，是舜之殛鲧非也。
夫鲧之殛，获罪于天，天殛之也，非舜殛之也，奉天讨也。
而以鲧配天，是天之殛鲧，亦非也。
一私其父，而逆于舜，又逆于天，天其弗享夏后氏之郊矣。
禹圣人也，而敢为是哉？《祭法》之言非也。
然则禹之于鲧也如之何？曰庙以祭之而巳矣。

○君子非有恭敬则不齐

《祭统》曰：“君子非有大事也，非有恭敬也，则不齐”，是非所以语君子也。
夫君子之所以为德者，恭敬而巳矣。
恭敬也者，不可湏臾离也。
故孔子之语仲弓曰：“出门如见大宾，使民如承大祭”。
大雅之述文王曰：“于缉熙敬止”，又曰：“不显亦临，无射亦保”，圣人无一息之不恭且敬，何待乎齐？齐所以笃其恭敬，犹恐其有未至而致之，圣人不自满假之心也。
谓之非有大故不齐，犹可也。
谓之非有恭敬则不齐，大不可也。
信斯言也，是不齐之时，不恭敬矣。
岂所以语君子哉？其悖也甚矣。
或曰：“然则所谓不齐，则于物无防也，嗜欲无止也，如之何”，曰：“其疵同也，大抵汉儒记礼之言多驳，往往流于文而失于理，取其长而去其短可也”。

○送穷文

余梦有物兮，龙首人身。
蓬头鼠目兮，其音若呻。
跳踉晱冶兮，若远而亲。
欻往砉来兮，忽笑以颦。
觉而异之，乃具糗芳、洁豆觞，过老郭而问之曰：“是何祥也”，郭子廓然，启椟拂蓍，密沕而筮之，遇困之兑，其繇曰：果于堬宂中。
有孤举趾蹑胡，毁踵及颅，其泣婴如，恣睢矔，睽孔隙以窥，如垢如脂，彳亍追随，求速得迟，郭子释策而笑曰：“是穷鬼也。
其为物也，入山山空，入泽泽荒，人而遭之，穷不可当。
载祓载禳，遣之他方，可以无殃”。
余曰：“苟然矣，遣之何居”，郭子曰：“子苐为之所，我请为子逐之”，余曰唯唯。
乃致词曰：“嗟尔穷鬼兮无处我庐。
八牎洞朗廓以虚，陟厘兔颖有图书，虀葅粝食菽与蔬，守分自足不求余，汝不可留阻步趋，左有欝垒右有荼，苇索缚汝饲老乌。
嗟尔穷鬼兮无泊我市，九冲四达平若砥，高楼大屋欝云起，冠裳济济集俊士，谋谟折冲格遐迩，汝不可往耗储偫，山川灵神歆穆祀，孟涂司刑伐尔死。
嗟尔穷鬼兮无依我城，垣墉睥睨高不可陵，沟湟深浚栫以荆，重门击柝锺鼓訇，斥堠谨肃列旗旌，汝不可往构妖狞，徤儿披甲眼若星，长戈劲箭穿尔形。
嗟尔穷鬼兮无适我野，田畴井井，治而不苴，禾麻豆麦梧梓槚，菶菶蔚蓊被窿（黑开），岁时禋祀达方社，汝不可往原隰赭，朱衣赤郭骑驳马，执汝脔肉燔其躶。
嗟尔穷鬼兮无上天，高明行徤覆八埏，转旋日月照函玄，温凉嘘吹寒暑煎，陶治万物成岁年，汝不可往乱星躔，黔羸凭怒施椎鞭，破骸碎骨丧尔元。
嗟尔穷鬼兮无下地。
愽厚载物生育庶类，江河顺流山岳峙，融结蓄泄百宝出，洪纤蠢顽各奠位，汝不可往坤轴臲，黄示土伯咸震恚，艾殄尔种灰厥骴。
嗟尔穷鬼兮无潜于山。
岩嶅石核立键关，丘林陵麓产植蕃，阂隔风气限夷蛮，颔云腹雨濡旱干，汝不可往鼓神奸，涉（蟁，单代民）泰逢毛虎斑，噬肤嚼肉流血殷。
嗟尔穷鬼兮无入于水，大瀛包纳川渎委，疏烦泄秽通脉理，鱼塩蟹鰕奏鲜旨，蛟鼍龟鼋藏谲诡，汝不可往陵谷圮，天吴九头插九尾，磨牙吮血糜烂尔巳。
大泊荡荡无涯垠，青冥杳茫不见人，瞢瞢漠漠混昏晨，泻之不虚，壅之不堙，不甘不苦淡以淳，汝往居之寂无邻，乘骑光景入絪缊，保全尔躯绝诟嗔，汝不窹兮灭为尘，急急如律令。

○谕瓯栝父老文

告瓯栝父老：皇朝以武德一九有，服而不杀，燠休滋润，罔有荼毒，至今八十余年矣。
父老目不覩旌旗，耳不聆钲鼓。
茹蔬饭稻，哺孙育子。
早卧晏眠，优优坦坦。
通无贩有，蹈山涉水。
不覩不类，谁之赐欤？帝德宽大，务在休息，与百姓安乐太平，故禁网漏而弗修。
官缺其人，偷惰潜生，以不能宣德，化达壅滞，咎在有司，非主上意也。
今父老子弟不察其故，怼暑嗟寒，徙怨于天，乘间造衅，窃弄戈兵。
睚眦跳跟，曼及草木、禽兽，率遏厥生，所过所止，山夷土赤，甚亡谓也。
百姓无辜，吁号于天，惊动天心，天子乃授钺左丞相曰：“其从便宜，死之生之，无倚无颇”。
丞相矜念小民，谓不教而诛，有辜帝仁。
询于庶言，知使者父老乡里姻戚，与父老故无恶，为能奉扬朝廷仁恩，以启迪父老心，不逖伤是，用发传俾仗者来谕父老，冀父老各体上意，约束其子弟，变极作福，以活乃胤属，俾引勿割，惠至渥也。
今使者至郡且弥月矣，布告巳至，而父老子弟犹豫未决，使者实愚朴不能测人意，而甞闻大君子之教曰：惠迪从逆，吉凶犹影响㈠。
火生于木，厥惟自灼。
匹夫不可雠，况敢触天子丞相怒乎？大命不僭，大恩不再，怨可释，不可结。
乱可巳，不可长。
冥行弗返，厥途乃穷。
《易》曰：“不远复，无祗悔，元吉”。
又曰：“迷复凶”，父老念哉。
语曰：“因不失其亲，亦可宗也”。
使者虽微，丞相命也。
惟父老审图之，无自失厥时，以贻悔莫及。

㈠惠迪从逆，吉凶犹影响，《大禹谟》：“惠迪吉，从逆凶，唯影响”。

<h2>太师诚意伯刘文成公集卷之十后学丽水何镗编校</h2>

○艾如张

有菀者林，众鸟萃之。
我欲张罗，榛枯翳之。
既砺我斧，又饬我徒。
孰是奥秽，而不剪除。
爰升于虚，以相乃麓。
有条我纲，载秩我目。
有鸟有鸟，五采其章。
噰噰喈喈，率彼高冈。
张之弗获，忧心且伤。
寤寐怀思，曷云能忘。
有鸟五采，亦既来止。
昭其德音，以相君子。
君子岂弟，其仪是若。
艾而张矣，云胡不乐！

○芳树

蔚彼芳树，生于兰池。
景风昼拂，荣泉夜滋。
烨如其光，炫于朱曦。
含华吐芬，嘤鸣满枝。
君子有酒，以邀以嬉。
羽觞交横，吹竹弹丝。
相彼草木，允惟厥时。
良辰易徂，能不怀思。
沛其迈矣，其谁女悲？

○上陵

零雨霏霏，亦降于桑。
怆悢中怀，念昔先皇。
惟昔先皇，创业孔艰。
寤寐兴怀，能不永叹。
精灵安所，体魄焉依？幽明隔绝，曷已其思。
堂堂梓宫，在彼高冈。
霜露是萃，能不慨伤。
礼起由情，将情繄物。
溥斯索矣，庶其罔阙。
郊社既虔，宗庙孔威。
上陵是申，式昭孝思。

○将进酒

有酒湛湛，亦盈于觞。
酌言进之，思心洋洋。
亦有兄弟，在天一方。
安得致之，乐以徜徉。
有酒在尊，既旨且清。
何以酌之，有觩其觥。
岂不欲饮，惜无友生。
怆悢伤怀，曷云其平。
兄弟之合，如埙如篪。
朋友既比，如纲如维。
死丧急难，是责是庇。
今日有酒，如何勿思。
人亦有言，解忧惟酒。
载惛载呶，亦孔之咎。
我觞维琼，我斝维玖。
以乐兄弟，以宴朋友。

○上之回

上之回，六龙矫；揵光耀，拂鹥鸟。
轥石关，匝棠棃。
扬灵旗，县月支。
天马来，宛居劙。
穆上玄，厘穰穰。
坐明堂，朝万方。
翕披离，王烛光。
于亿年，乐未央。

○朱鹭

朱鹭来，玉山巅。
赪翁引，熛臆延。
朱鹭来，赩流赮。
饮赤水，食丹砂。
朱鹭来，炎德加。
威昆明，滇僰讹。
朱鹭来，集太液。
帝锡佑，荒广斥。
朱鹭来，烨煌煌。
挟鹪雕，媒凤凰。
朱鹭来，皇之辉。
神筴滨，无穷期。

○巫山高㈠

巫山高哉郁崔嵬，下有江汉浮天回。
深林日月照不到，洞谷阖辟生风雷。
危峰半出赤道上，落日猿狖鸣声哀。
虎牙赤甲斗雄壮，风气以之而隔阂。
楚王遗迹安在哉？但见麋鹿跳蒿莱。
当时忠臣放泽畔，乃与靳尚相徘徊。
山中妖狐老不死，化作妇女莲花腮。
潜形谲迹托梦寐，变幻涕泪成琼瑰。

神灵震怒不可祷，云雾惨淡昏阳台。
猛风吹雨洗不尽，假手秦炬歊飞灰。
精诚感应各以类，世间妖孽匪自来。
君不见商王梦中得良弼，傅岩之美今安匹。
巫山何事近楚宫，终古怨恨流无穷。

㈠《巫山高》，刺奇后也。
庚申君宠高丽奇妃，立以为后，专权植党，浊乱宫闱，故作《巫山高》以讽谏焉。

○战城南

朝战城南门，暮战城北郭。
杀气高冲白日昏，剑光直射旄头落。
圣人以五服限夷夏，射猎耕织各自安土风。
胡为彼狂不自顾，而与大国争长雄？高帝定天下，遗此平城忧。
陛下宵旰不遑食，拥旄仗钺臣不羞。
登南城，望北土。
云茫茫，土膴膴，蚩尤祃牙雷击鼓。
举长戟，挥天狼。
休屠日逐浑邪王，毡车尾尾连马羊。
橐驼载金人，照耀红日光，逍遥而来归帝乡。
归帝乡，乐熙熙，际天所覆罔不来。
小臣献凯未央殿，陛下垂拱安无为。

○君马黄

君马黄，我马骊，二马八足争驱驰。
回头顾影双骄嘶，尾端散作赪虹飞。
黄马曜日黄金晶，骊马谓是玄天精，眼前好丑那能明。
吾闻良骥称以德，不闻矜此骊黄色。
世无伯乐识者谁，有德无色空自知。

○思悲翁

弱龄轻日月，迈景想神仙。
顾往谅无及，待来徒自怜。
黄金弃砂砾，劬心炼丹铅。
凿石不得水，沉剑徒窥渊。
流光不我与，白发盈华颠。
杖策出门去，十步九不前。
归来对妻子，尘灶午未烟。
干时乏计策，退耕无园田。
霜蒲怨青松，逝矢恨惊弦。
已矣复何道，吞声赴黄泉。

○圣人出

圣人出，临万方，赤若白日登扶桑。
阴灵韬精星灭芒，群氛辟易归大荒。
晻暧寒谷熙春阳，枯根发茁畅幽藏。
潜鱼跃波谷鸟翔，花明草暖青天长。
青天长，圣人寿，北斗轩辕调气候。
北辰中居环列宿，八风应律九歌奏，圆方交格神灵辏。
圣人出，阳道开。
亿万年，歌康哉。

○钓竿

斫竹作钓竿，抽茧作钓丝。
沧洲日暖波涟漪，绿蒲茸茸柳叶垂，钩纤饵香鱼不知。
石鳞激水溪毛动，玉燕回翔竿尾重。
大鱼入馔腮颊红，小鱼却放渊沄中。
更祝小鱼知我意，长逝深潭莫贪饵。

○思美人

雨欲来，风萧萧。
披桂枝，拂陵苕。
繁英陨，鲜叶飘。
扬烟埃，靡招摇。
激房帷，发绮绡。
中发肤，憯寂寥。
思美人，隔青霄。
水渺茫，山岧峣。
云中鸟，何翛翛。
欲寄书，天路遥。
东逝川，不可邀。
芳兰花，日夜凋。
掩瑶琴，闲玉箫。
魂睘睘，心摇摇。
望明月，歌且谣。
聊逍遥，永今宵。

○关山月

关山月明风恻恻，万里黄云杂沙砾。
夜深羗笛吹一声，征人相看泪沾臆。
古人以绥服奋武卫，耕战守御不外求。
何人倡此戍边策，千载以贻中国忧。
关山月，圆复缺，何忍年年照离别。
愿得驰光照明主，莫遣边人望乡苦。

○楚妃叹㈠

江汉扬波六千里，上有巫山矗天起。
锦衾一夕梦行云，万户千门冷如水。
闻道秦兵下武关，君王留连犹未还。
山深不见章台殿，汨罗冤泪空潺湲。
尚忆前王好驰逐，宫中美人不食肉。
回狂作哲须臾间，至今相业归孙叔。
楚宫无复如昔人，况有神女如花新。
悲来恨新还忆故，谁能断却巫山路？

㈠《楚妃叹》亦刺奇后也。

○上清词三首

王子晋，好吹笙，吹得神仙下玉京。
一朝羽化随风去，回首故宫芳草生。

天上月，影悠悠，似镜看看又似钩。
自是嫦娥甘寂寞，桂华相对度千秋。

河汉水，九秋清，凉月满空闻雁声。
雁声不到梦先到，白露湿衣天未明。

○汉宫曲

小雨如烟昼掩扉，卷帘忽见燕双飞。
不知春色能多少，总向昭阳柳上归。

○江上曲八首

数树垂杨绿水边，问郎何不系兰舡？浦沙新涨青山远，半夜月明无杜鹃。

曾记楼船夜泊时，家家弦管斗腰肢。
于今弦管归何处，绾束枯蒲当酒旗。

昨夜月明天似水，今晨月落水如天。
天长水远人何处，芦苇萧萧一抹烟。

紫桂香销五夜霜，碧云收尽玉蟾光。
琅玕不是人间树，何处朝阳有凤凰。

月出前山青黛寒，雁声遥下碧云端。
草根错认骊珠吐，自是西风白露团。

宾雁来时月满洲，于今雁去月如钩。
雁来雁去何时了，月照离人又白头。

忆见垂杨缒绿丝，陟看秋菊映疏篱。
柳花作絮随风去，菊绽金葩欲似谁。

红蓼丹枫一色秋，楚云吴水共悠悠。
人间万事西风过，惟有沧江日夜流。

○寒夜谣（二首）

良夜悠悠，星河满天。
风吹窗棂，声如管弦。
无酒可饮，寒不能眠。
枯肠饥鸣，百虑交煎。
人生一世，不满百年。
寤寐怀思，曷维其然。
内省不疚，有愧圣贤。

今夕何夕，岁聿其徂。
草木雕落，山川萦纡。
瞻彼鸿雁，拂翼天衢。
雍雍和鸣，载悠载徐。
虽无羽翰，心与之俱。
华月出云，青灯在隅。
歌以写怀，云何其旴。

○夜夜曲

冬夜恒苦长，夏夜恒苦短。
短长相蔽亏，殷勤望推挽。
纫茅作绳绳易断，汲水作池池易旱。
故镜尘昏难远照，故衣絮敝无新暖。
西风袅袅吹桂枝，白露点苔黄叶满。

○秋夜曲

木落霜露繁，乌啼夜方永。
起行望明月，西风吹雁影。
雁飞一何急，乌啼安所集。
徘徊不能寐，望月空伫立。
伫立河汉倾，谁家砧杵声。
关山渺千里，何处不伤情。

○长歌续短歌

短歌调促情苦悲，长歌引愁无绝期。
短声欲尽长声续，似是荆山人泣玉。
悲哉荆山泣玉人，但知贵玉不贵身。
纵令哭尽歌堪听，何异春花委路尘。
古称悲歌可当哭，伤心如中金石镞。
更不必听蔡琰笳，又不必听渐离筑。
长歌飘扬彻九天，短歌呜咽入九泉。
徒言歌哭两情异，谁知歌声尤可怜。

○墙头花

墙头花，红锦妬。
美人抱瑟倚高楼，只恐花飞逐风去。
荧荧绛蜡送残宵，燕语莺啼斜日暮。

○望行人

朝听干鹊鸣，暮见灯花结。
鹊鸣灯结无定期，镜里青云看成雪。
人生百岁难长保，天上孤鸾海中老。
滔滔逝水不回西，灼灼秋花几时好。
一朝复一朝，一夕复一夕，只恐君心念妾时，妾身已作山头石。

○长松梢

长松梢，青拂天。
岁暮商飙㈠急，寒苦令人怜。
阴崖有朴樕，生在荆棘下。
霜凋荆棘叶，网缀如檐瓦。
春风破冰冻，劲绿不曾赭。
祸福相倚伏，岂不在所招。
宁为朴樕茎，莫作长松梢。

㈠商飙：秋季大风。

○折杨柳

东风二月春如酒，不见百花惟见柳。
柳丝绾烟留暝鸦，柳花荡漾迷羲和。
美人卷帘看不足，柳色萋萋妬娥绿。
夜来微雨清郊圻，莺黄相应鸣埙箎。
欲寄柔条无信使，空将泪染回文字。

○王子乔㈠

王子乔，乃是髭王之子，皇王之孙。
深宫洞房不称意，却驾白鹤寻轩辕。
虹霓为旆云为幡，飘然乘风上昆仑。
王子乔，去何之？朝发旸谷暮崦嵫，六龙九凤相追随。
穆王西上不得王母诀，胡为元气独尔私？王子乔，去不还。
后稷功业委如山，犹有九鼎知神奸。
王城日夕生茅菅，尔独胡为白云间？王子乔，空长叹！

㈠《王子乔》，刺爱猷识里达腊也。
太子阻兵拒父，白琐住挟以出奔，不称主器，宗社将覆，故托王子乔以刺焉。

○走马引㈠

天冥冥，云蒙蒙，当天白日中贯虹。
壮士拔剑出门去，手提仇头掷草中。
掷草中，血漉漉，追兵夜至深谷伏。
精诚感天天心哀，太一乃遣天马从天来，挥霍雷电扬风埃。
壮士呼，天马驰，横行白昼，吏不敢窥。
戴天之耻自古有必报，天地亦与相扶持。
夫差徒能不忘而报越，栖于会稽又纵之。
始知壮士独无愧，鲁庄嵇绍何以为人为！

㈠明宗被弑于晃忽，又庚申帝即位七年乃以尚书之言撤文宗主于太庙，而诏书但以私图传子为言，昧于《春秋》复仇之大义矣。
公此诗盖深讥之也。

○结交行

朋友以义合，久要贵不忘。
结交或匪人，驺虞化为狼。
君不见市井人，杯酒忽相得，倾肝泻胆无所惜。
一朝需求不称意，口里驱蛩心上蛓。
更闻背语触疑心，墙角车轮亦生趐。
君不见尔与余,又不见田与窦,当其得意时，刎颈以相就。
宁知嫌隙反掌成，坐令袵席生戎兵。
古人重结交，晏子真其人。
伾文执谊，羊豕之合，死生弃置安足陈。

○梁甫吟㈠

谁谓秋月明，蔽之不必一尺翳。
谁谓江水清，淆之不必一斗泥。
人情旦暮有翻覆，平地倏忽成山溪。
君不见桓公相仲父，竖刁终乱齐，秦穆信逢孙，遂违百里奚。
赤符天子明见万里外，乃以薏苡为文犀。
停婚仆碑何震怒，青天白日生虹霓。
明良际会有如此，而况童角不辨粟与稊。
外间皇父中艳妻，马角突兀连牝鸡。
以聪为聋狂作圣，颠倒衣裳行蒺藜。
屈原怀沙子胥弃，魑魅叫啸风凄凄。
梁甫吟，悲以凄。
岐山竹实日稀少，凤凰憔悴将安栖？

㈠梁甫吟：此诗云艳妻、牝鸡，亦为奇后而作。

○春日行

白日出东陆，垂光曜中天。
大哉至阳德，荡萡无颇偏。
坐令惨烈化滋润，顷刻枯槁回鲜妍。
圣人法天道，神化参玄微。
春朝着典礼，上下同光晖。
垂衣向明物自育，帝力皞皞无人知。
春天和，春日丽，但愿宇宙长如春，圣明天子千万岁！

○墙上难为趋行

弱水不可以航，石林不可以车。
人生贵守分，墙上难为趋。
茫茫八极内，狭径交通衢。
纷纷皆辙迹，扰扰论锱铢。
焦原诧齐踵，龙颔夸探珠。
片言取卿相，杯酒兴剪屠。
机事一朝露，妻子化为鱼。
林间有一士，蓬蒿翳穷庐。
种稻十数亩，种桑八九株。
有酒且饮之，无事即安居。
孰知五鼎食，聊保百年躯。
悠悠身后事，汲汲复何如。

○少年行

骏马狐白裘，玉勒黄金羁。
宾从如浮云，顾盼生光辉。
朝驱紫陌尘，暮醉青楼姬。
但见花月好，宁知霜雪飞。
荏苒世途异，凄凉瑶草衰。
田园皆易主，亲友尽暌违。
学书时既晚，躬稼力已微。
岁晏寒风生，倚墙听邻机。
逝水不可挽，枯蓬安所依。
伫立为尔叹，感我泪沾衣。

○独漉篇

独漉复独漉，月明江水浊。
水浊迷龙鱼，月明复何如。
楚国皆浊，屈原独清。
行吟泽畔，哀哉不平。
上山采荼，下山采蘗。
心在腹中，何由可白？豺狼在后，虎豹在前。
四顾无人，魂飞上天。
珠玉委弃，不如泥沙。
蹑冠戴履，万古悲嗟。

○懊恼歌（五首）

台鸭㈠养雏时，夜夜啼达曙。
如何羽翼成，各自东西去。

昨夜霜风起，入户复吹帷。
儿啼母心酸，母愁儿不知。

养儿徒养老，无儿生烦恼。
临老不见儿，不如无儿好。

食蘖苦在口，食莲苦在心。
苦心无人知，苦口泪沾襟。

男儿初生时，蓬矢桑弧弓。
老大却思家，懊恼无终穷

㈠台鸭，又称高邮鸭、绵鸭。
它本作白鸭非。

○王昭君

汉庭不赏徼功士，昭君却向胡中死。
昭君辞汉入胡中，胡女悲愁汉嫔喜。
含情欲怨当语谁，手弹琵琶泪沾衣。
掖庭望幸从此绝，巫山有路他生归。
殷勤说与上林雁，好在月年再相见。
汉恩如海长自深，妾自生来命如线。
贱妾一身何足惜，可惜当年刘敬策。
遂令上策重和亲，欲倚红颜清塞尘。
只恐妾身先草露，汉宫无复如花人。

○塘上行

塘上何所有，有蒲与荷花。
蒲花难开荷易落，使我叹恨长咨嗟。
鸳鸯戏我后，鸧鸹翔我前。
四顾不见人，泪下如流泉。
浮萍违渌井，寄身沧江渚。
沧江不应竭，是妾命如许。
朝泪洒玉台，夕泪沾罗衾。
采荷得见莲，中复怀苦心。
广筵列肴蔬，好者即美味。
荼蓼有时甘，菘葵有时弃。
严风吹秋林，蕙兰化为草。
于悒今可憎，芳菲故甞好。
行亦私自怜，坐亦私自怜。
愿为天边月，流影玉阶前。

○君子有所思

晨上龙首山，徘徊望咸京。
交衢错万井，甲第连公卿。
鞍马相照曜，冠盖如云行。
扈从金宫归，赐酒银瓮盈。
前庭列驺骑，后苑罗倾城。
宠极妒心起，欢余骄气生。
田窦巧相夺，萧韩互摧倾。
快意在一时，报复延戈兵。
范雎掉柔舌，穰侯去强嬴。
宁知幽燕客，接踵夸雄鸣。
茫茫前车辙，遗迹犹未平。
胡为不自悟，坐使忧患并。
二疏独何人，千载垂令名.

○上山采蘼芜

上山采蘼芜，山峻路迢递。
下山逄故夫，悲风生罗袂。
忆昔结发时，愿得终百年。
变故不可期，中道相弃捐。
莲实生水中，石榴生路侧。
未尝挂齿牙，中心岂能识。
上山采蘼芜，罗袖生芳菲。
因君赠新人，莫遣秋霜霏。
落叶辞故枝，不寄别条上。
白日无回光，谁能不惆怅。

○双桐生空井

双桐生空井，井空桐叶稀。
稀叶不自蔽，凤鸟将安归。
双桐生空井，井泥泉不出。
桐根日夜枯，何由伐琴瑟。

○美女篇

南国有美女，粲粲玉雪颜。
眉目艳华月，色映清秋寒。
粉黛不敢涴，佩服惟幽兰。
一朝备选择，得厕金宫班。
贞心耻自衒，望幸良独难。
况蒙众女妬，倩笑谁为欢。
恒恐芳桂枝，寂寞零露漙。
素手发瑶琴，冷冷奏孤鸾。
宫商合要妙，遗响风珊珊。
大音世罕识，日暮空盘桓。
安得讬宵梦，集君瑶台端。
相思不可极，踯躅起长叹。

○玉阶怨

长门灯下泪，滴作玉阶苔。
年年傍春雨，一上苑墙来。

○秋思

梧桐生碧砌，密叶暗金井。
惊心昨夜月，照见栖禽影。

○长门怨

白露下玉除，风清月如练。
坐看池上萤，飞入昭阳殿。

○宛转歌

星稀月白河阑干，饥虫吁号莎草寒。
美人望月歌宛转，潇湘水碧苍梧远。
愁魂一夜不得归，化作断云天际飞。

○长相思

长相思，在沅湘，九疑之山郁苍苍。
青天荡荡林木暗，落日虎啸风飞扬，欲往从之水无航。
仲尼有德而不用，孟轲竟死于齐梁。
松柏摧折桂生蠹，但见荆棘如山长。
长相思，断人肠。

○雉子班

雉子班，飞翛翛，鸣鷕鷕。
踉跄出没灌莽中，滚裳焕烂赪瞳瞭。
野人拄翳潜置媒，和声相应无惊猜。
黄间一发激流电，锦绣披裂委草莱。
林栖野啄本无累，嗜欲沉溺祸所胎。
君不见天池凤凰食竹实，逍遥至和永终日。

○朗月行

朗月何胧胧，照我绮窗中。
窗中美人不能寐，起看玉宇生秋风。
秋风飘飖吹木末，纤云卷尽悬明月。
明月随风出海来，海水荡漾龙鳞开。
寒光喷浸碧落外，白浪涌作金银台。
何处悲风怨羗管，谁家舞榭笙箕暖。
长信宫中漏水长，昭阳殿里更筹短。
漏长更短总含情，开窗坐视河汉倾。
广寒宫，在何处？欲往从之渺烟雾。
青鵻汗漫不可期，桂华如雪东方曙。

○大墙上蒿行

墙上蒿，方春擢秀何芃芃。
炎天六月旱无雨，枝叶枯死随飘风。
世情翻覆不可拟，人生有身莫依倚。
君不见樊将军，一朝函首西入秦。
又不见刘越石，仰天长歌握中璧。
三士自残因二桃，子胥终弃吴江涛。
世人见机苦不早，何不看取墙上蒿。

○鸡鸣曲

日将出，鸡先鸣，千门万户听鸡声。
美人锦帐愁欲曙，壮士苦心煎百虑。
人间百年能几日，日日鸡鸣催日出。
一朝过了复一朝，白发萧萧此生毕。
齐妃播淑德，感彼虫薨薨。
周宣悟姜后，功业光中兴。
亦知国家共如此，莫怪鸡鸣催早起。

○邯郸才人嫁为厮养卒妇

邯郸有才人，艳色如朝霞。
嫁作厮养妇，云鬓埋泥沙。
忆昔赵王全盛日，夜夜绮筵张宝瑟。
中山美酒盈羽觞，一笑黄金满千镒。
繁华过眼如转蓬，故宫禾黍秋芃芃。
明珠白璧走函谷，坠簪遗珥空悲风。
人生最苦是衰老，白首无归向谁道。
荜门夜永月光寒，卧听骀驽龁枯草。

○出塞

居延风高检叶空，狼烟夜照甘泉宫。
将军授金虎士怒，蚩尤亘天旗尾红。
麒麟前殿催赐酒，已觉此身非己有。
猛气遥将日逐吞，壮心肯落嫖姚后。
雁门城外沙如雪，玉帐霜浓铁衣折。
长剑须披瀚海云，哀笳莫怨天边月。
北风烈烈刁斗鸣，回看北斗南方明。
惊箭离弦车在坂，不勒燕然终不返。

○入塞

狐裘蒙茸沙碛里，望见玉关惊且喜。
关门候吏记曾逄，白发相看泪如水。
归来放马咸阳原，旧游今有几人存。
斜阳惨淡照篱落，闲看邻翁戏子孙。

○孤儿行㈠

蓬头皲足谁家儿，满面尘埃双泪垂。
爷娘弃我不待老，骨肉无人但兄嫂。
两身一气不相知，陌路茫茫向谁道。
清晨采薪日入归，残羹冷饭难充饥。
欲言问兄兄不顾，嫂是他人更奚诉。
人生一世为弟兄，同根自合同枯荣。
爷娘在日曾眷恋，愿兄回看死人面。

㈠此诗亦有感于文宗兄弟之间而作。

○病妇行

夫妻结发期百年，何言中路相弃捐。
小儿未识死别苦，哑哑向人犹索乳。
箱中探出黄金珥，付与孤儿买饘饵。
不辞瞑目归黄泥，泉下常闻儿夜啼。
低声语郎情不了，愿郎早娶怜儿小。

○淮南王

淮南王，好神仙。
澄心炼气守自然，收拾真一归中圆。
化为五色黄金丸，乘风驾景飞上天。
飞上天，逍遥游。
八鸾捧毂龙翼辀，虹霓演纷夹彩斿，上窥九阳下六幽。
回头大笑武皇帝，柏梁桂馆空清秋。

○蜀国弦（七首）

胡笳拍断玄冰结，湘灵曲终斑竹裂。
为君更奏蜀国弦，一弹一声飞上天。

蜀国周遭五千里，峨眉岧岧连玉垒。
岷嶓出水作大江，地砉天浮戒南纪。

舒为五色朝霞褷，惨为虎豹嗥阴霏。
翕为千嶂云雨入，嘘为百里雷霆飞。

白盐雪消春水满，谷鸟相呼锦城暖。
巴姬倚歌汉女和，杨柳压桥花纂纂。

铜梁翠气通青蛉，碧鸡啼落天上星。
山都号风寡鹄泣，杜鹃呜咽愁幽冥。

商悲羽怒听未了，穷猿三声巫峡晓。
瞿塘喷浪翻九渊，倒泻流泉喧木杪。

楼头仲宣羁旅客，故乡渺渺音尘隔。
含凄更听蜀国音，不待天明头尽白。

○昔昔盐

杨柳正萋萋，门前碧草齐。
别离如昨日，白发满春闺。
飘花兼泪落，行云逐望迷。
绿苔凝履迹，粉汗浥书题。
梦到龙沙北，魂销马邑西。
卷帘双燕入，开镜一莺啼。
肠共吴江绕，眉将楚岫低。
攀枝怜并蒂，窥沼妬双栖。
跃水宁无剑，通天亦有犀。
那看明月夜，登楼惑马蹄。

○东飞伯劳歌

南飞鹧鸪北飞鹄，黄昏鸣鸡白日烛。
珊瑚石上栽兔丝，鸳鸯独宿枯桑枝。
永夜凉蟾入罗幕，蝉翼不如秋鬓薄。
寒塘露莲千叶红，可怜零露空随风。

○双燕离

双燕营巢时，双飞复双语。
轻盈柳陌风，振迅芹塘雨。
巢成近绣帏，双宿更双飞。
为蒙主人爱，不信有暌违。
四月温风起，榴花发红蕊。
拾虫还哺雏，出入无停嘴。
五月教雏飞，绕巢舞乌衣。
侧避蛛丝过，斜萦柳线归。
六月雏翼老，分飞各相保。
脉脉傍珠帘，依依集兰橑。
世事有转旋，陵谷一朝迁。
昆明延劫火，甲第化歊烟。
带睡惊飞出，风沙两相失。
死生不得知，嬿婉从兹毕。
回看旧主人，粉黛成灰尘。
天高云渺渺，海阔波鳞鳞。
荏苒朝还暮，茕茕向何处。
毛凋半夜霜，泪滴三春露。
露寒霜又浓，憔悴不成容。
同心谅难隔，魂魄终相从。

○乌栖曲

霜华着树成秋蕊，树头栖乌惊夜起。
起向幽闺啼数声，闺中美人泣到明。
吴宫乌啼夜已分，宫中不闻人尽闻。
夜深风落茱萸子，沉沉漏断啼乌死。

○三洲曲

三洲洲上花柳春，三洲浦里多商人。
酒旗红袖明江阁，客舡只望洲边泊。
八月风吹洲上树，楼舡却向江西去。
红妆送别各沾巾，惊动新米江北人。

○武陵深行

武陵溪，一何深。
水有射工射人影。
陆有丹蛇长百寻，嗟哉武溪不可临。
溪之水深且阔乌，不敢飞龙不敢越。
海气连天日月昏，茵露着人肌肉裂。
呜呼！丈夫宁能沙场百战死，有骨莫葬武溪水。

○远如期

远如期，近别尚云可，远期能不悲？忆昔辞君出门去，手种庭前松柏树。
树今成器人未归，洞房白发秋霏霏。
高原有梧隰有槚，待君北邙山石下。

○大堤曲

大堤女儿颜如花，大堤堤上无豪家。
东家女作西家妇，夫能棹船女沽酒。
春去秋来年复年，生歌死哭长相守。
君不见襄阳女儿嫁荆州，撞钟击鼓烹肥牛。
楼船一去无回日，红泪空随江水流。

○明月子

朱阁绮疏琼作户，明月照人秋独苦。
桂花吹冷眠不成，谁家高楼弦管声？倚楼空望别离处，唯有清光自来去。
月圆正好缺复催，人生见月能几回。

○短歌行

来日苦短，去日苦长。
日长不自觉，日短令人伤。
君不见望后月又不见霜中蕊，清光纵好魄已亏。
芳心欲动根先死，少年不知老可悲，衰老却忆少年时。

○长安道

长安道，送尽芳菲到枯槁。
人生衰盛苦不常，何异长安道傍草。
汉家将军初拜官，门前上客车班班。
一朝世衰烟焰歇，车轮无声马蹄绝。
明年有诏封冠军，依旧车马来如云。

○陇头水

陇头水，征夫泪，征夫之泪滴陇头，化为水入秦川流。
水流向秦川，呜咽鸣不已。
何因得天风，吹入君王耳。

○秋宵吟

玄蝉催秋入湘潭，芙蓉露浴胭脂淡。
铜乌吻水添夜长，碧草敛愁归寒螀。
罗帐无人五更雨，梧桐惊啼白杨语。
春光烂熳不得知，霜露凄凉奈何汝。

○车遥遥

车遥遥，马朅朅。
不知何人始作车，长与人间载离别。
回风吹起罗帐尘，低头旨杀作车人。

○阳春歌

帝车东指淑景昭，冶容冉冉生寒条。
枯根相顾一时起，阳春只在霜雪里。
枝头候禽鸣滑滑，暖烟火夜催花发。
蜂喧蝶竞方及时，风雨宿昔成离披。
人间但见阳春好，未识春阳有枯槁。

○鸣雁行

噰噰鸣雁鸣达旦，举翼相连拂云汉。
平原漠漠生野烟，雁飞只向江南天。
江南十月多禾黍，一半轮官半供汝。
明年二月归养雏，雏成又望江南去。

○独不见

暖烟漾春林色紫，腻雨摧红出花蕊。
蝶飞撩乱燕飞轻，嘤鸣相应俱有情。
有人抱瑟上高阔，坐对妆台弹别鹤。
曲终顾影还徘徊，东风自吹罗帐开。

○梅花落

种梅长江边，岁冕花始发。
东风为爱桃与李，却使孤芳坐销歇。
美人高楼深紫霞，卷帘一见长叹嗟。
世间有荣即有悴，君不见海中碧树终无花。

○折杨柳

去年送君杨柳青，暖风晴日花冥冥。
今日思君琐窗绿，柳条又缀黄金粟。
君心却似条上花，随风飘荡不思家。
妾心已作科上槁，纵得春光为谁好。
折取长条寄远人，人生四十无青春。

○秋夜月

秋夜月，黄金波，照人哭，照人歌。
人歌人哭月长好，月缺月圆人自老。

○枣下何纂纂行

枣初作花时，纂纂临路岐。
八月枣成实，累累曜朝日。
枣花纂纂蜂蝶翻，枣实累累人满园。
严风萧瑟枯叶飞，蜂蝶不来人亦稀。

○白苎词（二首）

铿华钟，伐灵鼓，青娥弹丝白苎舞。
文竿迎风雉振羽，长袖奋迅若云举。
博山雾合春蒙蒙，玉釭摇火生长虹，翠荡红翻如梦中。

暖香结暝娇青春，翠钗珠压光照人。
凤箫十二烟雾匀，惊鸿燕娇波龙鳞。
玉觞交飞酒如沼，门外斜阳在林杪，宫中沉沉天未晓。

○蛱蝶行

软芳晞露春鲜妍，上有蛱蝶飞翩翩。
暖风扶暝扑天起，翠重红轻迷欲死。
东园无花留不住，相随又过西园去。
沉沉断梦失韩凭，却抱霜华怨秋曙。

○钧天乐

君不见天穆之山二千仞，天帝所以觞百灵。
三嫔不下两龙去，九歌九辩归杳冥。
我忽乘云梦轻举，身骑二虹臂六羽。
指挥开明辟帝关，环佩泠泠曳风雨。
明月照我足，倒影摇云端。
参差紫鸾笙，响震瑶台寒。
我欲听之未敢前，空中接引皆神仙。
烟挥雾霍不可测，翠葩金叶光相射。
鲸钟虎虡铿鸿蒙，撼昆仑兮殷崆峒。
扬天桴兮伐河鼓，咸池波兮析木风。
遂升泰阶朝玉帝，侧身俯伏当琼陛。
讯曰太极折裂为乾坤，纷纷枝叶皆同根。
胡为妄生水火金木土，自使激搏相熬煎？臣闻三皇前，群物咸熙熙，众子戴一父，皞皞无偏私。
忽然元气自荡潏，变换白黑分贤痴。
蚩尤与黄帝，从此兴戈矛。
流毒万万古，争夺无时休。
骨肉自残贼，帝心至仁能不忧？帝不答，臣心迷。
风师咆哮虎豹怒，银汉汹涌天鸡啼。
飚轮撇捩三岛过，海水尽是青玻璃。
神奔鬼怪惕惊起，遗音鸑鷟犹在耳。
梦耶游耶不可知，但见愁云漠漠横九疑。

○周小史

婉娈周小童，冾容敌花红。
鲜云委绿发，明星烱双瞳。
禾兰澧水湄，挟弹长陵东。
掷果閧春市，卷衣娇金宫。
流盻溢华彩，言笑生芳风。
常恐秋露零，瑶草成衰蓬。
食桃坐翻覆，倩笑徒为工。
繁华岂不好，不知身所终。
吾闻济川楫，乃属植鳍翁。
悠悠万世下，德业光无穷。

○结袜子

昔有信陵君，乃在大梁城。
亲为贵介弟，位冠诸侯卿。
倾家待国士，倒屣延豪英。
诣门谒朱玄，虚左上侯嬴。
袖椎夺兵符，救赵蜚英声。
河外走蒙骜，宗社赖扶倾。
于今不可见，寂寞伤人情。

○拔蒲三首

拔蒲清川渚，水浅蒲不长。
自非排风羽，莫羡凌云翔。

拔蒲江水湄，终日不盈把。
嫌杀紫鸳鸯，双戏蒲叶下。

拔蒲复拔蒲，织作波纹簟。
无处寄相思，秋风露莲淡。

○从军五更转（五首）

一更戍鼓鸣，市上断人声。
风吹鸿雁过，忆弟复思兄。

二更月上城，照见兜鍪光。
侧身望山川，泪落百千行。

三更悲风起，树上乌鹊鸣。
枕戈不能眠，荷戈绕城行。

四更城上寒，刁斗鸣不歇。
披衣出户视，太白光如月。

五更星斗稀，霜叶光烂烂。
健儿争先起，拂拭宝刀看。

○前有尊酒行

前有尊酒芳以饴，举杯欲饮且置之。
丈夫有志可帅气，胡为受此曲蘗欺？禹恶旨酒，玄德上达。
桀作酒池，而南巢是蔡。
商辛恶来以白日为夜，糟丘肉林相枕藉。
瑶台倏忽成灰尘，流毒犹且迁殷民。
夫差酗而纳施，楚国酣而放屈。
姑苏台上麋鹿游，鄢郢宫中狐兔出。
灌夫骂坐，祸延魏其。
竹林称贤，神州蒺藜。
亡家破国有如此，酒有何好而嗜之！前有尊酒醲以清，酌之白日成晦冥。
眼花耳热乱言语，元气耗斁肝胆倾。
乃知酒是丧身物，卫武之戒所以垂休声。

○公无渡河

丈夫不爱死，成仁心所安。
殒身苟无故，哀哉徒自残。
水能杀人人共知，公独茫然狂以痴。
黄河渺渺无津涯，乃欲绝流而渡之。
公也溺死人谁悲，世路如何，险恶实多？平地倏忽，滔天风波。
利滛欲饵，孰知其佗？不见不闻，纵横网罗。
固不必如公之痴，可揕以鱼中之铍，亦不必如公之狂，可禽以伏甲之觞。
眼前言笑百媚出，宁知兵刃罗心肠。
公无渡河河无津，箜篌一曲愁杀人。

○隔谷歌㈠

战鼓咽悲风，弓折不可把。
弟兄隔谷不相闻，咫尺人间与泉下。
丈夫誓许国，杀身非所怜。
两心本一气，何能坐相捐。
登埤四顾望，慷慨肝胆裂。
不见救兵来，但见绕城铁甲光如雪。
飞禽在罗网，尚或念其饥。
身为高官马食粟，忍见手足居重围？相彼鸿与雁，亦各顾匹俦。
挽弓射一猿，群猿拔箭声啾啾。
鸟兽且有情，人心独何尤。
呜呼！田家紫荆虽微木，不忍听君歌隔谷。

㈠此诗与《孤儿行》皆为文宗而作。

○步虚词（五首）

太微启灵宇，紫殿含祥风。
圆光昭无外，梵气来冲融。
仙人鱼鳞次，羽葆朝当中。
离罗郁萧台，缥缈浮太蒙。
泰阶平六符，文昌位三公。
北斗运元化，轩辕成岁功。
稽首玉陛下，逍遥乐无穷。

郁华开赤殿，结邻炫黄文。
葳蕤烂霄汉，照曜下土坟。
东华跸严驾，西崦泮昏氛。
神行肃亹亹，象化陶醺醺。
景风调坱北，玉烛焕烟熅。
冥茫密勿间，歘忽幽朗分。
万灵仰无私，九真告成勋。

重阳峨宝阙，众星拱高垣。
寥寥太虚庭，巍巍无极尊。
白虎伏右騑，青龙承左辕。
玄武后躨跜，长离前腾骞。
黄灵正常居，万有归一元。
希微眇稊粟，浩荡灸乾坤。
高卑各奠位，神化无穷源。

步虚归太一，精心觐枢庭。
浮浮回极运，湛湛规中清。
五神谨诃卫，六位肃敉宁。
东溟升阳曜，西海生阴露。
炎光熺玄室，涌醴液朱陵。
骎骎粗秽除，绵绵淳粹凝。
妙用无边方，摄身游帝青。

焚香礼玄梵，肃驾朝紫宸。
游云结华盖，鲜飚翼飞轮。
披烟上阁道，佩月攀钩陈。
服食丹霞浆，嗽咽甘露津。
琅琅歌洞章，寂感虚皇嚬。
飘飖广莫风，舒啸青林春。
沆漾六合外，永与无始邻

○气出唱

今日不乐，振策远游。
东上泰山，巍何修修。
道逢仙人，要我同仇。
蒸霞为粮，烹玉为羞。
玄英素蕤，光华蔓流。
日观菡萏，葩华九州岛。
令我从之，身轻若浮。
道以五鸾，翼以两虬。
朝翔玄圃，夕止蓬丘。
谒见王母，云眉月眸。
青娥三千，或舞或讴。
风吹琅玕，声如鸣球。
杂花并开，莫知春秋。
洪崖先生，劝我此留。
自揣凡骨，非仙者俦。
七情交煎，一触百抽。
又病戆僻，无药可瘳。
崇崇清宫，荡无涯陬。
列仙如沙，不少一沤。
王母笑听，拜谢扣头。
归来山林，曷标曷钩。
熙熙泰和，长乐无忧。

○班婕妤

昭阳秋清月如练，笙歌嘈嘈夜开宴。
长信宫中辞辇人，独倚西风咏纨扇。
倾城自古有褒妲，红颜失宠何须怨。
泠泠玉漏掩重门，一点金釭照书卷。

○神弦曲

紫桂飘香九万里，三山地色如凝水。
水妃骨冷不能眠，金簪素指敲冰弦。
泠泠玉泉滴贝阙，闺壑嫠鲛泣幽碧。
青瞳小髻歌繁霜，霜飞风起江低昂。
曈昽紫焰出海树，天清月落空相望。

○短歌行

凉风西来天气清，云飞水落山峥嵘。
发肤剥削棱骨生，鲜芳烟悒成枯茎。
百虫哀号百窍鸣，凡有形色皆不平。
成之孔艰坏厥轻，羁人含愁起夜行。
列星满天河汉横，繁思攒心剧五兵。
天高何由达其情，归来托梦通精诚。

○长歌行

秋夜夜长月照轩，梦见天神与我言。
眶灵循环周四垣，四时迭代成寒温。
枯荣生杀相为根，我于万物何怨恩。
生丁其时命所存，六淫汹涌无键阍。
由其弗约离其魂，春葩敷披夏实繁。
外美中瘁谁能扪，风霜涸寒肃不骞。
纳华状真归本元，扫涤浮秽夫何冤。
我今语女开女昏，生生杀杀无穷源。
敛女贞蓄守女门，扶桑赫赫升朝暾。

○燕歌行

霜飞动地燕草凋，沙飞石走天萧条。
江河倒影陵谷摇，白日惨淡昼为宵。
美人迢迢隔云霄，青冥无梯海无桥。
鱼枯雁死星芒消，沉沉思君不自憀。
愁如惊风鼓春潮，岁云暮矣山寂寥，梧桐叶落空干条。
昆仑层城阻且辽，苍梧九疑烟雾遥。
琼田瑶草芟芃荛，江蓠泽兰成艾萧。
登高望远肝肺焦，安得羽翼抟长飚？

○江南弄七首

江南细水缃绮波，江南彩女雏凤歌，凝嚬引睇纡青蛾。

纡青蛾，舒窈窕，网轩绣户锁娇春，不放杜鹃来木杪。

雄龙呼雌江底鸣，山摇谷殷江波惊，余音不断随风征。

随风征，入湘竹，截玉钻星吹向天，楚江六月无炎燠。

湖波澄明日色鲜，画鹢相随出采莲，娇红曼绿斗春妍。

斗春妍，倚徘徊，今朝花尽且归去，明日更有新花开。

河曲悬匏渭滨竹，碧鲜削出蓝田玉，轻翎参差飞羽谡。

飞羽谡，幽簧含，丹樱瑶笋调清吹，月明紫凤来毵毵。

采菱女子木兰船，翠裙红袖青玉钿，摇光荡影惜婵娟。

惜婵娟，愁夕晖，拔蒲歌断鲤鱼入，归去芰荷香满衣。

江草萋萋春渺渺，江皋出游多窈窕，轻霞衣裳碧云袅。

碧云袅，红日斜，鸳鸯飞过绿渚去，东风吹落菖蒲花。

巫山岧嶤巫峡长，瑶姬出舞朝云翔，翠葩婹袅金支光。

金支光，丹叶赩，宝鸡为使凤为骖，去雨来风乐无极。

○步出夏门行

步出夏门，遥望沧海。
九河茫茫，碣石安在？鱼龙瀺灂，日月晻蔼。
三山何所，弱水浼浼。
羲和曷往，鳌极孰宰。
发鸠之羽，其心不改。
安期不死，桃实可待。
悠哉沛乎，歌以未慨。

○丹霞蔽日行

彤霞何煌煌，蔽此白日色。
炎埃被九野，照灼后土赤。
朱陵开火府，熺烂相荡射。
山蒸绛红气，川泻丹砂液。
穹玄变光曜，众草相烜赫。
迥迷河林蒨，高夺昆仑碧。
郁华不能神，玄乌已化魄。
女娲在青天，岁莫还炼石。

○乌生八九子㈠

树上乌，一生八九子，相呼哑哑聒人耳。
何不学衔泥燕，和鸣集桃李。
又不学鹰与隼，奋翅高飞碧云里。
胡为巢此庭树间，啄腐吞腥饕吻觜。
少年挟弹如流星，祸机潜发不见形。
翅翎槯析身首磔，蝼蚁伤残谁女惜。

㈠乌生八九子，《乐府解题》曰：古辞云：“乌生八九子，端坐秦氏桂树间”。
言乌母生子，本在南山岩石间，而来为秦氏弹丸所杀。
白鹿在苑中，人可得以为脯。
黄鹄摩天，鲤在深渊，人可得而烹煮之。
则寿命各有定分，死生何叹前后也。
若梁刘孝威“城上乌，一年生九雏”，但咏乌而已。
又有《城上乌》盖出于此。

○猛虎行

君不见昔者牛哀病㈠，七日化作猛虎形。
躨跜衣裳佩带换毛尾，弃置袵席眠茅茨。
怒牙出吻目闪电，顷刻不识妻与儿。
昨日灯前相笑语，岂意今朝化为虎。
呜呼！世上茫茫化虎人，只应化心不化身。

㈠《淮南子》：牛哀病七日化为虎，其兄启户而入，虎搏而杀之。
方其为虎不知其尝为人也，方其为人不知其且为虎也。

○行路难（二首）

君不见水上澌，往来倏忽随波移。
又不见花上蜂，东枝飘落寻西枝。
世人食葵不食蘗，莫倚结交心匪石。
君不见避席武安人，即是当年窦家客。

君不见白日光，不照幽草心。
又不见石上云，肤寸遂成阴。
世间会合良难得，况有巧言能烁金。
伏波槀葬魏碑仆，当时岂是非知音？智谋启疑忠逆耳，平地反掌生崎嵚。
行路难，愁最深。

○野田黄雀行

野田雀，嘴啄啄，朝食山下禾，暮食山上粟。
千百为群丛薄里，忽然惊飞若蜂起。
飞飞却落稻田中，众口齐啄稻为空。
农夫力田望秋至，沐雨梳风尽劳瘁。
王租未了私债多，况复尔辈频经过。
野田雀鹰隼，高翔不汝击，农夫田父愁何极！

○何当行

念离莫悲歌，悲歌惨于哭。
思乡莫望远，望远伤心目。
九疑迢迢隔湘川，空山落日啼杜鹃。
梧桐摧折凤凰去，蛟蜃出没波滔天。
令我四顾心茫然，泪如悬崖泻流泉。
樊桐有路到玄圃，何当飞堕王母前。

○射虎词

长戈如林夹弓弩，言向深山射猛虎。
獠儿蒙鹖走如风，所过犬羊皆为空。
纷纷散入人家宿，丁男上山妇女哭。
前行闻虎心先畏，一虎当头万夫弃。
折弓坠刃委如土，却向人前作威武。

○苦哉行

鸡不可使守门，狗不可使司晨。
驱车梁弱水，日暮空悲辛。
我欲乘风谒阊阖，虹霓弥天云雾合。
九关虎豹森骇人，长跪陈辞阍不答。
错石作玙璠，鬼神惊见欺。
截梁为欂栌，般垂拊膺泪交颐。
冲风结玄冰，道恶不可履。
巫咸上天去，泽冻神蓍死。
我欲竟此曲，此曲多苦声。
鸿雁向天北，因之寄遐情。

○起夜来

微月就没银河烂，城乌哑哑夜将半。
忧愁不寐揽衣起，仰看明星坐待旦。
威弧历落连天狼，两旗欲动风不扬。
槐根王侯梦未觉，岂知鸡声堪断肠。

○长相思

长相思，妾在天南君在北，红颜未必无人知。
葑菲不羡君王食，相思迢迢隔天河，长夜不眠愁奈何。
欲凭魂梦到君所，君门九重虎豹多。
长相思，向谁道？凉风日夕吹桂枝，可惜馨香暗中老。

○无愁果有愁曲

君不见陈家天子春茫茫，后庭玉树凝冷光。
楼船江上走龙阵，宫中只报平安信。
酒波滟滟蒸粉香，暖翠烘烟妒娇鬓。
无愁老夫貂鼠裘，降旗摇动台城秋。
生绡束缚槛车去，始信人间果有愁。

○妾安所居

忆昔嫁君时，红颜艳春华。
今与君别离，明珠化为沙。
女儿嫁夫愿偕老，何异青菘缠蔓草。
一枝一叶俱有心，生死长当两萦抱。
谁言妾心君不知，芳兰委弃同蒺藜。
妾欲有言君不见，君车遥遥妾空恋。
君家犬宅荒路隅，可怜弃妾安所居？

○放歌行

鸿鹄搏紫霄，鹁鸠守苞桑。
岂惟异所志，羽翼有短长。
玄阴变白昼，闇虚侵太阳。
一鹿走中原，熊虎竞腾骧。
植竿成垒壁，举袂为搀枪。
叱咤倒江河，蹴蹋摧山冈。
犬牙据险要，瓜瓣割土疆。
六奇夸曲逆，三略称子房。
磨牙各有伺，裂眦遥相望。
龙蛇未分明，智力正争强。
孔明鱼得水，毛遂锥脱囊。
雾晦豹始变，海激鹏乃翔。
嗟尔独何为，抱己自摧藏。

○雁门太守行

赤符复汉祚，褒德先侯封。
阳熺焰发鐩，霜皠山鸣钟。
驯雉集中牟，乳虎去弘农。
抱鼓夜无声，桑阴麦芃芃。
循良一何多，谣歌满儿童。
贤哉洛阳令，卓鲁相继踪。
擿奸若明神，外猛中有容。
正狱除烦苛，平赋宽畸穷。
黎民拜恩惠，吏卒服至公。
身殁德不隳，弦歌祠庙崇。
望美安阳亭，顽懦兴廉风。
彼哉肉食者，舆马愧肓聋。

○艳歌行

亭亭松柏树，结根幽涧隈。
高标拂云日，直干排风雷。
曾经匠石顾，谓是梁栋材。
明堂未构架，厚地深栽培。
荧星入天阙，武库一朝灾。
搜求到栎朴，谷赤山城垓。
般尔死无人，钩绳付舆台。
路阻莫自致，弃之于草莱。
天寒斧斤筑，岁莫空摧颓。
三光无偏照，四气有还回。
斫丧在须臾，成长何艰哉。
孰知真宰意，怅望使心哀。

○门有车马客行

门有车马客，云是故乡人。
执手前借问，乡语知情真。
自云别故乡，观光京国尘。
经商涉代北，薄宦往西秦。
绣凤锦鸳鸯，金鞍紫骐驎。
结交贵公卿，出入拥众宾。
剧孟气方锐，郭解家不贫。
但见三春花，宁思秋露晨。
断蓬失其根，风沙欻漂沦。
前途塞虎狼，故里荒荆榛。
昔为横海鲸，今为涸辙鳞。
话言未及竟，涕泪各盈巾。
居家倚骨肉，出家倚交亲。
何当在异县，见此旧里邻。
园蔬如蜜甘，市酒若醴醇。
悲欢且弃置，生死同苦辛。
短歌有深情，情深难具陈。

○煌煌京洛行

齐讴且辍唱，吴趋亦停声。
请君倾耳听，听我歌洛京。
京洛何煌煌，卜宅自周王。
五服画九州岛，兹惟土中央。
周文四战地，恃德不恃强。
叔世道虽微，灵源泻流长。
汉祖殪秦项，定都由子房。
马上得天下，继周焉敢当。
光武起白水，龙飞扫搀抢。
应天顺民心，戡暴安痍伤。
冕旒正宸极，圭组崇俊良。
功臣列爵土，循吏劝耕桑。
诏书报臧马，玉关闭西羌。
周严播高风，卓鲁树甘棠。
廷无乳虎伏，邑有驯雉翔。
涓涓醴泉液，烨烨朱草芳。
继体更能贤，守成不逾常。
南郊尊上帝，宗祀亲明堂。
辟雍养耆德，灵台观祲祥。
南宫画元勋，东观昭文章。
诗书母后训，淫侈蕃封防。
日年天再辟，四帝百重光。
倾昃自满盈，宴安生怠荒。
刑官窃威柄，义士死道旁。
衅积千里草，祸成一星黄。
大命始不挚，余晖尚悠扬。
典午亦有初，言治称太康。
用人混哲否，孽芽出萧墙。
兄弟相啖食，同气成豺狼。
金墉岂不固，清谈漫洋洋。
妖星入太极，胡雏登御床。
铜驼荆棘没，寝庙狐狸藏。
落日照西城，寒云归北邙。
轘辕无人行，伊洛广且长。
衰荣若旦暮，道德信金汤。
殷勤京洛篇，厥鉴不可忘。

○升天行

太仪转神枢，日月飞两丸。
荣华如电火，瞬息无留颜。
谁能与蟪蛄，争鸣秋草间。
中夜集五灵，步虚款天关。
摆脱尘土累，廓落真境宽。
玉髓充晚食，璚霞足晨餐。
妙合五色光，化为九转丹。
洞朗照无极，逍遥出人寰。
象载六苍虬，翼以双紫鸾。
濯足北河津，弭节蓬莱山。
伶伦歌九韶，眉连舞七盘。
浮丘吹参差，宓妃鸣佩环。
娱乐竟日夕，还归玉宸班。

○长安有狭邪行

大道坦荡荡，狭路能摧车。
大道少人行，狭路争走趋。
狭路险以捷，大道平而迂。
所以狭路间，迭足不惮劬。
嶒崚磨为光，窊坳辗成渠。
峻滑无涩踵，攀缘有牵裾。
騧骊踠蹄踸，仆从赪肩呼。
清霜晨入袂，白露夜沾襦。
扰扰极追奔，营营竞须臾。
穷通乃定命，得丧岂异途。
君子遵义路，诡御非吾驱。
灭趾祸难悔，素履戒匆踰。
那能恸阮籍，何用泣扬朱。
长安有狭邪，虽捷焉所如。

○飞龙引

轩辕黄帝上天时，五龙垂髯下接之。
后宫彩女咸相随，云轻龙健不可追。
彩女化作黄金芝，金芝千年一作花。
花光五色明朝霞，扶疏荫映玉皇家，沉精降液为丹砂。
炼丹砂，成水银，水银流汞浴火轮。
火轮照曜十二辰，黄龙归来天帝嗔。

○春思

忆昔东风入芳草，柳绿花红看总好。
今日风吹陌上尘，莺啼燕语俱伤神。
忧来感人泪沾臆，未必春光不如昔。

○静夜思

静夜思，一思肠百转。
啼螀当户听不闻，明月在庭看不见。
方将入海剸猛蛟，复欲度岭邀飞猱。
胸中倏忽乱忧喜，得丧纷纷竟何是。
静夜思，思无穷。
天鸡一声海日红，满头白发吹秋风。

○华山畿㈠

华山畿，劳劳渚，割弃父母恩，相随黄泉去。
男婚女嫁当及时，标梅不见周南诗。
王风荡荡散荆棘，帷薄日夕生狂痴。
当歌怅然有所思，华山畿，何足悲。

㈠华山畿：南朝乐府民歌组诗，二十五首，是历来为人们称颂的南朝吴地情歌之杰作。

○冬暖行

孟冬十月暖，桃李花盛开。
胡蝶草间出，飞上花枝来。
蝶知爱花为花出，不知冬暖无多日。
霜风一夕花作尘，坠粉飘黄愁杀人。

○节妇吟

凄切复凄切，绿萍初生池水竭。
兰根压霜芽不茁，春风泠泠逐秋月。
蓼虫食苦甘如酒，卷葹虽生心已朽。
扬州青镜蚀土花，玉匣琼台复何有？君不见人间日月如飞梭，地下相从应始多。

○登高丘而望远海

登高丘，望远海。
长风簸浪高于山，蓬莱宫阙无光采。
云雾翳旸谷，羲和安所之？鲸鲵作队行，鳞鬛如朱旗。
精卫衔石空有心，口角流血天不知。
登高丘，望远海。
弱水浩荡不可航，一望令人玄发改。

○江上曲

江上风吹沙石走，江中涛浪如牛吼。
鄂君绣被寒无香，江水不如残夜长。

○北风行

城外萧萧北风起，城上健儿吹落耳。
将军玉帐貂鼠衣，手持酒杯看雪飞。

○铜爵台

高台突兀连苍穹，中有艳质如花红。
君王已作西陵土，繐帷王座空秋风。
向陵舞罢寒月白，苍狐夜啼松泪滴。
冢中枯骨宁有知，翠袖珠袍为谁色。
当其奋臂谯许间，手挥群雄如刈菅。
横矛赋诗逞豪杰，猛气可以移南山。
宁知暮年壮心死，遗教但闻令卖履。
唏嘘涕泣儿女态，遗臭至今犹未已。
君不见永安宫中顾命时，天下英雄人得知。

○薤露歌

蜀琴且勿弹，齐竽且莫吹。
四筵并寂听，听我薤露诗。
昨日七尺躯，今日为死尸。
亲戚空满堂，魂气安所之。
金玉素所爱，弃捐箧笥中。
佩服素所爱，凄凉挂悲风。
妻妾素所爱，洒泪空房栊。
宾客素所爱，分散各西东。
雠者自相快，亲者自相悲。
有耳不复闻，有目不复窥。
譬彼烛上火，一灭无光辉。
譬彼空中云，散去绝余姿。
人生无百岁，百岁复如何。
谁能将两手，挽彼东逝波。
古来英雄士，俱已归山阿。
有酒且尽欢，听我薤露歌。

○沭浴子

沭发不如清神，浴身不如洗心。
仁义非外铄，矜容防内淫。
登山望汉京，楼观蔚嵚岑。
轩车拥衡禹，几杖尊雄歆。
着书拟周孔，吐论跻骞参。
青衿来济济，白日去骎骎。
驱车泗水曲，揽辔长淮阴。
悠悠黄石略，杳杳天风吟。
盛时不可再，感叹为沾襟。

○秋闺曲

天上伤心月，秋来情更亲。
那能照幽独，不照远行人。

○莲塘曲

落日下莲塘，轻舟赴晚凉。
偶然花片落，飞出两鸳鸯。

○蒿里曲（三首）

涧草萋萋泉汩汩，紫兰香老棠梨发。
山中无人松柏寒，卧听狐狸啸明月。

白杨树头风恻恻，寡乌悲啼山月黑。
殡宫冷落清夜长，银鸭金凫不堪食。

山花冥冥啼子规，鸟衔纸钱挂花枝。
山中游人莫相笑，君到此中当自知。

○促织词

草间小虫名促织，夜夜隔窗鸣不息。
小儿侧足潜听声，雕笼铁栅闭尔形。
金钱纵斗争相妬，得胜转多扃转固。
高秋九月严霜飞，开笼却放枯蔓归。
旧穴无踪故帷去，生死凄凉向何处？

○衘泥燕

衘泥燕，尾涎涎，衘泥点污几席间，更捉飞虫扑人面。
衘泥燕，人言尔巢长满尺，主人仓廪蓄积。
尔华屋好安居，年年垒巢生尔雏。

○秋思二首

惠草芳已歇，候虫寒不鸣。
相知惟白发，日夜满头生。

露出阶苔光，风生庭树冷。
推窗掩明月，不忍见孤影。

○寒夜曲

蟾车轧露迷圆景，金井麓轳僵素绠。
孤鸾叫破海天云，嫦娥泪滴方诸冷。
十二楼开春醉醒，千年断石生曾青。
林霏散漫紫府曙，白莎黄葛空残萤。

○古镜词（并序）

金陵武生，于勾曲野人得古墓中镜。
李桓先生辨其款制，燕石上有“元康”年字，定其为汉时物。
今虽不能灼见其非晋而汉，然其来之不近则明矣。

百炼青铜曾照胆，千年土蚀萍花黡。
想得玄宫初闭时，金精夜哭黄鸟悲。
鱼灯引魂开地府，夜夜晶光射幽户。
盘龙隐见自有神，神物岂肯长湮沦。
愿循蟾蜍骑入月，将与嫦娥照华发。

○琅琊王歌（四首）

骏马须好鞍，强弓须劲箭。
将军不知兵，健儿空自健。

香罗金缕衣，采花采春晖。
花高折不得，空步绿莎归。

出门无情亲，大道行亦窄。
寄与远游人，居贫胜为客。

四通八达琅琊道，快马如龙踏烟草。
草凄凄，烟漠漠，陌头风起桃花落。

○长相思（四首）

长相思，在瀛洲，蓬莱之山忽沉浮，弱水无风亦倒流。
鲸鱼一吸吞九牛，旋渊呀呷鸣其喉。
青鸟飞去天悠悠，嗟我欲往徒离忧。

长相思，在苍梧，九疑愁云隔明都，湘神泪滴湘水枯。
冥冥雾雨啼短狐，枫林沉阴天色晡。
凤皇不食鸱鸮呼，嗟我欲往空长吁。

长相思，在昆仑，黄河怒浪訇天门，天开石裂龙骏奔。
羲和县车光未暾，岷峨云埋蜀帝魂。
流沙千仞沉轓辕，嗟我欲往难穷源。

长相思，在玄冥。
寒门六月天雨冰，天关冻折天柱倾。
女娲炼石补未成，石鳞迸落如流星。
龟蛇上诉愁帝青，嗟我欲往劳心形。

○残丝曲

玉楼十二春如绮，日暖清池跃鲂鲤。
空闺无处着柔情，梦逐残丝扑天起。
天南河汉天西流，岂知少年能白头。
便唤姮娥栽桂树，花时相约月中游。

○拜新月

月生花始开，月圆花渐落。
花开人少年，花落人可怜。
女儿拜新月，望圆不望缺。
未圆望不休，既圆应更愁。

○自君之出矣

自君之出矣，云鬓愁不绾。
思君如麓轳，倏忽心百转。

○美人烧香词

翡翠钗梁云作叶，腻红深晕桃花颊。
玉奴纤手卷虾须，绣罗袜小不胜扶。
低头背人整裙带，神前独自深深拜。
翠袖轻回香雾分，细语悠悠听不闻。
门外游人空驻马，冥冥白日西山下。

○筑城词

君不见杭州无城贼直入，台州有城贼不入。
重门击柝自古来，而况四郊多警急？愚民莫可与虑始，见说筑城俱不喜。
一朝城成不可踰，挈家却向城中居。
寄语筑城人：城高固自好，更须足食仍足兵，不然剑阁潼关且难保。
独不念至元延佑年，天下无城亦不盗。

○畦桑词

编竹为篱更栽刺，高门大写畦桑字。
县官要备六事忙，村村巷巷催畦桑。
畦桑有增不可减，准备上司来计点。
新官下马旧官行，牌上却改新官名。
君不见古人树桑在墙下，五十衣帛无冻者。
今日路傍桑满畦，茅屋苦寒中夜啼。

○买马词

驿官亭鼓冬冬打，驿使星驰买官马。
府官奔走群吏趋，呵叱县官如使奴。
一时立限限乡役，马价顿增无处觅。
卖田买马来纳官，买时辛苦纳时难。
县官定价府官减、骅骝也作驽骀看。
归来拊膺向隅泣，门前索钱风火急。

○神祠曲

路旁古庙壁半斜，雨滴香案堆泥沙。
槎牙死树当道卧，树上纸钱犹未化。
春秋祭祀知几时，乌鸦得食号相随。
人人欢喜得好珓，低昂拜跪山花飞。
宁知祸发在旦夕，空村无烟唯瓦砾。
庙傍乌鸦亦不来，独留土偶眠苍苔。

○雨雪曲

北风吹尘沙，雨雪日夜深。
三足之乌毛氄飞不远，白昼惨淡成幽阴。
青天冥冥不可睹，水有罔象路有虎。
平民避乱入山谷，编蓬作屋无环堵。
回看故里尽荆榛，野乌争食声怒嗔。
盗贼官军齐劫掠，去住无所容其身。
呜呼！彼苍何日回春阳，北风雨雪断人肠！

○苦寒行

去年苦寒犹身可，今年苦寒愁杀我。
去年苦寒冻裂唇，犹有草茅堪蔽身。
今年苦寒冻入髓，妻啼子哭空山里。
空山日夜望官军，燕颔虎头闻不闻？

○远客叹雨

远客暮年筋力寡，入门无家出无马。
冷风一夜雨潇潇，平明道上泥没腰。
灶下湿新不生火，敲冰取水指欲堕。
仆夫怨怒呼不前，终日忍饥掩关坐。
忧来伤心令发白，人生百身莫为客。

○久别离

久别离，别时小儿未解语。
今日踉蹡庭下来，向人问爷泪如雨。
儿知有爷未曾识，爷有母在愁何极。
明庭不奏采薇诗，久别离，当语谁？

○苦热行（二首）

南风吹云不成泽，朝霞暮霞山谷赤。
赤松羽人潜大荒，火府朱陵气相射。
蜚廉翅跕不能奋，蓱号眼枯口流液，远客魂销畏絺绤。

忆昔伏波南伐时，穿岸为宫避炎气。
青草茫茫起瘴烟，吹虫含沙总堪畏。
人生惜死非男儿，但有马革可褁尸，武陵之曲何伤悲！

○梁甫吟送郑希道入京

老翁生长平原里，但见平原路如砥。
谓言路平无崄巇，车轮不摧马如飞。
今日驱车上梁甫，回头却忆平原路。
梁甫吟，愁我心。

○望远行

俟后舟不至作望远行，日日望来肠欲断，数遍南风下水船。
愁中白日偏难晚，顺风顺水不易得，欲去又愁来者远。
望远行，一望令人白发生。

○女儿割股词为徐勉之作

女儿少小幽闺里，深掩重帘学针指。
施朱傅粉有母怜，一朝无母将焉恃？青灯背壁月当户，峘山之禽夜啼苦。
丹元诉天天为愁，泪洒长河作飞雨。
嗟儿与母同为身，母子分离何苦辛？抽刀割股股不血，一念自感皇穹仁。
吾闻孝慈出天性，人心至诚天必听。
儿股有肉母所育，母生儿死儿亦足。

○巴陵女子行

巴陵女子天下奇，石作心肝冰作脾。
生平见义不见己，抆泪恨杀襄阳儿。
临终裂素写怨语，生气犹能起风雨。
君不见虎符系颈东海樯，令人愧死巴陵女。

○秦女休行

秦家女儿美且都㈠，齿如编贝唇如朱。
有生不幸遭乱世，弱肉强食官无诛。
兄朝出门暮不返，家人怅望空倚闾。
女休闻之肝胆裂，奋臂不惜千金躯。
援矛一掷白日撼，仇血上溅天模糊。
市人惊噪尘土沸，逻卒奔走驰金吾。
有心杀人宁惜死，顾谓女吏何其愚。
嫚法长奸谁所致，舍生得义吾何逋。
精诚通天天为恻，赦书一夕来宸极。
路旁观者咸叹嗟，女休出门无喜色。
君不见景升本初之子空是男，亡家破国令人惭。

㈠美且都：出自诗经郑风〕《有女同车》：佩玉锵锵，洵美且都。

○蛮中歌（二首）

小儿负薪早已归，大身螺，□不回。
海上樯竿齐入浦，山头云起飓风来。

祝融庙前稻齐椰，子如瓠，压枝低。
乌鸦乱叫祭鬼罢，桄榔树里鹧鸪啼。

○闺词（六首）

戎马关山隔，空闺鬓发华。
将何寄消息，江树总无花。

昨夜三更梦，分明见所思。
觉来惊枕席，心迹两相疑。

塞雁南还北，江潮西复东。
佳人不可见，霜雪万山空。

剔却灯花蕊，从教污翠钿。
几回虚报喜，误妾不成眠。

小小雝渠鸟，双双入画楼。
楼中人怨别，爱尔不知愁。

欲寄音书去，书成乏便邮。
持书上楼望，泪洒鹔鹴裘。

○乌啼曲

可怪乌鸦鸟，鸣声不喜人。
如何好强聒，故博主人嗔？

○五杂俎

五杂俎，原上翮。
往复还，小贩客。
不得已，滹沱麦。
五杂俎，百衲衣。
往复还，燕双飞。
不得已，赋式微。
五杂俎，市卖果。
往复还，邮传马。
不得已，死垓下。

○春江曲

江上风帆日日归，独自狂夫音信稀。
无因化作鵁鶄鸟，随着郎舡到处飞。

○公子行

玉勒金鞍照地光，驼裘珠帽绣文章。
平明上马归来醉，他日清朝作栋梁。

○仙人词（三首）

玉府仙人冰雪姿，生来即遣侍瑶池。
五云隔断尘凡路，说着人间总不知。

上帝宸居俨肃森，九关虎豹立崟崟。
群龙自有三珠树，不见扶桑水浅深。

东海鲸鲵白昼游，南溟风浪涌吞舟。
三山亦在沧波里，自是神仙未解愁。

○黄鹄曲

黄鹄双飞中路分，关山风雪陇头云。
云深雪暗知何处，哀叫声声天上闻。

○吴歌（八首）

侬做春花正少年，郎做白日在青天。
白日在天光在地，百花谁不愿郎怜。

承郎顾盻感郎怜，凖拟欢娱到百年。
明月比心花比面，花容美满月团圆。

便道逢春花合开，谁知秾艳有人猜。
山鸡不入家鸡侣，野果难同园果栽。

蛾眉二八不曾愁，有色无媒郎不留。
月里蟾蜍推落地，几时再得广寒游。

栽花图作看花人，谁料花开不及春。
昨夜狂风今夜雨，为花落得两眉颦。

莫信登天不要梯，莫信筑雪可成堤。
五更老鸦树上叫，有人则道是鸡啼。

树头挂网枉求虾，泥里无金空拨沙。
刺漆树边栽枸橘，几时开得牡丹花。

六月栽禾未是迟，死中求活是高棋。
夕阳若有回头照，遮莫黄昏一饷时。

○采莲歌（六首）

十三女儿白似脂，向人学得做娇痴。
折得白莲头上插，苎罗山下赛西施。

十五女儿花正开，随群逐伴采花回。
浓妆比似花娇艳，引得黄蜂队队来。

采得红莲爱白莲，双桡快转怕人先。
争知要紧翻成慢，菱叶中间绊却船。

芍药争春衒彩霞，芙蓉秋尽却荣华。
有色有香兼有实，百花都不似莲花。

女伴相随出芰荷，并船比较采莲多。
抬头忽见游人过，棹入菰蒲水拍波。

晚凉风定却回船，望见新月在天边。
放下荷花深深拜，翻身忙整翠花钿。

○竹枝歌（十二首）

人间日月去如梭，快活无多辛苦多。
欲识江南古来意，请君听唱竹枝歌。

相思无益莫相思，赢得霜髯换黑髭。
明月自圆还自缺，蚌胎瘦减有谁知。

阳台云雨漫荒唐，巫峡啼猿枉断肠。
莫向苍梧山下去，九疑愁色满潇湘。

潇湘江水接天河，苐一伤心是汨罗。
斑竹冈头兰蕙死，黄茅垅上艾蒿多。

荣华未必是荣华，园里甜瓜生苦瓜。
记得水边枯楠树，也曾发叶吐鲜花。

若要开花须护持，花枝怕雨怕风吹。
抽条结蕊千辛苦，糁土埋苔一霎时。

弯弯月子似帘钩，挂在梧桐树上头。
月里姮娥知何处，人间离别未为愁。

昨夜星光照湿泥，五更依旧雨凄凄。
懊恼人心难测度，说道东方却在西。

杜鹃花开不着忙，石莲花落却恓惶。
垆头酒尽休悬望，裁衣无尺莫思量。

莫见干藤道是香，莫见白石道是羊。
布帘卖酒齐夸好，甜辣须还到口尝。

鼋鼍在水虎在山，登山入木早防闲。
别有一般真叵耐，虾蟆生在月中间。

望帝无端化羽毛，无朝无暮口嘈嘈。
见说天高三万物，吻干舌出也徒劳。

○江南曲（七首）

江北垂杨未爆芽，江南水绿万重花。
北人尽道江南好，江南才到便为家。

金陵好是帝王州，城下秦淮水北流。
惆怅江南旧花月，女儿尽作北歌讴。

洞庭湖色碧于蓝，潇湘日融花欲酣。
黄鹤楼中留醉客，懒人天气是江南。

钱塘胜地作南都，纨绮如云隘广途。
想得燕山风雪夜，断魂相语怨西湖。

桃叶渡头春水平，莫教城上哓莺声。
中原无限英雄泪，并入江南送别情。

无情白日去如梭，有限青春可奈何。
江北风沙人住少，江南粳稻雁来多。

生长吴侬不记春，乡音旋改踏京尘。
丫头小伎相偎坐，众里矜夸是北人。

○前溪曲

前溪送别溪水满，石楠花落蒲芽短。
春风无情看复秋，莫学落花随水流。

○长门怨

不学周南咏小星，空悲玉殿锁娉婷。
黄金漫买相如赋，犹胜无辜送掖庭。

山鹧鸪（六首）

女儿未始会穿针，将去高丽学语音。
教得新番鹧鸪曲，一声准拟直千金。

鹦鹉能言百鸟惊，鹧鸪叫噪阻人行。
珊瑚软语呈娇媚，不似班鸠得拙名。

溪深不比海子深，一物从来有一心。
野凫赶鱼溪上去，鹧鸪飞过野凫沉。

黄茅垅上雨和泥，苦竹冈头日色低。
自是行人行不得，莫教空恨鹧鸪啼。

鹧鸪元是岭南音，岭北无人识此禽。
南人唱歌过岭去，北人相向泪沾襟。

山禽一处一般声，不是乡音便动情。
多是江南子规鸟，天津桥上对人鸣。

○浣纱女（二首）

袅袅腰肢王一围，妬红娇绿淡春晖。
莫教名字传宫掖，终遣诗人剌绿衣。

卧薪终夜泣孤臣，落月飞霜几度春。
能使姑苏聚麋鹿，谁知却是浣纱人。

○双带子（四首）

嫁时双带绣骐驎，翠叶金花色色新。
宁教尘匣蒙蛛网，不肯将来别赠人。

结得同心欲寄郎，还将双带剌鸳央。
殷勤祝付西归燕，一纸书缄泪两行。

合欢双带绣蜻蜓，一度看来一泪零。
雪里芭蕉心长在，春来不改旧时青。

莫言长夜便无明，莫道离鸾不合并。
天上星辰能化石，黄河千岁也还清。

○鸡鸣曲（二首）

霜飞月落天峥嵘，咿咿喔喔邻鸡鸣。
龙蛇杂沓寰海沸，谁知此声非恶声？

莫厌晨鸡相应啼，中原千里绝晨鸡。
一匡自是无伯仲，坐谈不用夸曾西。

○塞姑（三首）

苔没行踪草没堤，满帘红日一莺啼。
天涯那得真消息，不敢逢人问碛西。

肠断龙沙信不通，梦中长恒醒时空。
夜来忽得揄关报，知忆传闻是梦中。

满箧衣裳手自裁，寄君亲付与郎开。
锦衾角枕期窀穸，遮莫无人莫寄回。

○春曲（二首）

春天不雨亦不晴，杨花飘尽池萍生。
庭鸟雏成巢燕瞑，惟有杜鹃啼到明。

春晴野烟生绿塘，春游彩女铅华光。
碧云日暮去何处，红荇白苹他自香。

○杨柳枝词（九首）

多事垂杨管送迎，长条折尽短条生。
不知几许东风里，犹带轻烟罥晚晴。

汉将营中万树春，朱旗晓色动星辰。
可怜烟雨章台路，翠缕斜萦走马尘。

杨叶凄凄隐画楼，杨枝袅袅弄轻柔。
鸣鸠叫罢黄莺语，肯信年华有素秋。

忆昔春风白下亭，桃红李白柳青青。
繁华一梦今何在，露叶依稀似泪零。

长千桥边杨柳枝，千条万缕郁金丝。
人来人去争攀折，无复青青映酒旗。

淮水春晴碧簟纹，杨花杨叶总成云。
锦帆零落美人画，枝上流莺谁独闻。

二月垂杨绿叶齐，无朝无暮子规啼。
飞花衮衮向东去，却被东风吹向西。

枝上秾花吹渐稀，楼前杨柳正依依。
春风解释佳人恨，故卷繁阴放燕归。

长江春水去悠悠，乱絮轻花取次休。
落日高楼怨横笛，寒鸦飞尽暮蝉愁。

○宫怨（二首）

沉沉烟雨掩孤闱，可怪东风到得迟。
今日晴明上楼望，不知花谢已多时。

何处春风拂苑墙，飞花片片入昭阳。
多情尚有池边柳，留得啼莺伴日长。

○女儿子

女儿二六月上弦，娇羞长在阿婆边。
阿婆惜爱女儿子，女儿只愁阿婆死。

<h2>诚意伯刘先生文集春秋明经卷之十九</h2>

○春秋明经

○公朝于王所，仲孙羯会晋韩不信，（云云）城成周。

春秋与诸侯之觐王，而惜王所之非其地；与大夫之勤王，而伤王城之同于列国。
夫趋事赴工者，臣子之所当为，至于天子之守，则有先王之遗法焉。
襄王下临僖公，有王所以朝。
春秋书公而成其为朝，谓天子在是，诸侯不可以不朝。
然不言明堂而曰王所，则所非其地，异乎先王方岳之礼矣。
敬王命，城王都，而诸大夫有成周之城。
春秋列书大夫之名氏，谓天子有命，诸侯不可以不从也。
然不言京师，而曰成周，则同于列国，而异乎先王作京之意矣。
然则流水之朝宗，葵藿之向日，固人子之至情也。
而下堂以见诸侯，与城郭沟池以为固者，又岂天子之盛事哉。
呜呼，此圣人之所以不责诸侯大夫，而深不满于王室之意欤。
是故至于岱宗，肆觐东后，天子廵诸侯之守者然也。
未闻下劳诸候，而临于非所之地也。
王命仲山甫城及东方，天子彻诸侯之封者然也。
未闻请于诸侯以城其所都之邑也。
车辙既东，周纲觧纽，归枋邑，易许田，而朝觐之礼委诸草莽。
赋黍离，歌束楚，而二雅之音変为国风，于是霸图兴而王道绝矣。
推原其由，岂非天王自失其道而致之哉。
观春秋之所书，然后正本澄源之意可得而知矣。
且蛮夷猾夏，冦贼奸宄，推是大侯小伯所当攘斥，非异人任，则夫城濮之勋，因其献俘而锡命之，赐之弓矢，以旌其劳可也。
何至屈万乘之尊，亲举玊趾以劳晋侯于践土乎？纵自轻也，柰宗庙何？成康之时，廵宜不如是，春秋安得不以为贬哉？然而君虽失礼，臣不可以不尽其敬，是故诸侯就朝，虽无为龙为光之盛，而冠冕佩玉，觐天威于咫尺，犹足以明水木本源之义，谓非东迁以后之羙事不可也。
是故我公书朝以成其礼，故曰春秋与诸候之觐王，而惜王所之非其地也。
嬖子匹嫡，乱生不夷，惟是二三大臣相与僇力以不陨坠，则夫定位之后，所当夙夜夤畏，任贤修政，以图转危而为安也。
何至以四海之广，请城其都以为固乎？德则不竞，城郭何为？周公之作洛，宜不如是，春秋又安得而不讥之乎。
然而上虽失政，下不可以不奉其令，是故大夫会城，虽有弗躬弗亲之责，然版筑雉堞，服王事而靡盬，亦足以存宗邦翰屏之典，谓非王室乱以后之羙事不可也。
是故诸大夫书名以达其义，故曰春秋与大夫之勤王，而伤王城之同于列国也。
夫春秋，天子之事也。
故其自治严而待人恕，惟其自治之严，故周之不振为可贬。
惟其待人之恕，故或成其朝，或与其城，而无责焉。
虽然，二百四十二年之间，书公之朝者二，而皆于王所，则言外之意可知矣。
书大夫城成周，而无诸侯，则属辝之法又可见矣。
然则二役也，谓之免于贬可也，而或者谓为羙之，则岂圣人之意哉。
故甞考之，周室在襄王则有子带之难，在敬王则有子朝之难。
子带之难，惟书天王居郑，至晋文纳王则不书，盖以是为臣子之常也。
子朝之难，始末皆书，而以城成周终之，是果足以为羙哉。
呜呼，齐桓首止之盛不可及巳，得如晋文亦庶几矣。
至于晋侯午者，又文公之罪人也。

○筑郿，大无麦禾，臧孙辰告籴于齐，新延厩。

诸侯兴不急之役，以空其国，而取给于人，犹不戒焉，春秋比事而书之，以示讥也。
夫国以民为本，而民以食为本，可不相时而轻用其力也哉。
庄公妄兴筑郿之役，而不计国储之虗实，至于麦禾皆无，而当国之大夫亲往告籴于齐，其事急矣。
而明年之春，又新延厩，何其轻慢国本至于此极乎。
春秋比而书之，而鲁之君臣无务农重谷之实，而有伤财害民之政可见矣。
吾闻古之为国者，必时视民之所勤。
民勤于力则工筑罕，民勤于食则百事废，未闻以凶年而兴不急之役也。
三年耕必余一年之食，九年耕则余三年之食，未闻在位二十八年而无一年之积也。
鲁之庄公则不然矣，以峻宇雕墙为无损，以节用时，使为无益也。
是故筑郿之工未毕，而仓廪巳空。
告籴之迹犹新，而延厩复作。
曾谓君国子民之道而若是乎，宜其见讥于君子矣。
且筑者，剏作邑也。
城邑所以御暴，非时与制，不敢兴也，况于无故而筑邑乎。
庄公不视岁之丰凶，而有筑郿之役，不知其何为也。
若曰御暴保民，则鲁国无故。
苟无令德，太行孟门月不可□，而况于郿乎。
若曰虞山林薮泽之利，则非君人之心矣。
未几而仓廪尽竭，麦禾俱无，无而曰大，颗粒不存之词也。
然后皇皇焉无所措其手足，而臧孙辰奔告于齐以请籴焉，以千乘之国仰给禾他人以活其民，可不惧乎。
不曰如齐告籴，而曰告籴于齐，见其情之急也。
急病让夷，何足为功，适以昭其治名不治实之罪焉耳。
鲁之君臣盍亦因此而加省矣。
则又愈不知戒，以求于人之余，而新延厩。
夫延厩者，法厩也，飬马之所也。
凶年饥岁，民食不给，而马厩是新，推此心也，不至于率兽而食人乎。
故书新延厩于告籴之后，所谓时诎举嬴，知其用民力为巳悉矣。
然则庄公之为国也可知矣。
不然春秋书筑者匕，而公有其四书，兴作者九，而公有其三。
书无麦苗，无麦禾，而皆见于庄公之世，何耶。
鲁十二公，台池苑囿之役，莫多于庄公。
而水旱、螟蜮、多麋、有蜚之灾，皆备于庄公，天人感应之理不诬矣，而公终不窹也。
身死而妻子不保，几亡其国，呜呼，岂他人之咎哉。

○初税亩，蝝生，饥，大有年。

困民以致灾者，理之常。
悖道而获福者，理之变。
夫天人感应之理，春秋之所深谨也。
是故螽蝝饥螼，国之灾也。
鲁之宣公废助法而用税，虐民也。
虐民而天降之灾，宜矣。
故所税亩之年，蝝生而饥，斯非理之常乎。
百谷顺成，国之福也。
鲁之宣公夺世嫡以有国，悖道也。
悖道而天降之福，异矣。
故即位之十有六年，而大有年，斯非理之变乎。
在他人以饥蝝为变，在宣公则为常。
在他人以有年为常，在宣公则为变，春秋诛乱臣讨贼子之法严矣哉。
啇书曰：“惟吉凶不僣在人，惟天降灾祥在德”，夫凶人为不善而致谴焉，天道之当然也。
其或反之者，庸非异乎。
是故螽蝝之害，法所当书，而他公皆记。
有年之瑞，法不当书，而独志于桓宣之册，圣人之旨渊乎微矣。
且饥者，五谷皆歉之谓也，宣公以不义得国，惧讨于人，而竭力以事。
水旱螽蝝相继而起，于是国用不足，而税亩之法兴焉，初者事之始也。
税亩者，公田之外，又履其余亩而取之，是为什而取二矣。
以诸侯而擅改先王之法，以国君而行虐民之政，由是怨怼之声上闻于天，而戾气应之。
秋螽未息，冬蝝又生。
蝝者，螽之子也。
螽蝝相继于二时，嘉谷其有孑遗乎。
故遂至于饥馑，而无以振业贫乏，春秋书蝝生与饥继于初税亩之后，则是灾也，实税亩之应，而宣公得之非过矣。
故曰困民以致灾者，理之常也。
若夫有年者，五谷皆熟之谓也，宣公以庶孽之子，篡正嫡之位，使恶视二子殒于非辜，而过市之哭，哀动鲁国，是上不有王法，而下不有宗庙，王朝不能施残执之刑，邻国不闻有沐浴之请，而鲁国又无石碏之臣矣，则惟天能诛之耳。
其乖气所感，两螽而一旱一水，而两饥宜也。
至于是岁而大有年焉，有年而曰大，则禾麻、菽麦、黍稷、穜稑、实颖实栗，无所不有，是果何以致之哉。
春秋书大有年于蝝生饥之明年，则是福也非凶，人之所当有，而宣公得之，为反当矣。
故曰悖道而获福者，理之变也。
然则天道僣乎，曰非也。
宣公在位十有八年，而独是年为有年，他年之歉可知矣。
越明年而宣公死矣，获罪于天者，宣公也。
鲁国之民不可尽绝，而周公不可摧也。
税亩矣，饥矣，而不畀之以有年，则周余黎民何罪乎。
天非为宣公而有年也，夫岂僣耶？或曰春秋之法，常事不书，惟变则书之。
桓宣之有年，志变也。
则桓宣之水旱螟螽，乃为常矣，何以亦书之乎？曰春秋天子之事也，天人相与之理，惧灾思患之意，治恶人，矜小民之道无所不备，是故观凶灾之迭见于二公，则知天道之不僣，而为恶者知所警。
观有年之独见于二公，则知恶人之不可容于世，而操刑赏之柄者，可以知所主矣。
呜呼至哉。
故曰孔子成春秋，而乱臣贼子惧。

○晋郄缺帅师伐蔡，戊申入蔡，诸侯盟于扈。

伯主能以力治二国，而不能以义讨罪人，春秋比书而自见也。
夫诸侯从夷，固伯者之所当问，而弒逆之恶，又乌可舍而不讨也哉。
晋灵之时，蔡从楚，以次厥貉，罪也。
故郄缺帅师伐蔡，而入其国，力有余矣。
夫何齐有啇人之乱，则诸侯为会于扈而受其赂，何不以所治蔡者治齐乎。
春秋书伐蔡入蔡于前，而不序诸侯于盟扈之役，知晋之所以力争诸侯者，不过求逞其私，且岂其知有义哉。
甞谓天下之事有重有轻，故伯者之治，有缓有急，是故不能三年而缌小功之察，谓之不知务，失肩背而飬一指，则为狼疾人矣。
今也啇人弒君，告于诸侯巳及朞矣，伯主无致讨之令，而大夫无沐浴之请，何其久也，必有以也。
一旦上乡授钺，韅靷鞅靽出自綘都，意其事之在齐也。
既而义旗不指于营丘之邦，马首乃瞻于淮西之境，诸侯不无惑矣。
师及于蔡，蔡人未服，则以戊申之日鼓而入其国都，以百里之仪邦，倚蛮荆之势，援未易破也。
今以孤军攻之，而城郭失其守，甲兵失其卫，使蔡侯泥首受罪，以为城下之盟，谓晋师不强而若此乎。
苟以此众，声齐之罪，师直而壮，若举江河以沃炎火，啇人之血，何足以污斧钺耶。
柰何诸侯之会于扈，名为讨齐，实以取货，谓其力之不足乎，则八国诸侯非直一郄缺之师也，惟其不以贼为贼，而甘与贼为徒也。
是故于扈未盟，天下犹有所望，而齐犹有惧也。
及夫于扈既盟，然后天下绝望，而啇人成为齐侯，于是变讨罪之师为成乱之会，是举诸侯而为夷狄之行矣，不亦甚哉。
春秋于伐蔡而书帅师，书伐书入，则其力之有余可知。
盟扈畧诸侯而不序，则其义之不足可见，而后讨贼之功不足以盖其纵贼之罪矣。
呜呼，中国之所恃以制夷狄者，礼义而巳。
有贼不讨，礼义亡矣，虽得百蔡何益哉。
厥后遂习为常，至于陈夏氏之乱，方以会狄为务，而楚庄遂为辰陵之盟，晋卒无以为伯，其来非一日矣。
今观入蔡之役，不足以离蔡于楚，而盟扈之役，反足以使鲁从齐，则晋人见利忘义之效也。
向使晋灵能移伐蔡之师于齐，而冀缺能推不可以怠之心，以纳忠于盟扈之际，则晋之世伯，视文襄有光矣，岂其有邲之败哉，噫。

○考仲子之宫，初献六羽，取郈大鼎于宋，戊申纳于太庙。

正乐用于别宫，而非礼陈于祖庙，圣人据事书之，所以伤鲁之衰也。
夫礼乐者，国家之本，不可一日紊也。
隐公立宫以祀，仲子而乐舞之，数用六。
用六虽正，而献于妾母之宫，则非其所矣。
桓公奖乱以立宋督，而取郈大鼎之赂，求赂立贼，而纳于先君之庙，岂不为巳甚乎。
夫君子之事其亲也，造次必以其礼，然则鲁人之待周公，曾仲子之不若矣，呜呼悖哉。
夫媵妾不可以为夫人，未闻违礼立宫以祀之也。
宗庙，礼法之所在，未闻昭违乱之赂于其中也。
鲁于春秋号为秉礼，而若是乎？此圣人之所为惧，而春秋之所以深谨也。
盖仲子者，惠公之妾也。
惠公元妃孟子既入于庙，则仲子无祭享之所矣。
若以庶子为君，为其母筑宫，而使公子主祭之典言之，则仲子非隐之母，安得为立宫乎。
至其乐舞之数，则于别宫，不敢同于群庙，而降用六羽，自当时言之，盖以为得礼矣。
以王制论之，则诸侯用六，奚取于仲子之宫哉。
今也六羽献于妾母之前，而群公之庙用八，自若曾是以为礼乎。
春秋因其始成而祀，书曰考仲子之宫，既正名其为非礼矣。
献羽而书初者，以见前此未甞有六佾之舞，所谓因事以明用八之僣也。
若夫太庙者，周公庙也，曾谓周公而享非礼之祀乎。
犹有鬼神而以不义之物陈于公前，公其无所依矣，不孝孰大焉。
桓既篡兄而立，又推其恶以及于人，于是偕齐郑之徒，成宋督之乱，而取其赂器置于周公之庙，是死周公也。
不惟亵祖宗之灵，而又以教其百官习为夷狄禽兽之行，乱臣贼子得志而无忌惮，至于此极哉。
春秋书取郈大鼎于宋，取者，得非其有之称。
又书纳于太庙，纳者，不受而疆致之谓。
曰以戊申，深谨之也。
夫六羽者，当用之乐也，而在仲子之宫。
郈鼎者，违乱之器也，而在周公之庙。
四方之人将于曾乎观礼，而鲁之礼若是哉，此春秋之所为惧也。
因循至于僖公，而有禘太庙，致夫人之举。
文公而有大事太庙，跻僖公之事。
仲子犹别立宫，而成风则直致之于太庙。
仲子犹降用六羽，而成风则直用天子之大褅。
礼乐之紊，既不可言。
而乱伦逆理之事，纷纷然于周公之前陈焉，何周公之不幸至于此哉。
周家之礼，公所制也，而公之子孙若是，他国复何望哉。
呜呼，此春秋之所以假鲁史而作也夫。

○公会齐侯伐莱，公至自伐莱，大旱。

人君以不义劳民为可危，故天应之灾为可惧，甚矣，乖气之能致异也。
鲁之宣公以篡得国，故屈巳以事齐，今又劳民以会齐而伐莱，天何义乎公？既告至，而国内大旱，庸非嗟怨之气上感于天而致之乎？春秋书伐、书至于上，以着宣公之罪。
继书大旱于下，以见天道之应不可诬也。
尝谓善恶之事作于下，而灾祥之应见于上，此天人相与之至理也。
是故僖公以务农重谷为事，而三时之不雨，不足以为其害。
庄公以峻宇雕墙为务，而一时之不雨即可以为之忧。
天之于人，各以类应，其可忽哉。
今宣公之得国既获罪于天矣，况于即位以来烦其兵役，渎其交际，虗内事外，而不恤其民乎，则天降之灾宜矣。
齐为不道，狡焉思启封疆，故为伐莱之举，其所以召兵于鲁者，恃其有援立之私恩也。
宣自会于平州以后，奴役于齐非一日矣。
今又动鲁国之众往为之役，以伐无罪之莱，外结衅于远人，而贾怨于百姓，则是行也宁不危哉。
幸而得归，反行饮至以告于先君之庙，甚哉，其怙恶也。
军旅之后必有凶年，盖其愁叹之声，怨愤之气，上彻于，天而戾气为之应乎。
是故伐莱方至，旱暵巳作，旱而曰大，必至于涤涤山川而不可沮，非真僖文不雨之北也。
春秋以大旱书者，抑旱而不雩耶？是无忧国恤民之心也。
雩而不雨耶？是见弃于天矣。
宣公造恶不悛，而流毒于其国若是哉。
圣人比而书之，所以哀鲁国之民也。
虽然，宣之虐用其民，不特此也。
伐莒取向，伐邾取绎，改助法而用税，非一事矣。
天之示变亦不特此也，螽之见经者三，饥之见经者二，至于大水蝝生，亦非一端矣，春秋备书于经，然则为君而不仁不义者亦可警矣。
故曰天灾流行，必不于有道之国，岂不信哉。

○郑伐许，郑伯伐许。

诸侯之隆虐，小或春秋狄之于前，而爵之于后，皆以着其恶也。
夫春秋之法，有加贬而后见其罪者，有直书而罪自见者。
惟明乎属词比事之意，斯得之矣。
郑人为许之小弱也，每肆暴以伐之，皆罪矣。
故我成公之三年书郑伐许，以其一岁而再动干戈，为恶巳甚。
故称国以狄之，所谓加贬以见其罪者也。
及其明年，襄卒而悼立矣，丧未踰年，而复伐许，其恶非不甚也。
然自郑伯而不贬，所谓直书而罪自见。
经之书爵，又见其释服从戎，有忘亲之罪焉。
由此观之，春秋之法可知矣。
呜呼，王泽竭，伯功浅，小国之迫于大国，春秋深伤之也。
许以太岳之胤，密迩于郑，郑庄怙其诈力，托为鬼神不逞之词，入其国而披其地，其所以不遂殄其宗祀者，东迁之初，尚以灭国为重事，故未敢蒙首恶之名。
然而窜逐其君，置许叔于东偏，而公孙获处其西，制其死生之命，虽有存许之名，亦何异于灭乎。
其后许叔因乱窃入，未几而齐伯兴，故得保其遗祀，以俟他日。
郑人盖以许为俘邑久矣，特畏大国而未得逞其志耳。
以义言之，许者先王所封之国，郑安得而虐之哉。
今郑襄既背中国而事楚，遂藉强夷之势，肆虎狼之心，一岁之间，再加兵于许国，不思巳之见陵于晋楚者，亦惟国小而弱之故，可不自反，而以是施于蕞尔之男邦乎，是与夷狄之所行无以异矣。
春秋狄之，所以诛其不仁之心也。
襄公既没，悼公所宜改恶从善以自新也，柰何父丧甫葬，遂以吉礼从金革之事，以肆其毒于许。
夫许之与郑，非有不共戴天之雠，何至伐之若是亟哉。
忘丧非礼，陵弱不仁，干大国之怒不智，卒之交讼楚庭。
以中国之君而听于夷狄之大夫，然则郑伯之自伐亦甚矣。
春秋于襄之伐许，虽书之于公子去疾帅师伐许之后，而甚恶未着，故必贬之而后见。
若夫悼之伐许，则上书葬郑襄公，而继之以郑伯伐许，则其罪巳明，不必贬矣。
故曰惟明于属词比事之义，斯得之矣。
大抵春秋之法既贬，则多从同。
是故晋之伐鲜虞也，既于昭公之十二年狄之矣，至于十有五年，荀吴之伐，则直书之，盖与郑伐许郑伯伐许之书法同矣。
虽然，许独无可议者乎？苟能修德行仁以保其国，何畏乎一郑，而乃恃楚以为安？他日楚有亡郢之祸，而郑遂有灭许之师，而叶夷白羽容城之迁俱无益焉。
呜呼，观远臣以其所主，弃中华之礼义，而附夷以为安，夫何社稷之能守哉。

○陈侯使袁侨如会，陈人围顿，陈侯逃归。

二国背夷以即夏，乃不量力。
而陵小国，又不守义而叛伯主，此春秋之所惜也。
夫为国以礼，其可不慎而轻举哉。
陈之成公背楚从晋，而使袁侨听命于鸡泽之会，可谓知所向矣。
至于哀公乃兴围顿之师，以挑楚人之怒，及夫于鄬有会，诸侯方急于陈，而又效匹夫之事，脱身以逃，则其举不中礼甚矣。
是故书陈侯使袁侨如会，见其背楚而从晋也。
陈人围顿，见其无故而怒楚也。
陈侯逃归，则又背晋而从楚矣。
五岁之间，一来一往，君子盖有取于成，而深不满于哀焉。
是故袁侨如会，而称陈侯之使，致其志也。
围顿而称人，贬也。
逃义曰逃，逃者，匹夫之事也。
由此观之，予夺见矣。
呜呼，陈以有虞之裔，列在三恪，惟其国迩于楚，然春秋之初，楚患巳及蔡郑，犹未至于陈也。
齐桓之伯，陈无事于四邻，故独倚齐以为安。
桓公即世，穆公首生厉阶，以倡于齐之歃，则延盗入室，职陈之由，由是而取焦夷，由是而围宛丘，则陈实自取之耳。
尚赖晋文之兴，而践土如会，得以自拔于蛮夷之污。
不幸而有灵公之祸，中国无伯，而陈遂专属于楚，亦可哀巳。
今也晋悼复文襄之业，实由或之大幸矣。
陈侯厌楚之暴，而幡然改辙，虽不能躬来听会于坛玷之间，而袁侨之使，亦足见其向华之实。
以二十余年服楚之国，一旦不召而来，春秋能不与其出幽谷而迁乔木乎？彼楚也，怒陈背巳，则未敢声兵来伐，而姑使顿间陈者，何耶？侵欲之，暴其曲在巳，故未有词以加陈也。
为陈计者，修明德政，坚事伯主，而睦四邻，蕞尔之顿，亦何以伺其隙哉。
不知自反，而肆其兵威以围顿，不思顿小于陈，而陈小于楚，顿固非我敌也，而我岂楚敌哉。
昔在穆公，尝以顿故，受得臣之围矣。
今而围顿，无乃履其覆辙乎。
遂使楚人得以有词于我，而陈国从此不遑宁处，伐而继之以围，陈虽噬脐，亦知无及。
然当是时晋君方明，诸侯听命，始之以戍，而继之以救，未尝顷刻而忘陈也。
今又合诸侯于鄬，亦惟陈故之以苟能完守以老楚，伏信以待晋，犹可为也。
柰何以千乘之君效匹夫之举，背先君之成德，弃仪卫而逃奔，是下乔木而入幽谷。
其父柝薪，其子弗克荷负，春秋至是不得而不责之矣。
盖尝论之，春秋之时，陈与蔡郑皆困于楚之国也，而其受患之故，多在于不量力以召侮。
是故郑之见伐，始于侵蔡。
而蔡之被围，由于灭沈。
不思小国之见陵于我，亦犹我之见陵于楚也。
惟不能惟巳及人，以至于此，是故陈人围顿，独加贬焉。
盖围国非将卑师少所能办，而书人焉，其贬明矣。
虽然晋之与楚争者，陈与郑也，自于鄬以后，而陈遂终于从楚，悼公之志，盖自以待郑为足矣。
晋人曰有陈非吾事也，无之而后可。
鲁人曰陈不服于楚必亡。
论而至此，则陈之不能自拔为可矜，而不能拔陈于楚，则亦伯者之罪也。

○城费，叔弓帅师围费。

大夫役民以疆私家，而无以制陪臣之横，可见其出乎尔者之反乎尔也。
甚矣，上行下效之捷于影响也。
季孙宿为故于鲁，无故役民以城费，不过欲疆其私邑以弱公室也，岂意至于意如而南蒯据之以叛，叔弓帅师围之，有如敌国，其效岂不深切着明矣乎。
君子曰，所恶于下，毋以事上。
所恶于上，毋以使下。
观季孙之所为，亦可为不能事君者之戒矣。
夫先王之制，大都不过三国之一，中五之一，小九之一，所以示强干弱枝之道，而弭乱之所由生也。
昔者季友受费于僖公，至是九十年矣，未尝有疆场之虞也。
无故役民以城之，且当农事之殷之月，何其急耶。
是季孙宿之欲斵丧公室，惟恐其弗及也。
是故乘叔仲之媚巳，而兴版筑之功，君且不顾于民，何有哉一旦。
百雉之城，溥彼东土，而龟蒙之景，如两国焉。
由是而三分公室有其一，由是而四分公室有其二，惟其所欲而为之，夫孰得而制之哉。
而不思南氏之世为费宰，亦犹季氏之世为鲁卿也。
彼南蒯之欲出季孙，亦犹季孙之欲僣其君也。
叔弓以国卿动鲁国之众，环而攻之，则向日之沟池雉堞，反为他人之守，亦独何哉。
出乎巳者之反乎巳，不可诬也。
春秋书城费于襄公之时，而又书围费于昭公之世，所谓属词比事，原始可以知其终矣。
故曰禄之去公室五世矣，政逮于大夫四世矣，故夫三桓之子孙微矣。
夫三桓实分公室，而子孙以微，何耶？下陵上替，虽令不从，此其效也。
或曰春秋不登叛人，南蒯以费叛，而不正其罪，何也？曰谓春秋，法不书内叛，但书围，则叛可知此，胡氏之说其或有未尽欤？按左氏，南蒯请子仲吾出季氏，而归其邑于公子，更其位。
我以费为公臣，则蒯之叛叛季氏也，非叛公也。
季氏无君之人，安得以叛名蒯？春秋亦安得以叛讨夫谋去意如者哉。
不然，公山弗狃以费畔，召孔子而子欲往，何耶。

○公至自晋，晋侯使士匄来聘，杞伯来朝，邾子来朝，筑郎囿。

交情睦于外，而逸乐肆于内，观春秋比事之书，可以知望国之所以衰矣。
夫国家闲暇，乃修明政刑之时，而劳民以自奉，则岂君人之道哉。
成公之末年至自朝晋，而晋侯即使士匄来聘，大国睦矣。
既而杞伯邾子相继来朝，小国睦矣。
四邻和睦，国家无故，不于此时立政立事以新其国，乃役民以筑鹿囿，夫何为哉。
君子以是知成公之终于不振而巳矣。
尝观成公在位十有八年之间，国内多故甚矣，方其即位之未几也，赤棘有盟，而东雪于齐战韩幸胜，而南辱于楚。
比年朝晋，而汶阳之田终失。
子韩穿之言，仆仆从役，而沙随之会又中于侨如之谮，会葬而见止，来聘而及盟，其所以困心衡虑者亦云至矣，何独无愤悱自强之心乎。
幸而晋悼新立，矫厉公之虐政，复文襄之故业，推亲亲之心以仁我，是以公之如晋，至不暖席，而士匄之聘，踵及鲁庭。
以伯主之尊，报礼于鲁，惟恐或后，晋之待鲁，非复昔日比矣。
于是杞伯邾子之朝，项领相望。
自吴伐郯之岁，曹伯来朝之后，诸侯不至鲁庭者十年，谓鲁之不见重于大国也。
今而骤来，庸非为晋重鲁之故欤？大国来聘，而小国来朝，公之困辱，至此可少杀乎。
则当居安思危，鉴巳往之不逮，图将来之日新，明德修政，怀保小民，维其时矣。
不此之图，而盘乐傲怠，如恐不及。
当农事之方殷，役丘民以筑囿，囿曰鹿，囿者，飬鹿之所也。
虞山薮之利，以奉耳目之娱，而不知国政巳落三家之手，虽有台池苑囿，其能独乐之哉。
春秋比而书之，义自见矣。
厥后昭公之即位也，鲁亦未有事也。
七年而公如楚，八年而叔弓如晋，九年而仲孙貜如齐，大国睦矣，而郎囿筑焉，无乃效成公之尤乎。
诗曰且以喜乐，且以永日，宛其死矣，他人入室。
筑囿未几，而周公之鲁，为季孙之鲁矣。
他日定公亦筑蛇渊之囿于堕三都之日，卒使圣人去鲁，而一变至道之国，终分崩离析而不能守。
叔孙有言曰：无囿犹可，无民何为？而鲁之诸君不悟也，哀哉。

○蔡侯、郑伯会于邓，公及戎盟于唐，公至自唐。

德不修而惧外患者为可鄙，身不正而结外交者为可危。
夫天下莫大于理，莫强于义也，曾何会盟之足恃哉。
蔡郑与邓为楚疆而惧，则相与为会于邓，而不自省其德之不修也，不亦鄙乎。
鲁之桓公篡其兄而立，则往与戎，盟于唐，而不自念其身之不正也，不亦危乎。
是故于邓之会，特书于经。
而于唐之盟，谨书其至，圣人之意见矣。
呜呼，方叔元老，克壮其犹，吾闻蛮荆之来威矣，未闻私相会聚而惧之也。
元戎十乘，以先启行，吾闻戎狄之是膺矣，未闻刑牲歃血以要之也。
而况于时会，发禁行人，掌其事，非列国之所得专司，盟之法，太史藏其约，非诸侯之所宜用也哉。
今也蔡郑之为会于邓，不过谓我之封境密迩荆蛮，而筚路繿缕之众，实蕃有徒，惟我有邦，所当恊北（？）以为辅车相依之势。
自常情观之，其策未为失也。
君子则曰惟德可以自强。
苟有令政，则汤以七十里无敌于天下矣，何不师之，而安其所以危乎。
事丑德齐，莫能相尚，而徒以会聚为能事，陋矣哉。
三国之所为也，春秋直书其事，虽与贬词，而鄙之之意自见于言外矣。
若夫鲁桓之及戎盟于唐，得无谓巳。
得国本以不义，而狼子野心之种，实处东郊。
我位新定，所当修睦以市继好，怠民之誉。
自常人言之，以为不足责也。
君子则曰夷狄之有君，不如诸夏之亡也。
彼诸侯之甘心同恶者，无可望矣，安知祸之不在此乎。
要言既毕，反行饮至，以告先君之庙，幸矣哉。
桓公之此行也，春秋先书及以志其欲，在鲁终书至以志其幸，而得归而危之之意见矣。
观之诸侯，巳不能自强矣。
观之望国，又有甚焉，则夷夏盛衰之势判矣。
呜呼，滥觞不塞，必致于滔天之忧。
履霜不谨，无惑乎坚氷之至。
他日盟于齐，而战于泓，次厥貉而盟辰陵，甚而至于问鼎于周室，则楚之势愈盛。
向使蔡郑之徒能思所以自强，吾固知其不在此也。
异日侵济西而为鲁患，阻燕贡而逐曹君，极而至于败刘康公之师，则戎之抗莫遏。
向使中国无间可乘，吾又知其未至此也。
诗曰枝叶未有害，本实先拨。
忧国者盍亦以礼义为尚，不然何华夷之足辨哉。

○郑人侵宋，宋人、齐人、卫人伐郑，荆伐郑，会齐侯、宋公（云云），同盟于幽。

贰国背好，以启华夷之交争。
外夷猾夏，而速诸侯之从伯，此世道之所以变也。
夫夷狄之陵中国，岂无其故？而列国之成为伯，亦岂无其由哉？故我庄公之时，郑人弃二鄄之好，而间齐以侵宋，于是诸侯有伐郑之举。
未几而荆亦伐郑，则华夷之争郑，非由郑人侵宋以启之欤。
荆既伐郑，而后于幽之盟，出于诸侯之所同欲，而齐伯成矣。
然则来齐楚之争者，郑也。
而成齐桓之伯者，荆也。
比事以观，岂不信哉。
师（圣？）人有言，国必自伐，而后人伐之也，其郑之谓乎。
又曰为渊驱鱼者，獭也。
为丛驱雀者，鹯也，其楚之谓乎。
我庄公之十年，齐宋实始为郎之次，其年荆亦败蔡于莘，俨然有与君并兴之势矣。
越四年而荆入蔡，于是乎有二鄄之会，诸侯之心盖巳凛凛畏楚，而思倚齐以为安矣。
郑何为者？玊帛之好方同，而干戈之念又起，间诸侯之有事千郳而侵宋，潜师以掠人之境，何名也。
是时宋方睦于齐师，而加宋齐必救之郑，岂不知此哉。
而侵宋焉，是谓自作孽以动天下之兵也，未几而诸侯之师至矣。
以一旅之侵，易三国之伐，郑之为谋疏矣，不思既暌于齐，而又取轻于楚，遂使荆尸乘广之卒，鸣钟击鼓，公然问其缓告之罪，而荥阳京栎之间自是多故。
向使郑人能守二鄄之好，则唇齿之势方固，楚安得而轻犯之哉，故曰贰国背好而启华夷之交争也。
若夫齐之图伯，古未能卒有诸侯也。
北杏之会，宋人旋叛二鄄之役，郑又贰心，屡会而不敢为盟，知人心未可以强一也。
及夫荆患至郑，则天下诸侯皆有无厌及我之虑矣，于是大国若宋卫，小国若滑滕，远国若陈许，望国若鲁，无不皆来，而郑伯亦不敢不亲至矣。
于是相与为盟，且谓之同，而无不从齐之国矣。
向使楚患未至于郑，则桓公之伯乌得而遽成哉，故曰外夷猾夏以速诸侯之从伯也。
春秋书曰郑人侵宋，责之也。
三国伐郑而书人，将卑师少也。
荆伐郑，狄之也。
盟于幽而书同，同欲也。
诸侯书爵，与之也。
不书我公，讳失信也。
圣人予夺之意见矣。
呜呼，以列国而主天下之政，岂春秋之所欲哉，不得巳也。
则世道之变可胜言哉。
虽然，吾于齐桓伐郑之事不能无撼也，郑突以篡而有国，当讨也。
使桓公能请于王而正其罪，不亦羙乎，而公之志止于得郑而巳耳。
伐郑以讨其侵宋，执郑詹以问其不朝于天下之大义，无与也。
论者谓召陵之役不问楚之僣王，而问包茅之不入，盖伯者之苟且，大抵类此。
不然九合诸侯，一匡天下，其功盛矣，何仲尼之门羞称之哉。

○齐仲孙来，齐高子来盟。

外臣之来望国，其受命同，而所行异，春秋因其得失，而予夺之也。
夫以道事君者，忠之大也。
仲孙、高子，皆齐大夫。
仲孙之来名为省难，高子之来名曰谋鲁，其受命而来也，皆非有定，难安危一定之辞也。
春秋略其君臣之常词，而不称使，无以异也。
然仲孙不劝其君急于讨贼，而俟其自毙。
高子至则平鲁难，而定僖公，使鲁国赖之以安，是仲孙不能匡君以义，而高子则能权而合宜，故春秋一则直书曰来，而不言其故。
一则羙而称子，且曰来盟。
则二子之得失可见矣。
仲尼曰君使臣以礼，臣事君以忠。
谓之以礼，则不可为私也。
谓之以忠，则不以趋走承顺为恭，而以责难陈善为敬也。
然则仲孙、高子之得失，岂不昭昭矣乎。
夫齐之与鲁，亲则甥舅，且邻国也。
鲁国有难，齐其可以坐视之？而况于盟幽之役，既以伯主自任，昭大神要言焉，于是乎授之诸侯，将何为耶？天祸鲁国，庄公即世，而嗣子弗终，无所归咎鲁之臣子，方将有讨而力不足，则大国是望而巳矣。
桓公不修乃职，而有乘乱取国之心，乃使仲孙来鲁，阳以省难为名，而阴行窥觇之计，伯主之义岂若是哉？仲孙之言曰不去庆父，鲁难未巳，则既知罪人之所在矣，则劝其君共行天讨不可后也，乃曰难不巳，将自毙。
固将坐而待之乎？虽有务宁鲁难，而亲之之言不足以盖其幸灾飬患之罪矣。
卒使臣奸稔恶，无所忌惮，而武闱之祸再作。
向使仲孙能劝桓公早为之所，岂至此耶？春秋不言其故，而止曰来，则其来之无名可知矣。
闵公无禄，鲁国无君，桓公又使高子将南阳之甲，至鲁而谋其国，其所以命高子者，想不异于仲孙矣。
而高子则不然，君之命我，虽无一定之言，而我之事君，岂可不引之以当道哉。
与其取鲁而失天下之心，孰若安鲁以昭吾君之令德哉。
于是制其阃外之命，鲁未有君，我是以定公子中之位。
鲁难未巳，我是以有鹿门吏门之城。
鲁民未安，我是以和其不恊而为之盟，使周公之社稷赖以不坠，而齐侯获存亡继绝之名于天下。
呜呼，事君若高子，真所谓大臣哉，若仲孙者可谓具臣而巳矣。
故春秋特褒之而称子，且曰来盟，见其权在高子。
而高子又能行权而合乎善，非若仲孙之比矣。
或曰仲孙以省难来，安知其阴行窥觇之计乎？曰观桓公之问曰鲁可取乎，则知之矣。
曰然则仲孙何以称字而不贬乎？曰仲孙虽不能劝君以讨贼，而亦未尝纳君于恶也，故曰君其待之非也。
而曰君其务宁鲁难而亲之则是矣，故以仲孙方之高子则不足，若加贬焉，则有劝桓公乘时以取鲁者，又将何以罪之哉？此又轻重之权衡也。
故曰春秋非圣人莫能修之，夫岂可以苟言哉。

○晋人执虞公

诸侯狥利以失国，乃其自取之也。
夫有国家而以利狥人，未有不失之矣，其虞公之谓乎。
虞公贪壁马之赂，而从晋以灭号，号亡而虞亦随之。
春秋书曰晋人执虞公，言以众人执独夫也。
夫以千乘之国，爵为上公，而晋人执之如一夫然，非虞公自取之乎。
观圣人之所书，可以为贪利者之戒矣。
夫虞，太王之昭也，晋于是乎灭虞矣，则不言灭，而止言晋人执虞公，何耶。
盖灭者，亡国之善词，上下之同力也。
上无明王，下无方伯、诸侯，而有壤地褊小，困于强暴，力不足而失其国，非其有以致之，则书灭以见灭之者之罪，如谭遂弦黄之类是也若。
夫虞公则异于是矣，以堂堂上公之尊，君百里之地，夫孰得而犯之哉。
今也重货财而轻兄弟，信邪说而违忠言，壁马既入，而灭号之师遂起，不思下阳灭而号不能为号，号灭而虞不能以为虞，辅车相依，唇亡齿寒，宫之奇言之矣，而不听，是爱社稷不如垂棘之壁，而视同姓之亲不如屈产之乘也。
不仁不智，无礼无义，非独夫而何哉。
以千乘之君而身为独夫，其亡也非不幸矣。
春秋不书晋人灭虞，而曰晋人执虞公，若曰虞地之缊于晋久矣，虞公之死，命制于晋而巳矣。
故左氏曰罪虞，且言易也。
谷梁曰其曰公者，犹下执之之词也。
呜呼，利之能亡人国若是哉。
人亦有言，家必自毁而后人毁之，国必自伐而后人伐之，其如虞公矣。
或曰晋之于虞，同姓也，卫侯毁灭邢而生，名之虞，固有罪而晋得从末减，何耶。
曰灭人之国，其罪易见，而贪利以失国，其罪难明。
下阳邑也而以虞晋灭之，为文晋之罪巳见矣，今又执虞公焉，天子之上公而晋人擅执之，是无王也而得为无罪乎。
春秋不以梁亡之法书之，则亦不以恕晋矣。
若夫灭同姓之恶，复何待于贬耶。

○莒人伐我东鄙，围台，季孙宿帅师救台，遂入郓。

伐国而围人之邑，与救患而入人之邑者，皆王法之所不容也。
夫兵，春秋之所恶，至于乘势以为利，尤有所不当为者矣。
我襄公之十有二年，莒人伐我东鄙而围台，书伐、书围，是罪之在莒也。
季孙宿受命以救台，不受命而遂入郓，书救而遂入，是罪之在季孙矣。
莒固不义，而鲁亦岂为义哉。
春秋比而书之，所以着二国阻兵修怨之罪也。
凡书伐者，皆恶其擅兵以为暴也。
伐而围人之邑，则又甚矣。
凡书救者，皆善其恤患而解纷也。
救而遂入人邑，则救不足言，而入为罪矣。
是故蕞尔莒国，敢伐我而围邑，患自外至者也，君子固为鲁忧之。
季氏强臣因救邑而生事，患自内作者也。
鲁国之忧至是始大矣。
呜呼，龙旗承祀，奄有龟蒙，鲁，周公之裔冑。
春秋之时，惟齐倚其舅甥之故，而转为仇敌，其它若宋、若卫、若晋、若秦，皆不敢以一矢相向者，畏周公故也。
今以僻陋在夷之莒，乃敢执干戈与鲁周旋，庸非鲁人自取之乎。
于郦之役，季友败其师而俘其卿，莒人不敢报也。
僖公屈千乘之尊，嫁女干其大夫，而自主之。
又降班失列，下与之盟。
封境之间虽得无事，而辱国亦甚矣。
宣公以不正之君，贪功狥利以启争端，莒犹未敢致报，畏鲁之有齐援也。
襄公不务德政而属鄫以为私，卒致莒人灭鄫，而侏儒有□绐之败甲，是鲁之不能为人所料，而莒始敢称兵伐我矣。
至于今而围台，乃莒人伐我之二役也。
间诸侯之有事，背盟好而兴戈矛，今又伐我而围其邑，莒之罪不可胜诛矣。
季孙受命以救台，台者，我之封邑，受诸先王，有民人焉，不可以不救也。
师至而莒围解，振旅以归复命可矣，乃乘时而遂入郓，无乃怒蹊田而夺之牛乎？尤而效之，其罪与莒同矣。
而擅权生事，不有其君，非细故也，其患岂直伐我东鄙而巳哉。
春秋书莒人伐我东鄙，围台，所以着莒人之罪，继书季孙宿帅师救台，遂入郓。
帅师救台，可也。
而遂入郓，不可也。
遂者，专事之词。
入者，不顺之意。
则季孙之罪不可逃矣。
故尝论之，莒鲁之争，每不利于公，而利于季孙。
厥后乘乱取郓者，季孙也，而叔孙当其讨伐莒而取郓者，又季孙也，而昭公受其辱。
其事盖权舆于救台入郓之举矣。
故曰莒患不足为忧也，而大夫之患深可为鲁忧也，讵不信哉。

○卫人立晋

为臣而擅置其君，为子而专有其国，则皆得罪于王法矣。
夫春秋为正名分而作也，卫有州吁之乱，贼既讨矣，其国人不请于天王而立晋，是擅置其君也。
晋虽诸侯之子，无王命而遂立焉，是专有其国也。
春秋书曰卫人立晋，则卫人与晋之罪皆无所迯矣。
古者诸侯继世袭封，则内必有所承。
爵位土田，受之天子，则上必有所禀。
必承国于先君者，所以重父子之亲。
必禀命于天子者，所以正君臣之义。
天下之大伦于是乎在，而可以私乱之乎。
卫州吁以嬖人之子弒其君而自立，诸侯连兵，欲定其位，而卫人不以为君，凡经八月而杀之于濮，谓卫国之无人焉不可也，柰何知其一而不知其二乎，此圣人之所深惜而特起卫人立晋之文也欤？吾尝观卫人之杀州吁，而知春秋之初，人心之天理犹明也。
及观卫人之立晋，而伤春秋之时，人心天理之坏亦自此始也。
何也，击鼓其镗，踊跃用兵，介先君之宠，握百里之权，弒其君而虐用其民，有宋鲁陈蔡以为之党，其势未易取也。
然而敢即图之，使一往而陈人遂执以请莅，以一告老之大夫主其谋，而国人无不从，诸侯无敢沮，非人心天理之犹明而若是夫？柰之何讨贼之后，遽尔相率，自置其君，而不使一介行李告于天子，视周室如无人焉，则不顾先王之典，而陷其君于无王之罪矣。
彼晋者，宣公也，纵不足责，而石子，贤人也，亦不念水木之有本源乎？无他，狃于见闻之习，而遂以为常也。
贤者而若是矣，人心天理之坏可胜救乎？观卫人立晋之文，继于卫人杀州吁于濮之后，其为深惜之可知矣。
是故卫人书立，立者，不宜立也，所以着擅其君之罪也。
于晋，绝其公子，言其内无所承也，所以明专有其国之非也。
晋也既立，卒于不令，以乱卫国，大抵不正其始者，必不能善其终，盖亦必然之理矣。
或曰春秋书立君者二，此年卫人立晋，及昭二十三年，尹氏立王子朝是也。
彼则指其立之之人，而此则言卫人何也？盖立子朝者，尹氏之私意也，朝不当立，而独尹氏立之也。
晋虽不当专有其国，而实当立，故卫人之立晋，特不请于王为可罪，而非若尹氏之私于子朝也，此又轻重之权衡也。
吁，睈人之笔严矣哉。

○三月癸酉，大雨震电。
庚辰，大雨雪。

春秋纪阴阳之失节，所以示人君不可忽天道也。
夫春秋常事不书，惟异而后书之，震电雨雪，常有之物，而以为异，何耶？盖周之三月，乃夏时之正月，阳气未大发也，而大雨震电，阳失节矣。
震电既发，则雨雪不当复降。
越八日而又大雨雪，是阳穉而阴复肆也。
阴阳之交失若是，安得不以为异乎？天人一理，有感则有其应。
观春秋之所书，而隐公之失政可知矣。
愚尝求之洪范庶征之论矣，君人者，所以建皇极而纳民于福者也，是故雨旸、燠寒、风之若否，由之而应，于是乎有恒寒、恒燠之罚焉。
人君知之，则遇灾而惧，虽有其象，而无其应。
不然则应复为感，而灾咎之来必矣。
是故震电者，阳精之发。
而雨雪者，阴气之凝。
震电则发于燠，雨雪则凝于寒，不可并行也。
隐公即位九年于兹，不闻令政，而多凉德，以诸侯而不事天子，以国君而不抚庶民，军旅数兴，政权下替，君道之失久矣。
今以建寅之月，未当启蛰之时，而大雨震电，阳气之动，巳迥于早矣。
雷电既发于癸酉之辰，而雨雪复作于庚辰之日，阳不顺令，而动非其时，故不能胜阴之兆见矣。
故震电而曰大雨震电，雨雪而又曰大雨雪，则皆非小变矣。
为隐公者，盍亦反躬而自省矣。
德不修欤？政不举欤？谗邪之未去欤？善人之弗用欤？抑小民之失其所，而祭祀之不共欤？何上天降鉴之若是也？我其夙夜畏天之威，而思所以自新，庶其免于戾矣，公则藐乎无所警也。
方且伐宋取邑，会郑入许，杨杨然自以为功，而锺巫之难作矣。
春秋所书，虽然不言其应，而事应之符，昭然不昧，故曰非深明夫天人之理者不可以言春秋也。
抑尝考之于经，凡书雨雪者三，而两在冬。
若以夏时言之，则雨雪，冬所当有，春秋法不当书，而况二百四十二年之间，岂止两雨雪耶？故知春秋之以周正纪事而书。
冬之为建酉戌亥之月无疑也，此夏时之正月，则以震电雨雪兼作为异，且又大而过常，则皆为不时矣。
呜呼，读春秋者，不以全经贯之，而欲因一句以求义，安能得圣人之微意哉。

○公子结媵陈人之妇于鄄，遂及齐侯、宋公盟。

大夫轻身以亲，浅事而专命，以抗公侯，春秋书之，所以责其重以失巳，而又轻以失人也。
夫礼莫大于正名分，过与不及，皆罪矣，而况于一出而两失之乎？今公子结以国卿之尊，而下媵陈人之妇，是以所重，临乎礼之轻，既失巳矣。
既而以大夫之卑，而专事以及齐侯、宋公盟，是以所轻干乎礼之重，又失人焉，然则结之不知礼也甚夫，春秋能不深恶之哉？吾闻之易曰，君子以裒多益寡，称物平施，故以微者而视大夫，犹以大夫而视公侯也，其体之不敌，犹堂陛之有级，截然不可犯矣。
今公子结以诸侯之子，为当国之卿，固将任出谋发虑之寄，以匡社稷、庇民人也，今乃纵一巳之私情，亲媵妇之浅事，是谓以尊临卑，而乱上下之等威矣。
至于齐侯者，太师之胤，东州之方伯也。
宋公者，先代之后，天子之上公也。
夫岂列国大夫所可敌哉？乃不自揣而敢上要之盟，无乃以卑抗尊，而紊君臣之名分乎？故以公子而媵微者之妇，是以冠而荐屦也。
以大夫而盟齐、宋之君，则举足而加首矣。
不特此也，人臣非君命不越境，鄄，卫地也，以私事而出，不可也。
大夫无遂事，盟者，有国之大权，不禀于君而专之，不可也。
然则此行也，岂特失已、失人而巳哉？又有不臣之罪矣。
春秋据事而直书之，结之罪其可逃乎？是故牲盘之好，方讲于秋，至冬而三国之师至于西鄙，故曰国必自伐而后人伐之，其公子结之谓乎？虽然，鲁则失矣，齐亦未为得也。
彼结之求盟，其从其否，固在我也，何至以二国之君而辄从其所欲哉？既盟而后伐之，非矣。
厥后季孙行父会齐侯于阳谷，求盟，而齐侯弗及之盟，夫以啇人之不义，且能却行父之请，而况于堂堂伯主之尊乎？呜呼，结不足责也，吾独深为齐桓惜之。

○公会齐侯（云云），盟于牡丘。
宋人伐曹，楚人败徐于娄林。

伯谋不恊而与国贰，此外夷之所以得肆其志也。
甚矣，齐桓之伯，有始而无终也。
牡丘之役，将以救徐，而先为盟，固可见其不恊矣。
誓言方新，而宋人有伐曹之举大，功未立，而自携贰，将何以御外患耶？遂使楚人得志，而败徐于娄林，中国之势于是乎衰矣。
由此观之，非桓公不能敦不息之诚而至于斯欤？常谓齐内以治外者，善谋也。
慎终以承始者，善道也。
故外夷之进退，未尝不视诸华之疆弱。
而诸侯之向背，又岂不由伯心之思斁哉？是故桓公之始伯也，郑侵宋，则合宋卫以致讨。
荆伐郑，则率鲁宋而往救。
分灾讨贰，诸侯无阙，故能壮中国之势以服四夷。
召陵之功，蔚为五伯之盛，诚可嘉也。
使其尝存是心，不亦善乎。
柰何葵丘既会，震矜遂生，由是楚伐黄而不救，以次陉，椅角之助，反贻队命亡氏之悲，则桓公之不足以宗主诸侯，人知之矣。
不然以密迩山东之徐，楚人何敢踰越险阻以伐之耶？今楚而敢伐徐，则以不救黄，而觇桓公之不能矣。
公能于此，而振旅焉，犹可及也。
柰何八国诸侯萃于牡丘，则不鼓行，直指淮泗之间，以拯徐人于焚溺，而方且刑牲歃血以诏鬼神，诸侯君实有之，何辱盟焉？则伯谋之不恊可知矣。
使敌人得以忖度其情，而淹留不退，谁之咎耶？大夫之救不闻有功，而伐厉之师徒为黩武，未几而无役不从之，宋遂敢致怨于伐厉、从齐之曹，虽曰弱曹不顾齐矣，不知牡丘之盟何为耶？外忧未弭，内志巳暌，俾好恶同之之国，翦为仇雠，而不能禁，兄弟阅于墙，外御其侮，今不然矣，中国之虚实在楚人目中矣。
于是荆尸乘广之旅，蠭合豕突，以败徐于娄林，则向日为齐取舒之人，今亦无以庇其民矣。
使三十余年之功业，一旦扫地，岂不哀哉。
尝因是而论之，齐桓之伯业有系于宋不小也。
方其始也，宋公推戴以为盟主，而伯业以成。
及其终也，宋人背之以伐曹，遂卒无以制楚。
昔者汤以七十里，文王以百里，曷尝倚人以为势哉？譬之于水，有本者，其出无穷。
若夫蹄涔沟浍，得雨而盈，霁则涸矣。
呜呼，此伯者之功，然所以如彼其卑，而君子不愿为之也夫。

○齐侯袭莒

大国用兵以掩人之不备，春秋特书以着其罪也。
夫兵以御暴，非所以为暴也，而况以诡诈行之者乎？齐为不道，乘莒人之不备，而潜师以袭之，不仁甚矣。
春秋特起袭莒之文而专曰齐侯，则其包藏祸心之恶何所逭哉？先王用三驱而不掩羣，君子钓而不纲，戈不射宿，待物且尔，而况于人乎？凡春秋书用兵，皆在所恶，然亦有声罪伐人，而驻兵不战以服之者矣，未闻有以袭书也。
彼小国，恃大国之安靖巳，无故而加之兵，巳有陵弱犯寡之罪，况以阴谋閟计，出其不意而掩取之乎？此春秋之所必诛而不赦者也。
济庄背澶渊之会盟，而助叛臣以伐盟主，不义甚矣。
入孟门，取朝歌，无损于晋也。
动而无所以生悖心，于是袭莒之念兴焉。
衔枚卧鼓，出莒人之不意，自谓一鼓可以得莒矣，而不虞其谋之不遂也。
旦于之门伤殷，而退蒲侯之遇，杞梁授首，亦何益哉？人亦有言，抑君似鼠，昼伏而夜动，其齐侯光之谓矣。
春秋二百四十二年之编，此为特笔，盖用兵之中，其罪为尤甚者也，而齐独有焉。
他日，宋皇瑗帅师取郑，师于雍丘，而郑罕达亦帅师取宋，师于岩，潜踪密迹，伺人之间，以相倾覆。
流而至于战国，残民以逞，若艾草菅然，始作俑者其无后乎？今年未能得志，明年再兴，伐莒之师，构怨未巳，而不知祸盈恶积，变起萧墙。
未几何时，崔氏之难作矣。
故曰阻兵无众，安忍无亲，众叛亲离，难以济矣。
呜呼，若齐庄公者，尚谁怼哉？抑尝考之于经，凡特笔以着其暴者多在于齐，故在襄公则有迁纪、郱、鄑、郚之举，在桓公则有降鄣、迁阳之文。
不特此也，春秋未尝书灭国也，而灭国亦自齐始。
发扬蹈厉之志，以成从简尚功之俗，盖其流风之未泯欤。

<h2>诚意伯刘先生文集春秋明经卷之二十</h2>

春秋明经二

○筑台于郎，筑台于薛，筑台于秦，冬不雨。

力役荐兴而民困，故天降之异为可忧夫，固国莫大于保民，而保民莫切于备患也。
鲁之庄公不知务本而节用，故即位之三十一年春而筑台于郎矣。
至夏而再筑台于薛，其秋又筑台于秦，三时而筑三台，是谓妄兴力役，无故以劳民也。
其冬而有不雨之异，抋民力困矣。
而重之以天灾，宁不深可忧乎。
是故一岁筑台而至于三，则庄公之虐其民者可见。
一时不雨而书，则圣人之忧民者可知矣。
吾甞观于庄公之经矣，公之二十八年一兴筑郿之役，而遂至于大无麦禾，则其不能务本节用，而无豫灾之备可知矣。
筑郿之岁未尝闻有水旱蝗螟之灾也，而至于仓廪皆竭，况于连筑三台，而重以不雨之变乎。
呜呼，此春秋为之深忧而谨书之也。
古者天子有灵台以候天地，诸侯有时台以候四时，夫岂以为观游之所哉。
今庄公去国筑台于远，则是为耳目之娱，而劳民矣。
劳民以自乐，使百姓见其车马羽旄，皆疾首蹙頞而相告，其何以为国乎。
故当卒岁于耜之时，既巳筑台于郎矣，至举趾条桑之月，又筑台于薛焉，侈心一肆，遂不可遏。
又役亨葵及菽之民而筑台于秦，何庄若是数数而不惮烦也哉。
财尽则怨，力尽则怼，怨怼之气积于下，而阴阳之气沴于上，是以不雨之应遂见于二年之冬。
呜呼，天之爱民甚矣，岂使一人肆于民上，而淫从其欲哉。
今兹之警，良可惧矣。
是故一时不雨，非大灾也，春秋犹谨书焉，所以寓忧民之深意也。
抑甞论之鲁于春秋，以周公之故，而为天下诸侯之宗。
庄公值齐桓之伯，宴安无事，苟能立政立事以保乂其民，周公之业可复振也。
今也不然，及此时盘乐怠傲，不亦深可惜哉。
三筑台而不雨矣，明年之春又城小谷，是以民力为不足荀，而惟其所欲为矣。
身虽终于正寝，而嗣子卒毙于乱臣之手，其国几亡。
呜呼，使天假之年，吾恐庄公之忧不在其子孙，而在其身矣。

○齐侯、卫侯、郑伯来战于郎，齐人、卫人、郑人盟于恶曹。

诸侯连兵以构怨，又结言以固党，春秋所以直书于前，而贬之于后也。
夫征伐会盟巳非诸侯之所得为，而况以不道行之者乎？郑憾鲁之后巳，而挟齐卫之君为郎之战，是谓连兵以构怨，非义甚矣。
既战而为恶曹之盟，又结言以固党，夫何义乎？春秋存其爵于战，所以见其实，贬其爵于盟，所以正其罪，圣人之笔削严矣哉。
呜呼，九伐之法，职在司马，王者所以讨不庭。
盟载之法，掌于司盟，圣人所以待衰世。
有天子在，夫岂诸侯所得而私用哉。
彼齐者，太师之胤。
卫者，康叔之后。
而郑者，宣王之懿亲也。
我周东迁，子孙日失其序，惟是一二伯父叔舅所当戮力以为藩屏，岂如弁髦而因以敝之。
今也不念先王先公，而私相树党，以侵败王略，使宗周之卑日益滋甚，其何罪大焉？呜呼，此春秋之所必诛而不以听也。
且郎之战何为耶？鲁桓，天下之大恶，人人所得而讨也。
彼郑伯既首盟于越，以定其位。
齐侯则继会于稷，以济其奸。
卫亦坐视而不问也，则皆与之为徒矣。
今乃以周班后郑之故，合三国之君亲，将戎卒压周公之封境，以快心于一战，尚为知类也夫。
是故春秋列序三国之爵，而曰来战于郎，若曰三国之志为此战也，则其动众无名，残民不道之罪可见矣。
郑伯主兵而先齐者，所以治恶党，犹卫州吁主兵而先宋也。
恶曹之盟又何为耶？方其来战也，既曰同心以从事于兵革矣，复何嫌隙而结盟哉？盖其合也不以义，则其中不无疑矣。
于是刑牲歃血，质之以鬼神，矢之以约誓，将以固其党与，而求其所大欲，而不知信之不由中，盟何益哉，徒足以长乱耳。
春秋于此贬其爵而称人，贱之也。
若曰无道之君，不足以当王爵也。
则其慢鬼神，犯刑政之罪可见矣。
是故始不书爵，则不知其为三国之君。
后不书人，则不足以瘅三国之恶。
故前书爵，而以来战着罪。
后书其盟，而以夺爵示贬。
属词比事之教，不亦深切着明矣哉。
厥后不出三年，郑伯果合纪、鲁而战齐卫。
明年齐卫又听宋人之言而伐郑，誓言果足恃乎？卒之连兵结党，惟利之从，今日取赂而纳突，明日纳朔而归俘，使兄弟之伦，君臣之义，委诸草莽而不存也。
然后王纲凘尽，而天下变为伯矣。
吁，春秋深贬恶曹之盟，其有以也夫。

○季孙宿会晋士匄、宋华阅、卫孙林父（云云）于戚，晋人执卫行人石买。

党大恶而治小罪，此晋伯不竞之所由也。
夫伯主之所以能宗诸侯者，以其能明天下之大义也。
今卫孙林父逐君而立，不正大恶也。
晋人乃合诸大夫于戚，以列其罪人于会矣，至于石买之伐曹，较之林父，非小罪乎？晋则因其来，使而执之，无乃不能三年，而缌小功之察也乎？观春秋书于戚之会于前，而书执卫行人石买于后，则晋之所以为伯主者可知矣。
云云，昔者，桓王不讨宋鲁而伐郑，以致繻葛之败，王纲始大不振，而春秋讥其不天，为其不知轻重之伦也。
今有以臣逐君，以弟篡兄，则相与为谋以成其乱，而欲以威力禁与国之争，吾知其无益矣。
故曰放饭流歠，而问无齿决，是之谓不知务，其斯之谓与？是故孙林父，卫之强臣也，昔也不能事君而出奔晋，又介于大国以归其国，非定公之所欲也。
其于先君且然矣，于嗣君乎何有？丘宫之盟，杀三公子尹佗之追，直欲以一矢加之君臣，不帅职而增淫发泄，罪孰大焉。
晋悼惑师旷之邪言，及中行偃之妄议，不能共行天罚，而反为之合七大夫于戚，以定其所立之人，其何以为训乎？遂使乱臣贼子得有所恃，以纵其恶而无所思惮也，不亦甚哉。
若夫石买之伐曹，非无罪也，然而毁瓶之怒起于孙蒯，当是时也，卫侯在外未入，而僭窃之剽犹立于位也。
使晋平因曹人之愬，治其旧恶，告于诸侯，复衎废剽，执孙林父而戮之，不亦善乎？今也舍此弗问，而执石买徒，以伐曹之故，伯讨宜不如是矣。
春秋先书于戚之会，既出林父之名，而继于卫侯出奔之后，后书晋执石买，而贬称人，且曰执卫行人，则晋人党大恶而治小罪之失可见矣。
呜呼，买可讨也，置林父而讨买，则不可也。
于是乎可以知春秋之权衡矣。
故以悼公之贤，而仅止于萧鱼。
至平公而遂有溴梁。
大夫之纵，则皆党孙氏之效也。
诸侯之贰，岂必假羽旄之事哉。
向使晋人以会戚之大夫，而讨逐君之罪，以执石买之怒，移于孙氏，则晋之伯业未可量也，而不能焉，惜哉。
他日栾盈入于曲沃，而赵鞅入于晋阳，荀寅士吉射入于朝歌，大夫相继而起，其患不减于林父。
三家竞爽，而靖公废为家人，其祸不止于卫侯，故曰出乎尔者，反乎尔者也。
又曰始作俑者，其无后乎。
推原其由，则于戚之会可胜憾哉。

○吉禘于庄公，作僖公主。

礼失于亟，而复失于缓，春秋所以病望国也。
夫丧祭之礼，各有其时。
缓与亟之失，均也。
何谓亟？庄公丧制未终三年，而闵文公之失不可盖矣。
送死，人道之大变，而不谨其礼，履霜坚冰之兆也，其可以为小失乎？【遂行吉禘之祭，无乃太早乎？何谓缓？僖公即世十有五月，而文公始作练祭之主，则又大慢矣。
先王制礼，以节人情，亟与缓，同为不敬，鲁为秉礼之国而若是焉，可芡也。
夫古者三年之丧毕，致新死之主于庙，庙之远主当迁入祧，于是大祭于太庙，以审定昭穆之序，其礼有常期也。
诸侯既葬则反虞，虞主用□，期年而练祭。
练主用栗，故特祀之于寝而不同于宗庙，以昭其孝思之诚，其日有定数也。
今闵公既失之于亟而，文公又失之于缓，一缓一亟，皆以巳意行之，先王之制紊矣。
圣人爱礼甚矣，宁不为周公之鲁惜哉。
自今观之，吉禘于庄公，在闵公二年之五月，庄公之薨至是二十三月，则三年之丧未毕矣。
丧未毕也，而可以行吉禘之礼乎？禘非鲁所当用，姑置未论。
今先君方祀于寝而非宫庙，遂用盛乐而行吉礼，三年之爱忘矣。
为子而忘三年之爱，是不有其父也。
是事也，一举而三失礼也。
故春秋禘祭不书，因其亟而书。
曰吉禘，见其用吉之早也。
曰于庄公，明其于寝也。
而闵公之失不可掩矣。
作僖公主在文公二年之二月，则僖公之薨十有五月，巳过乎期三月矣。
过朞而犹未作主可乎？生事死祭，礼之太节。
以先君练祭之主，而作不及时，以为微而忽之，慎终之意蔑矣。
事父而蔑慎终之意，不可以为子也。
是事也，积恶之原也。
春秋于他公作主不书，以其缓而书之，且谨志其日焉，而行又有异乎当时之人，则君子又乌得而不录之哉】㈠？嗟夫，禘者，天子之祭也，鲁僭天予以为常，不可胜书也。
作主者，事亡之常礼也，不必书也，今皆见于春秋之经矣。
为国以礼，而祭祀又礼之大者，而至于如此，此时之鲁尚可为周公、伯禽之鲁乎？又其甚者，禘太庙以致妾母，纵逆祀以乱昭穆，鲁之礼不可言矣。
周家之礼周公所制，以周公之子孙而坏周公之法度，吾于他国又何望焉？呜呼，周公其衰矣。

㈠此段误刻于下文《曹公孙会自鄸出奔宋》中，今补入此文。

○曹公孙会自鄸出奔宋

贤者之后，能不失其去国之礼，春秋所以着其羙也。
夫圣人不以常事迥褒于人臣，其有所褒者，必其有以取之矣。
是故大夫去国，待放而后出奔，常礼也。
曹公孙会能行之于春秋之世，则既贤于当时之人矣，而况又为子臧之后乎？春秋特因其出奔而书曰曹公孙会自鄸出奔宋。
鄸者，其食邑也。
自鄸而出奔者，待放也。
曹大夫鲜有以名氏书，其曰公孙，贤也，而又贤者之后也。
一人而二羙具焉，可不书乎？古者大夫有罪，待放于其境三年，君赐之环则复，赐之玦则去，是臣子之常礼也。
时入春秋，君臣道丧久矣，故臣子能专其邑者无不叛其国，能使其众者无不要其君，以臧武仲之智而据防以求后，况其它乎？今有人焉，语其世则贤人之子孙也，观其所公，【遂行吉禘之祭，无乃太早乎？何谓缓？僖公即世十有五月，而文公始作练祭之主，则又大慢矣。
先王制礼，以节人情，亟与缓，同为不敬，鲁为秉礼之国而若是焉，可芡也。
夫古者三年之丧毕，致新死之主于庙，庙之远主当迁入祧，于是大祭于太庙，以审定昭穆之序，其礼有常期也。
诸侯既葬则反虞，虞主用□，期年而练祭。
练主用栗，故特祀之于寝而不同于宗庙，以昭其孝思之诚，其日有定数也。
今闵公既失之于亟而，文公又失之于缓，一缓一亟，皆以巳意行之，先王之制紊矣。
圣人爱礼甚矣，宁不为周公之鲁惜哉。
自今观之，吉禘于庄公，在闵公二年之五月，庄公之薨至是二十三月，则三年之丧未毕矣。
丧未毕也，而可以行吉禘之礼乎？禘非鲁所当用，姑置未论。
今先君方祀于寝而非宫庙，遂用盛乐而行吉礼，三年之爱忘矣。
为子而忘三年之爱，是不有其父也。
是事也，一举而三失礼也。
故春秋禘祭不书，因其亟而书。
曰吉禘，见其用吉之早也。
曰于庄公，明其于寝也。
而闵公之失不可掩矣。
作僖公主在文公二年之二月，则僖公之薨十有五月，巳过乎期三月矣。
过朞而犹未作主可乎？生事死祭，礼之太节。
以先君练祭之主，而作不及时，以为微而忽之，慎终之意蔑矣。
事父而蔑慎终之意，不可以为子也。
是事也，积恶之原也。
春秋于他公作主不书，以其缓而书之，且谨志其日焉，而行又有异乎当时之人，则君子又乌得而不录之哉】㈠。
若曹之公孙会是巳。
夫公孙会者，公子喜时之后也，喜时者何所谓？子臧是也。
子臧者，曹宣公之庶子，宣公伐秦而卒于师，曹人使公子负刍守，而使喜时逆曹伯之丧，负刍乃杀太子而自立，子臧将亡，负刍惧而告罪，乃反致其邑焉。
及晋侯之执负刍也，将见子臧于王而立之，子臧辞弗立，而奔宋，曹人所谓社稷之镇公子也。
今会之出亡也虽不可知其故，然当衰乱之世，独能行古人之礼，故其去也，不即走于他邦，而居于鄸，则非有大罪也明矣。
居鄸而君不赐之环矣，然后徐徐焉自鄸出奔宋，其进退之间，雍容不乱，隐然有子臧之遗风焉，可谓不坠其世德矣。
观于子臧巳如彼，而子臧之后又如此，子臧其不泯乎？春秋之义，善善也长，而恶恶也短，恶恶止其身，而善善及其子孙，安得不特书以着其羙也哉。
故奔未有书自者，而书自鄸，则知其为待放也。
曹无大夫，唯公子首以鞌之战特书以示贬，此则特书公孙，则知其与之也。
不书其入于鄸，则非叛也。
自鄸出奔，而不以鄸系之曹，则与宋华亥、向宁、华定自宋南里出奔楚者不同也。
由此观之，圣人之情见矣。
抑尝论之，国之衰也，未尝不由亲小人而远贤臣也，是故维鹈在梁，刺于诗人。
乘轩三百，数于伯主。
其来久矣。
故子臧贤公子也，致邑与卿，而不出。
公孙会好礼者也，去国而入于宋，然后白鴈来，而公孙疆出矣，且不得以亡国之善词书于经。
呜呼，悲夫。
观鲁论，记太师以下踰河蹈海而知鲁。
观春秋，书子哀来奔而知宋。
吾于公孙会之去也，而又有以知曹矣。

㈠此段乃上文误入，当删除。

○秦伐晋，狄侵宋，楚子蔡侯次于厥貉。

疆国并起而伯势分，春秋所以深为世道虑也。
世至文公，中国衰而外夷强矣。
是故秦有伐晋之师，而狄亦为侵宋之举，二强并起，遂使楚子得以乘间，而挟蔡侯次于厥貉，以与晋争伯。
春秋狄秦于前，而爵楚于后，然则成楚之强者，秦与狄也。
观伐晋、侵宋而次厥貉，书于一年之间，诸侯之无伯害哉。
尝考春秋之时，倚方汉之险以凭陵诸夏者，楚也。
据崤亟之固以抗衡伯国者，秦也。
恃豺狼之爪牙以逞其贪焚者，狄也。
桓文不作，伯业不振，无岁不有秦狄之师，无国不有荆楚之患，春秋不以秦狄之患为忧，而以秦狄党楚为忧者何哉？盖当时天下之所倚赖者一晋而巳，今荆既盛于南，而秦又起于西，狄又跳踉于北，三强竞爽，不弱一个焉，晋之世伯不易守矣。
是故秦人伐晋，而楚遂灭江。
秦晋战于令狐，而狄遂侵我西鄙。
楚师至于狼渊，而狄又有侵齐之告，何其不约而同耶？南夷与北夷交，中国不绝如线，可不惧哉。
况于晋君冲幼，不在诸侯，于是起范山之邪谋，生蛮荆之祸心，救郑不及，楚人遂有以觇其不能。
聘鲁而傲，楚人遂敢以试其倔强。
而北方之图，坚不可破矣。
彼秦者，晋之姻亲也。
令狐之役，晋不谢，秦固不直矣。
而秦纳不正，岂为无罪？康犹不悛，不顾义理之是非，而惟以报复为事，兴兵伐晋，以取北征。
当楚狄交乱之际，而秉时肆暴，陵轹诸侯之盟主，是以夏而为夷之行，春秋以狄待秦者，晋之失伯，秦为之也。
由是狄患遂肆，而三恪之宋首被其侵，虽曰潜师以为侵掠，而豺狼之毒，寝不可遏。
是役也，非特为宋患也，将天下之患自此始矣。
于是楚人知中国之多故，而乘势以兴厥貉之次，以临宋也，临宋所以图北方也，而宋果以狄。
虽不能御，遂道以田、孟诸夫以变夷，覆载不容之罪人，俨然入于中国，驱诸侯而奴役之，天下之变，有大于此者乎？故楚从此遂得书子，同于中国，以其强之成自此始矣。
春秋狄秦于前，而进楚于后，岂无意哉。
观楚秦相与灭庸，相与盟于蜀，而他日吕相绝秦之言，亦谓穆公即楚谋我，则秦之党可知矣。
自是以后，楚伐麋而狄侵齐，楚围巢而秦战河曲，新城之盟，仅仅收拾，而齐又叛，晋人置不敢问，不欲更生，一敌以为东顾之忧也。
而不知文襄之业，堂堂然去矣。
呜呼，狄不足责也，楚亦污于荆蛮久矣。
秦之先，死于王事，有功于周室者也。
穆公以于崤之败，出悔过之誓言，圣人录之，使其由是而进于善，则其伯岂止西戎而巳哉。
柰何连兵数岁，不能成尺寸之功，而徒以成楚人之暴抗。
呜呼，春秋狄秦而至于再，其有也夫。

○宋人、卫人入郑，宋人、蔡人、卫人伐戴，郑伯伐取之。

诸侯连兵以为暴，而敌国又乘其后，春秋所以交责之也。
夫兵，圣人之所恶，而况以诡诈相报复乎？宋、卫间郑师之在外，而乘虚以入其国，既入郑矣，又召蔡人以伐戴，则其阻兵肆暴，未有若此之甚者也。
而不虞郑伯之起乘其弊，伐而兼取其师焉。
夫宋、卫固不义矣，而郑亦岂得为义哉？春秋书入、书伐、又书伐取，则为交责之也，可知矣。
周官九伐之法大，司马掌焉，列国而非王命不敢擅动其兵也。
东迁以来，王纲不振，诸侯各自为党，以奸诈为仁义，视杀戮为寻常，侵夺纷纷，莫之能禁，其罪可胜诛哉？今郑师以伐宋出，宋人知其国之无守也，于是挟卫人以捣其虚，所谓攻其无备，出其不意之谋也。
果然造郑国都，如入无人之竟，是宋、卫之得志于郑矣。
二国既巳入郑而骄，故以伐戴召蔡，借曰郑有旧怨，戴何罪乎？不过乘时徼利，以凌弱而犯寡耳，则其阻兵安忍之恶极矣，而不知郑庄之计又巧也。
方二国之入郑也，郑师巳在郊矣，不还师以自救，而委国与之，避其锐也。
及其既伐戴而图之，击其惰也。
是故驻师于郊，多方以误之，彼宋、卫狃于入郑之役，谓巳实无敌矣，而不虞郑伯之亦掩其不备，郑攻其外，戴应其内，一举而三国之师尽没，亦可为好兵毒众者之戒矣。
呜呼，宋、卫以是施之于郑，而郑又以此反之，其民何罪而鱼肉之若是耶？然则宋、卫、蔡、郑皆不可以迯王者之刑也。
春秋比书其事，而四国之恶彰矣。
抑尝考之春秋之初，以诈用兵，莫甚于宋、郑也。
前此宋人伐郑，围其长葛。
郑则输平于鲁，而不之救长葛，见取于宋，犹不顾也。
宋人自谓无能为矣，不知宋、鲁之党既离，而郜、防之取继至，则宋巳堕郑之术中而不窹也。
至此又蹈其前辙焉，卒于民不堪命，祸发萧墙。
呜呼，若宋之殇公，所谓自取之也夫。

○齐人、郑人入郕，蔡人、卫人、陈人从王伐郑。

假王命以逞其私忿，抗王威以肆其不臣，甚矣郑庄公之不道也。
夫诸侯而不知有王，恶之大者也。
郑伯憾郕之不会伐宋，于是托于王命而挟齐人以入其国，入者，不顺之词也。
则其假王命以逞私忿者可见矣。
既而以不朝得罪于王，王帅诸侯以讨其罪，乃敢用兵交战于繻葛，王非诸侯之敌者，抗王威以肆其不臣，其罪又何如哉？春秋于入郕书人、书入，以着齐、郑之罪。
于伐郑不言战败，所以存天下之防也。
呜呼，郑者，宣王之懿亲，我周之东迁，晋、郑焉依，则郑实王室之藩屏也，柰何窹生以小人之雄，连诸侯以逞其不义，东迁之初，实为无王之首，是故伐卫而专征伐之权盟，石门而乱司盟之法，温麦、周禾，君臣道丧，取邑易田，灭纪废典，则其不知有王也久矣。
至是以兵入郕，果欲尊王室哉？观繻葛之一战，可以究其奸雄不道之心矣。
夫郕者，文之昭也。
当鲁之九年，郑人伐宋召郕，而郕不与，非郕罪也。
郑庄以其尝为王之卿士，而托于王命以败诸侯，于是合齐人以虐郕，而诬以违命之罪，干戈戎马造其国都，而王臣不行，王师不出，则其矫假之罪巳明，而犹未也，一旦王夺其政，遂怀忿而不朝，以致天王奋怒，躬师三国以伐之，此举虽非天讨，而郑之见伐于王，尤足信其入郕之为矫矣。
不然郑方紏逖王慝，何至自受王师之伐也哉。
王师既至，乃不俯首请命，而敢执干戈与天子周旋，繻葛之后，至以一矢加之乘舆，逆理悖道而有若此者乎？春秋不言其战与败，所以为王讳而存天下之大防也。
虽然，郑之所以敢擅王者，未始不由入郕之役致之也。
易曰履霜坚氷，至矫制入郕，而王不问，然后大假王命以制诸侯，于是而入许，于是而纳冯，志得恴满，遂有繻葛之举矣。
自繻葛以后，而王命不行，伯图遂启，故夫东周之不振，皆窹生之所为也，论而至此郑庄之罪不容诛矣。
而齐以太公之裔，赐履㈠之命，非不重也。
乃不能以义制郑，而从其所欲，然则禄父者，亦窹生之徒与。

㈠赐履，《左传僖公四年》：“赐我先君履，东至于海，西至于河，南至于穆陵，北至于无棣”。
杜预注：“履，所践履之界”。

○杞子来朝，公子遂帅师入杞。

事人而失其礼者，周可责，责人之失礼而加以兵者，尤可罪。
夫惟智者为能以小事大，而仁者为能以大事小也。
若杞者，可谓不知，而鲁亦可谓之不仁也欤？夫杞不朝王而朝鲁，非礼矣，况以中华而用夷俗，以夷变夏，杞之罪容可免乎？鲁之于杞，有婚姻之好焉，诲之以文告，加之以训辞，抑岂不可？而公子遂帅师入其国则太甚矣。
春秋交着其罪，故杞本伯爵而贬称子，狄之也。
公子遂帅师，言其用大众也。
入者，不顺之词也，而二国之罪皆无所逃矣。
昔者太王之事昆夷，以小事大者也，其诗曰：“肆不殄厥愠，亦不陨厥问”。
曷尝自外于礼乎？汤之事葛，以大字小者也。
其书曰“乃葛伯仇饷，初征自葛”，曷尝以失礼而遽伐之乎？春秋之时，人心斁坏，天理不明，故小国安于僻陋，而无自强之志。
大国矜其威力，而无仁爱之心。
于是并吞并起，弱肉疆食，然后礼义衰而干戈横行，中国微而夷狄暴横，莫之能御，夫岂无故而然哉？且札者，先伐之后㈠，先王以之备三恪而作宾者也，今而弃命废职，忘先君之所事守，不能居其封爵，亦可鄙矣。
纵以微弱之故，欲恃大国以镇抚其社稷，则有先公之遗法在，何至以夏后之子孙，用东夷之习俗，投章甫而袭左袵，变礼乐而言侏离巳，则无礼以污大禹之明德，其何罪大焉？春秋因其来朝之用夷礼，遂从而夷之，以见杞之自绝于中国也。
由此观之，杞则诚有罪矣。
奈何鲁以周公之胤，周礼所在，彼小国不能自振而倚我大国以为援，其情亦可矜也，而况于伯姬在杞，甥舅之好，庸可弃乎？彼之来朝，岂不有慕于我而为是仆也乎？威仪文词之不类，进退揖让之或愆，胥教胥诲，以引以翼，以继武王周公，兴灭举废之心可也。
今也不然，来朝之车甫旋，而上卿授钺，直造东楼之国，舍曰有罪，何至于此？彼以其卑，我以吾暴，嘉善而矜不能之意果安在乎？春秋书公子遂帅师入杞，继于杞子来朝之后，则杞之失礼，可罪也。
而鲁之不道，不亦甚乎？抑尝考之桓之二年，杞尝朝鲁，未几而鲁亦入杞，则杞每以朝鲁而受其兵，何哉？桓不足责也。
僖公号称贤君，而亦若是耶？禘太庙，致夫人，而嫡、妾之分失。
爱季姬，遇鄫子，而闺门之防乱。
况又从楚盟齐，乞师于楚，使天下沦于涂炭，鲁之为鲁，庸愈于杞乎？不省巳而以责人，呜呼，微春秋，不仁者皆得以文其恶矣。

㈠且札者，先伐之后，当作且杞者，先王之后。

○及晋处父盟，公孙敖会宋公、（云云）晋士縠盟于垂陇。

受人之非礼，而效其尤者，罪在望国。
待人以非礼，而贰其过者，罪在伯主。
天大夫不可以抗诸侯㈠，礼之大节也。
今也文公朝晋，而及晋处父盟，是晋以非礼加鲁，而鲁受其辱矣，柰何垂陇之盟，宋、陈、郑之君在焉，而我以公孙敖会之，晋乂以士縠主之，晋既贰过，鲁亦效尤，遂使君臣之分从此大紊于天下，谁之咎耶？春秋于处父之盟，没公不书。
而处父去氏，于垂陇之盟则据事直书，而罪自见矣。
夫司盟之法巳非列国之所当专，况于以大夫而与诸侯盟乎？周道衰微，王纲解纫，及邾盟蔑，隐公实肇其端。
至于浮来之歃，降尊从卑。
于折之盟，以下援上，则乱常失序，皆自我鲁为之，宁不重可叹乎？齐桓剏伯，而以公子结抗盟为讨于防之歃，鲁又不祥，直至后幽之盟。
齐伯大定二十余年，纲纪粗立，抑何幸欤？晋文以谲主诸侯，而翟泉之役，首为厉阶，王臣且不顾矣，况与国乎？襄公当国家多难之时，不知以礼信属诸侯，而以不朝来讨，文之伯也，未能改物，何遽至此？我文公不能以周礼自守，而畏大国之威，奔走听命，辱莫大焉。
晋侯不念同姓之懿，而暴蔑周公之裔冑，以宣示其侈。
处父，大夫也，敢盟天子之公侯乎？灭纪废典，以干先王之法度，其何罪如之？春秋没公以为鲁讳，鲁人耻之，君子亦耻之也。
至于垂陇之会，宋以三恪之宾，陈以虞帝之后，郑以宣王之懿亲，咸与在列，而晋又使士縠主其盟，是晋襄之待诸侯，皆以大夫当之矣。
一之巳甚，其可再乎？晋不足责也，鲁亦可以省矣。
人以大夫盟我，我之辱也。
敖也何人，而使上敌三国之君，辱于人不戒，而亦此辱人，夫效尤，祸也，不知政权下逮自此始矣。
是故有处父之盟，而后有垂陇之盟，晋有处父、士縠，而鲁有公孙敖，相视而起，相观而化，三家六卿之祸萌矣。
春秋严谨始之法，故深贬处父，而垂陇之役，遂列二子之名氏，非但直书以从同而巳也，若曰大夫之交政于天下自此始也，由是而大夫皆得以名氏书于经矣。
仲尼曰“始作俑者，其无后乎？”由是晋有赵盾，鲁有仲遂，纷纷迭起，而桃园之事，过市之哭继见。
呜呼，滥觞之不塞，孰滔天之可遏？履霜之不谨，知坚氷之必至。
他日昭公逐，哀公走，靖金废，乃其效欤？然后知春秋正名辨分，必谨于始，为后世虑至深远矣。

㈠天大夫不可以抗诸侯，天，当作夫。

○楚人伐郑，公子遂会晋人（云云）救郑，楚子使椒来聘。

外夷猾夏，而中国失御侮之道，故外夷遂强，而用中国之礼焉，此夷夏盛衰之大机也。
夫外夷之所以强，皆由中国不振而巳矣。
当我文公之时，晋灵少懦，不在诸侯，楚人师于狼渊以伐郑，是以此尝晋之能否也。
晋大夫以五国之师救郑，而缓不及事，春秋贬大夫而人之，以见中国之不振自此始欤？由是楚势遂张，而使椒聘鲁，乃以爵书，而君臣并见，然后华夷无复辨矣，可不为之寒心哉？尝谓夷狄猾夏未足忧，而中国之衰为可忧，何哉？当齐桓创伯之时，荆始入蔡而伐郑，其势张矣。
桓公同盟于幽之后，荆始来聘，其进不过书人，而国号且未改也。
既聘之后，屡驾伐郑，而改称楚，不骎骎乎强大而将不可遏欤？然而次陉之伐振旅于前，而城濮之战献捷于后，终桓文之世不得以爵见经，以中国之有人也。
城濮以来，楚人不敢北向者十有五年，今而忽起伐郑之师，宁不谓中或无人而可以逞其愿乎？是役也，实华夷盛衰之大机也。
晋之执事不思折冲御侮，以清外患，虽起救郑之师，而逡廵畏缩，不即赴敌，遂使郑国失三大夫，不得巳而及楚平，谁之咎耶？春秋于伐郑之楚，犹以人书。
向使晋能遏之于此，亦何致遂成其强哉？惟晋人不识事势，而坐失其机，然后强夷得遂其志，而越椒来聘，公然以中□之□行乎望国㈠，观其以玊帛而来，固异乎执干戈以从事，推原其心，岂诚知义而慕之者哉？不过借此以为窥觇之计耳。
春秋于救郑之役，贬诸大夫而称人，而中国之失策自此始也。
至于来聘之役，遂进楚而称子，以蛮荆之得与齐晋并肩，自此始也。
由是而次厥貉，由是而侵陈，遂侵宋，无乃滥觞于伐郑，而滔天于聘鲁也欤？甚而至于辰陵之盟，于邲之战，首足遂倒悬焉。
然则晋灵、赵盾长乱之罪无所迯矣。
或曰来聘之举，传谓与之。
今子之云，得无异乎？曰君臣并书，固与之心。
而寖强之意见焉，不□所以从此，而凡役得书爵耶？愚请为之说曰，滕子来朝，自是而皆称子，若曰滕之沦于夷狄，自朝桓始也。
楚子使椒来聘，自是而得称子，若曰楚之进于中国，自聘鲁始也。
吁，圣人之旨微矣哉。

㈠公然以中□之□行乎望国，公然以中国之礼行乎望国。

○齐侯使其弟年来聘，有年。

礼施于不当施之人者，人事之失。
瑞降于不当降之国者，天道之变也。
夫时聘结好，常礼也，而以为非，何哉？鲁桓以不义得国，王法所当讨也。
今齐侯使其弟年来聘，兹非人事之失乎？百谷顺成，嘉瑞也，而以为异何哉？鲁桓以不义得国，天理所不容也，今五谷皆熟以有年，兹非天道之变乎？在他君，以聘问为礼，而施于桓公则非。
在他君以有年为常，而降于桓公则异，圣人之旨微矣哉。
尝谓春秋之作无非为存天理、正人伦计也，人事舛则伦不正，天道僭则理不明，圣人上奉天时，下立人纪，故有赏刑之庸，而有燮理之道焉，春秋，天子之事也，安得不于天人之际交致其谨也哉。
是故鲁桓篡隐而夺其位，人伦之大变也，执之者无罪，杀之者无柰，暴明其恶，恭行天罚宜也。
鲁之臣子义不戴天而莫能讨，则邻国之所当举法也，况于太公实受赐履之命，齐可以不问乎？柰何不修方伯之职，乃使其贵介弟将玊帛以修好，人事之反其常，未有甚于此者矣。
春秋书曰齐侯使其弟年来聘，所谓礼施于不当施之人也。
桓篡隐而有其国，天理之大变也，不有人祸，必有天殃，旱干水溢，疾疫饥馑，宜也。
天下诸侯视以为常而莫能讨，则惟天能诛之耳。
况然豊年之瑞，当应于有道之国，鲁何以致此乎？柰何不有凶灾之谴。
当其即位之三年，乃获五谷皆熟之庆，天道之反其常，未有甚于此者矣。
春秋特书曰有年，是谓瑞降于不当降之国也。
春秋深明天人之理，安得火（？）以为非常之事而谨书之哉？厥后宣公之恶，犹桓也。
元年，齐侯与之会于平州，以定公位，则亦僖公修聘之类也。
十六年而大有年，则亦桓公有年之类也。
人事之失，天道之变，春秋特于二公备之，圣人诛乱讨贼之法严矣哉。
虽然，弟年来聘，齐之罪也。
而有年之瑞，天亦僣乎？以桓公在位十有八年，大水螽灾每见于经，而仅一有年，则他岁之歉可知矣。
桓公之罪可诛，而周公之遗民不可殄也。
天为民而有年，岂桓公有以致之哉？不然，彭生之难，亦不异于蒍氏之祸，何耶？故曰天定亦能胜人，不可诬矣。

○考仲子之宫，筑王姬之馆于外。

望国以非礼为礼，春秋书之，所以正其失也。
夫知其不当为而为之者，天下之大罪矣。
故仲子，惠公之妾也，不当祀以夫人之礼，而隐公成其父之邪志，为别立宫以祀之，盖自以为得礼，而不知其非礼也。
齐者，鲁之仇也，不当为之主婚，而庄公忘其父之雠，为筑王姬之馆于外，亦自以为得礼，而不知其悖礼也。
由此言之，岂非故为其所不当为者乎？此春秋所以深恶之也。
古者庶子在父母之室为其母不禫，所以厌于尊慈母与妾，母不世祭，所以降于嫡，此礼之当辨者也。
况以妾母而敢立宫以尊之乎？父母之雠不共戴天，兄弟之雠不与同国，九族之雠不同乡党，此义之当行者也。
况以父雠而敢筑馆以主其婚，于今隐公紊嫡庶之分，而庄公忘父子之亲，天理绝而人伦亡矣。
春秋安得不深责之哉？且仲子者，桓公之妾母也，隐公承先君之邪，而让非其所当让，将立其子，而先尊其母，特以孟子既入惠公之庙，则仲子不得与之并享，则非不知仲子之为妾矣。
故特奉之以别宫，自常情言之，则不敢致诸太庙，而别立宫焉，疑若称也。
由君子观之，则谓公虽不敢祔仲子于太庙，而立宫之礼亦非。
故春秋因其始祀而书曰考仲子之宫，考者，始成而祀也。
不曰夫人而曰仲子，正其名也，而隐公之以非礼为礼可知矣。
庄公之于齐不共戴天之雠也，天王嫁女于齐，而使鲁为之主，害义甚矣。
为庄公者，泣血以请辞焉，而勿从之可也。
柰何藐然不顾，而遂受命焉。
然不馆之于国内，则非不知其不当为也，故特筑王姬之馆于外，自常情言之，则筑馆于外，不失居丧之礼，疑若可也。
以大义言之，则公也方当寝苫枕戈之时，而与仇人主婚姻之礼，不亦悖乎。
故春秋特书筑王姬之馆于外，则庄公之以非礼为礼又可见矣。
夫考宫，常事也，其得为者不昼，而考仲子之宫则书，以其乱夫妇之伦也。
考宫书于上，而继之以初献六羽，六羽尤非仲子所当用，则隐公之罪不可逃矣。
鲁主王姬久矣，其得为者不书，而庄公之主齐婚则书，以其忘父子之伦也。
筑馆书于□，而继之王姬归于齐，归齐则非鲁所当主，而庄公之罪不可逭矣。
斯二者，三纲之所系也，春秋安得不深谨之哉？呜呼，鲁之礼若是耶？而曰犹秉周礼也，然则当时诸侯之于礼可知矣。

○会于萧鱼，秦人伐晋，莒伐我东鄙，围台。

伯主既服贰国，而不能制外患，此春秋之所惜也。
夫功不在大，而患不在小也，惟不虑患于功成之后，则未有不失之者矣。
晋悼公叠三驾之劳，以得郑于萧鱼之会，此中国莫大之功也，柰何秦人继之以伐晋，借曰秦晋仇也。
蕞尔莒乃敢伐我东鄙而围台，彼固有以觇晋之怠矣。
而当悼公之世有是焉，宁不深可惜哉？故自萧鱼而晋伯衰矣。
吾尝观于齐桓公矣，方其伯之盛也，攘夷狄，恤与国，紏逖王慝㈠，如恐弗逮，何其勤耶。
至于葵丘既盟，怠心遽肆，由是楚狄交炽，公不能抑，君子伤之，以为有始而无终也。
然而缘陵之城，救徐之役，功虽不足，犹有事焉。
而未至如晋悼之遽自画于服郑也。
人徒知葵丘为桓公盛衰之会，又孰知夫萧鱼为悼公勤怠之机耶？何也？桓公之入国也，逐不臣也人以治内；围宋彭城以治外，而复伯之权舆巳在此矣。
由是而睦诸侯，和戎狄，三分四军以待来者，其勤为何如耶？故郑人之未服也，申之以五会，震之以三驾，屡盟而屡叛，屡叛而屡伐，公亦知服人以威之未尽善□，于是乎肆青围郑，聊以张吾三军，而纳斥候，禁侵掠，旋继于行成之后讲好，会而却□盟，推至诚以待郑使，反复之人，不惟回革，而有服其心，庶几乎王者之气象矣。
柰何服郑之后，遂自纵弛。
秦，虎狼也，党楚而来谋我，盍亦预为之防乎？今也徒知一郑之服为可喜，而不知外侮之至为可忧，蠭虿有毒，况敌国乎？秦人来伐，乃使士鲂以孤军御之辛，易秦而不设备。
干栎之战，不敢以告诸侯，亦可耻矣。
比及明年，僻陋在夷之莒，亦敢兴师伐鲁，而围其邑。
夫鲁，晋之同姓，事晋最谨，而莒敢陵之，岂徒弱鲁而巳？知晋之怠而不畏也。
观春秋书萧鱼之会，而继书秦人伐晋，明年又书莒人伐我东鄙，围台。
无乃与盟于葵丘，而继书狄灭温，楚人伐黄之事类乎？虽然，萧鱼之会，晋悼之终也，诸侯赖之，稍获息肩，当衰乱之世，亦可谓之小康。
然以圣人之王道律之则不然矣，悼公以清明之资而止于此，宁不深可惜哉。
悼公没，晋伯替矣。
推原其由，悼公之政，大抵以大夫分之。
当其盛也，有荀罃、魏绛之良。
及其衰也，伐秦制于栾黡，而会戚惑于荀偃、师旷，然骎骎不振，而溴梁之兆见矣。
无竞维人，岂虚语哉？

㈠《左传僖公二十八年》：“敬服王命，以绥四国，纠逖王慝”。
杜预注：“逖，远也；有恶于王者，纠而远之”。
杨伯峻注引惠栋补注：“《鲁颂》狄彼东南，郑笺云：狄当为剔。
剔，治也。
此《传》当训为治也”。
《隶释汉范式碑》：“纠剔瑕慝，六教允施”。

○宋皇瑗帅师取郑，师于雍丘，郑罕达帅师取宋，师于岩。

列国互用诈以相覆，春秋直书之，亦可见出乎已者，之反乎已也。
夫兵，圣人之所恶也，而况于以诈谋交相倾覆者乎？我哀公之九年，宋皇瑗帅师取郑，师于雍丘。
越五年而郑罕达又帅师取宋，师于岩。
夫取者，悉虏而俘之也。
成师以出，而使敌人得尽取之，则败者必有不备不虞之失，而胜者必有出其不意之计。
诈谋并作，仁义涂炭，宁不重可怜哉？观春秋书宋郑互相取师之文，可以有所感矣。
先王用三驱而不掩群，君子钓而不纲，弋不射宿，待物且尔，而况人乎？时入春秋诸侯放恣，干戈相寻，靡有宁岁。
用诈逞奇，纷纷而莫之禁，以奸宄为仁义，以杀戮为寻常，在王法不可胜诛矣。
今郑大夫欲外取邑以与嬖人，于是乎有围宋雍丘之举，其罪岂不大哉？春秋乃舍郑人之围邑，而专著宋人取师之罪何也？夫敌加于已，自反而有礼焉，则修文告以却之。
不得，则告于天子，请于方伯，必有能伸之者。
今也不然，则围郑师于雍丘，日迁舍以合垒，是宋人之志在于尽割其众，而异于解罔祝禽者矣，则不仁孰大焉？故春秋不书郑之伐宋，而但曰宋皇爰帅师取郑，师于雍丘。
言取，则无一人得脱可知，而郑之悬军深入，自取败亡之罪，亦可见矣。
佳兵，不祥之器，出乎尔者，必反乎尔矣。
不越五载，而郑罕达又以取宋师，书于经，夫向巢欲尽平元之族而围嵓，亦犹郑人之围雍丘也。
郑罕达救嵓而围宋师，亦犹皇瑗之救雍丘而围郑师也，则郑人之志亦在于报宋，必欲悉虏而俘之矣。
彼以不道施诸我，而我又以不道报之，以怨易怨，当何时而巳乎？春秋亦不书宋人之伐郑，而直书曰郑罕达帅师取宋师于岩，则用诈之罪在郑，而宋之不备不虞以取丧败之罪又可知矣。
夫国以民为本，君子之爱民也如保赤子，不时且不敢，使况以私忿小怨驱而纳诸陷阱之中，使其肝脑涂地，骨肉离析，至此极哉？有伯者作，且不可容，律以春秋之王法，皆当服上刑矣。
抑尝考之春秋之初，书曰宋人、卫人入郑，而继之曰宋人、蔡人、卫人伐戴，郑伯伐取之，是二国之以诈谋相掩非一日矣，桓文迭起，而取师之文不见于经，至是乃两见焉，而又出于宋、郑，宋以先代之后，作宾王家，而郑以母弟懿亲，蕃屏王室，而坏法乱纪至于如此，可胜诛哉？呜呼，观宋殇、郑庄于春秋之始，而知天下之无王。
观宋皇瑗、郑罕达于春秋之终，而知天下之无伯。
始而诸侯，终而大夫，又可以言世变矣。

○仰孙羯会晋荀盈（云云），城杞，晋侯使士鞅来聘，杞子来盟。

伯主以天下私其亲，故命使施礼为可鄙，而屈身要信为可贱也。
夫惟义可以率人，苟以其私，则无以令与国矣。
今晋之平公以杞出之故，合十二大夫而城杞，役诸侯，以私其母家，罪莫大焉。
是故既城之后，而使士鞅来聘。
来聘，所以拜城杞也。
未几而杞子又以来盟至鲁，来盟，所以拜杞田也。
比事以观，则其以不义动人，而有不慊于心者可知矣，然则晋之失伯不亦宜哉。
夫伯者，所以合诸侯而匡天下也，苟以德命，谁敢不从？是故齐桓公以诸侯之师城邢、城卫，天下翕然，以存亡继绝之羙归齐，不闻桓公之遣使以谢诸侯，而亦不闻邢侯、卫侯之亲往绸（？）盟于诸侯也。
而邢迁如归，卫国忘亡，其功为何如哉？惟其心在于公义而非为私也。
今晋侯以奕世之伯，号令诸侯，非弱于齐也，而城杞之后，仆仆焉来聘来盟之不暇，宁不可鄙贱哉？何以言之？晋平之母，杞女也，杞于是时非有外患如邢、卫之在齐桓时也，德则不竞，而介于大国，以劳诸侯。
夫诸侯者，天子之诸侯也，非晋国之役也。
昔者平王不抚其民而戍母家，诗人有束薪蒲楚之剌，君子伤之。
而况于晋乎？今晋臣彪不恤周宗之阙，而夏肄是屏，于是乎合十二国之大夫，勤版筑于东楼之杞。
文之伯也未至改物，何以有此弃同即异？不仁役人，以私不义，不义不仁，何以为伯主？当时鲁郑大夫有甚乎之叹，而不敢违也。
则天下皆知其不当为，而晋亦自知其不可矣。
城杞之役甫旋，而士鞅之聘踵至，谓区区礼文之未，可以盖其愆，而收诸姬之心乎？则其鄙也不待贬而自见矣。
既成其国，又治其田，使晋命之出于公，鲁何敢不尽归乎？今瘠鲁以肥杞，乃以卿大夫相继于朝府，无虗月之故，则晋之所以令诸侯者利而巳矣。
来盟以固归田，而以国君亲其事，且不守中华之礼而用夷俗焉，夫以土田之故，亲辱于人，是狥邾也。
以先伐之后而变于夷，是弃礼也。
礼亏利胜，其能国乎？呜呼，晋以城杞之故而来聘，杞以得地之故而来盟，则伯主之所以为伯主，杞子之所以为诸侯，皆可知矣。
春秋于城杞，则列序十二大夫以着其动众之罪，而继之以晋侯使士鞅来聘，又继之以杞子来盟。
杞称子，贱之也。
盖尝考于斯时，天下甚多故也。
吴楚交政于中国，此何时耶？平公举七世之伯业，一朝付之于楚，自谓可以奠枕而居矣，不知于号之会。
再读旧书于申之役，楚主中夏，他日将通少习之言，一出而执戎蛮子赤归于楚，如事天子然，“谁生厉阶，至今为梗”，蛮夷侮其外，而大臣叛其内，晋国卒剖而为三，则皆平公之罪矣。
城杞之役可胜叹哉。

○楚人伐黄，楚人伐徐，公至自会。

外患自远而至近，春秋危望国以见伯业之衰也。
夫华夷之势不两立，伯业衰，则夷狄强矣。
当齐桓之暮年，楚人伐黄而公不救，然后楚复伐徐。
夫黄，远国。
而徐在山东，与齐为邻，非外患自远而至近乎？是以牡丘之盟，春秋始书公至自会，而桓德之衰，与国皆有可危之势，于是因鲁以见其余也。
楚之为中国患久矣，东迁以来，僣号称王，凭陵上国。
尚赖齐桓剏伯，以攘夷安夏为已任，是以有次□之役，而中华之势复振，抑何幸也。
奈何葵丘既会，震矜遂□，一念之怠，前功遽废，使强夷得以忖度其心，而前日相与□旋之国悉蒙其患，自远以及于近，岂不骎骎乎剥床及肤□哉？观春秋危公之意亦可惧矣。
且夫黄，自贯泽受盟于齐，□是有阳谷之会，相为掎角以牵制楚人之肘腋，用能致屈完之来盟，则黄实有功于齐也。
今楚人敢兴兵以伐黄，无乃讨其前日从齐之故与？黄以从齐见伐于楚，则楚师之起，乃所以尝齐也。
齐既视黄而不救，然后浸淫而及徐，鸣钟击鼓，将问徐以何罪？不过为其附齐而取舒也。
借曰黄远国也，虽鞭之长，不及马腹。
徐在齐之宇下，可不被发缨冠而往救之乎？始之伐黄则置而不恤，继之伐徐则救而不亟，则极公之不竞，不足庇与国可知矣。
是故春秋凡桓公之盟会皆不书，至安之也。
至于牝丘之盟始书公至自会。
夫楚之患自黄而及徐矣，徐之去鲁不远也，辅车相依，唇亡齿寒，宁不有无厌及我之患乎？呜呼，岂独鲁也，天下之从齐者莫不岌岌乎殆矣。
春秋，鲁史。
故至公以着其危，而他国从可知焉。
啇书曰靡不有初，鲜克有终，吾于桓公见之矣。
厥后公卒未几，而楚遂至其国都以盟鲁、郑、陈、蔡。
越八年而以师伐齐取谷，至是则盟贯取舒，进次于陉之憾悉报无遗。
呜呼，向使桓公敦不息之诚，当楚人伐黄，而振旅焉，天下事岂至此也？或者谓桓公初致江黄之时，管敬仲尝有言矣，桓公不从，而卒贻祸于二国。
吁，仲之言是也，而未知道也。
使其能引公以正心修身而行王道，则岂无“自彼氏羌，莫敢不来享，莫敢不来王”之遗事乎？而仲不能也。
使小国贤君欲自援于蛮夷之污，而不克遂其志，君子盖深伤之。
不然，仲之器不小矣。

○吴入郢，于越入吴，公会晋侯及吴子于黄池，于越入吴。

强国每逞力于外，而不虞敌人之乘其后，观春秋书吴之事亦可以为戒矣。
方吴之败楚而入郢也，师犹在楚。
而于越乘虚以入，吴亦可警矣。
至于黄池之会，方与晋侯争长□，不虞于越之又入其国耶。
春秋始书于越入吴于吴入郢之后，再书于越入吴于公会晋侯及吴子于黄池之后，则其虚内事外，阻兵安忍之效，岂不深切着明也哉？尝谓以力胜人者，人亦以力胜之，此理之必然也。
春秋之季，吴国天下莫强焉，长岸鸡父之战，灭巢灭徐之文，经不绝书，犹曰以蛮夷而攻蛮夷也。
及其胜楚，则遂及齐、而及鲁、及晋，若火之燎于原，不可向迩，自以为莫能敌已，不知祸乱相寻，罔有纪极。
东南人生一越为其腹心之患，□之巳甚，而至于再，姑苏之栖兆矣。
岂不可为陵人而不顾已者之大戒哉？自今观之，吴乘楚之得罪于中国而伐之，虽曰因以复怨，犹有名也。
至于五战而造其国都，系累其人民，鞭橽其家墓，君居其君之寝，大夫处其大夫之室，弃约肆淫，恣行无忌，暴横未有甚于此矣。
方且扬杨然自以为得志也，不思国内空虚，而于越之兵捣其不备，入其巢穴，如造无人之境，无乃出乎已者之反乎已也乎？春秋书吴入郢，而继之以于越入吴，比事以观，可谓深切着明矣。
吾意其人为是恐惧而警省也，岂意夫胜齐伐鲁之后，复驾晋而争伯。
黄池有会，方将逞其枭雄以长上国，不知勾践之又蹑其后也。
死灰燃于会稽，而太子毙于姑蔑，所得几何，不足以偿所丧，春秋书公会晋侯及吴子于黄池，而又继之以于越入吴，何其蒙患于前，而又不戒于后也？呜呼，吴以力胜楚，而越又以力胜之吴，以强陵晋，而越又以强陵之，天道好还，岂不信哉。
阖闾之时犹曰不备不虞而巳矣，若夫差何其愚耶？春秋因事而比书之，垂戒之意远矣。
是故观入郢而会黄池，宜吴之盛也。
而于越入吴，败亦随之，譬之蛇豕踯躅，卒以自偾，不亦可哀也哉。
虽然，吴不足论也，吾于此而为中国诸侯悲也。
当入郢之时，特以晋不救蔡，而吴得假之以为功，吴兴而晋遂失伯。
隽李一败，北向之图稍辍，而诸侯莫之省也。
齐、卫方助叛臣以挠晋，鲁方有事于邾，而晋则惟纳蒯聩，伐鲜虞之是务也，而皆不以吴为忧，遂使伐陈会鲁，势焰大炽，而齐、晋大国俱受其患，庸非自致之耶？然后吴越争衡，而春秋终矣，其可叹也夫。

○公子结胜陈人之妇于鄄，遂及齐侯、宋公盟，齐人、宋人、陈人伐我西鄙。

大夫越礼以生事，而贻患于其国，春秋据事直书而自见矣。
夫失已失人，冦之招也。
今公子结以国卿下媵陈人之妇，既失已矣，媵妇之后，遂专事以及齐侯、宋公盟，公侯岂大夫之敢敌乎？是以牲歃徒陈，而反以致三国之伐，然后生事病国之祸见矣。
结可责也，而齐侯、宋公亦不得免焉。
古者大夫之出疆也，受命而不受词，有可以安社稷，利民人者，专之可也，未闻专命而非礼以致患者也。
夫人必自侮然后人侮之，国必自伐而后人伐之，皆由已以致之，况于已为大夫，固当使其君安富尊荣，而民无侵陵之患也。
今一举而害及其国，其罪岂不大哉？是故公子结者，鲁之卿也，媵妇浅事，非大臣之当亲，今乃纵其私情，去国踰境，以媵微者之妇，则以尊而临卑，紊上下之分矣。
彼齐侯者，太师之胤，尊为东州之方伯；宋公者，先伐之后，爵为天子之上公，夫岂列国大夫所可敌哉？今结也因媵妇之行，遂及二君为盟焉。
夫盟者，有国之大事也，乃不禀命于君而专之外，有以卑杭尊之罪，而内有以臣专君之恶，一举而二罪并焉，其可乎哉？他日西鄙之伐，辱国殄民，果谁之所致乎？则结之罪不可逃矣。
是故媵妇浅事不当书，而春秋特书曰公子结媵陈人之妇于鄄，陈人微者，既见其重，以失已矣。
而继之曰遂及齐侯、宋公盟。
遂者，专词。
及者，所欲。
又见其轻以失人也。
至于西鄙之师而书曰伐，见三国之有词于伐也。
然则三国义乎？曰鲁则失矣，三国亦岂义哉？夫以伯主之严，上公之重，谁得而犯之？蕞尔大夫而求盟，其从其否，诚在我耳。
训之以礼义，道之以名分，不与之盟可也，执而治之可也，何至以二大国之君，俛首与之共歃。
既歃之后，而以兵刅临之。
夫抗尊求盟者，公子结也，西鄙之民何罪？慢鬼神而食话言，虐无辜以黩威武，不义甚矣。
吾尝观乎文公之经有曰季孙行父会齐侯于阳谷，齐侯弗及盟。
夫以啇人之不义，且能却大夫之请，何桓公乃不能慎之于始，而悔之于终乎？然则结也不足责也，齐为伯主，于是乎有惭德矣。

○公围成公，至自围成，筑蛇渊囿。

君令不行于陪臣，而劳民以自乐，甚矣鲁之不竞也。
夫佚游从欲，巳非人君之当为，而况作于患难之时乎？是故成，鲁邑也，而疆臣据焉，定公欲堕其城，而亲帅师徒以围之，卒不能克而返，是正恐惧警省之时也，柰何告至之后，乃役民以筑蛇渊之囿，尚可谓知务乎？春秋书公围成公，至自围成于十有二年之冬，而书筑蛇渊囿于十有三年之夏，则定公之失君道可知矣。
呜呼，鲁自宣公受国于东门氏，而禄去公室矣。
成公失政，而政逮于大夫，丘里之作费邑之城，三军之作中军之舍，不绝于经，三家竞爽，不弱一个焉。
孰知陪臣之又专制其后哉？至于孔子摄相，然后费郈继堕公室，可为之兆，巳见于此。
使其终用圣人，鲁可以为政于天下矣，虽百成何能为哉？今定公不知二邑之堕出于仲尼之化，而以为巳功也，于公何难哉？是以无成，是无孟氏之言，一动强臣之心，而深沟高垒，坚守弗下，以封内之邑而用师围之，有如敌国，巳见鲁之失政矣。
况以堂堂国君之尊，伐一陪臣而不能胜，卷甲而归，亦可危巳。
吾意定公因是而惧，改前辙以自新，委国圣人之不暇也，柰何恬不知畏，告至之后，反自肆于骄乐，当举趾条桑之月，役农作之民以筑囿焉。
夫筑者，创始之词，而囿者，育鸟兽之所也。
当闲暇之时且不可为也，而况于萧墙之冦未弭，此何时耶？而自放于盘乐怠傲，无乃安危利菑，而乐其所以亡乎？置民人社稷于度外，而以奉巳为重，颠倒错乱，未有甚于此者矣。
春秋先书公围成，而继之以公至自围成，危之之意巳见。
至明年之夏而有筑蛇渊囿之书，则定公之不足与有为也明矣。
卒之女乐至庭，而圣人以燔肉去，遂使一变至道之国，日沦于微弱，而大野之麟卒虚其应。
悲夫，吾尝观乎春秋书筑台及囿凡六，见庄公一年而筑三台，当齐桓方伯，四邻和睦，国家无事，可以有为而不为也，故鲁自是始弱。
及庄公告终而遂大乱，国几亡。
成公之时，内政归于强臣，而外屡辱于大国。
末年，晋悼复伯，稍获见重，而遂筑鹿囿。
昭公游于季孙之术中而筑即囿，卒以客死。
今定公不以先君为鉴，而又履其辙焉。
呜呼，无囿犹可，无民何为？邦分崩离析而不能守，是谁之咎哉？

○取汶阳田，公会楚公子婴齐于蜀。

藉势以复地，其利国也为其微㈠；致赂以从夷，其辱国也为甚大。
夫为国而不知以义为利，未有不受其咎者矣。
鲁之成公恃晋之势，一战胜齐，以取汶阳之田，以乱而易乱也，其利国不亦微乎？遂使楚人以此借口而为阳桥之役，公也乃屈千乘之尊，会其大夫于蜀，致赂纳质以求免焉，则其辱国大矣。
观春秋书取汶阳田于前，而书公会楚公子婴齐于后，则鲁之所获不如所丧，为国而不以礼，其效岂不深切着明矣哉？尝谓天下莫大于礼，莫强于义，是故诸侯修睦以事天子，不敢失也。
而后蛮夷顺令，以事中国不敢违也。
今也友邦冢君不能和恊，而使外夷得以借此以为猾夏之阶，不亦甚哉？观成公之所以胜齐而辱于楚者，抑亦可以为戒矣。
且夫汶阳，鲁故田也，而见夺于强大之齐，考于建邦士地之图，若在封域之中，则先王所锡，先祖所受，不敢失坠，所当告于天王以正疆界，不当擅兵以取之也。
不然侵小得之，则固有兴灭继绝之义，齐固不得而有，亦岂鲁之所当有哉？今鲁之战齐也，以大夫之一怒，而介于大国，幸以获胜，则藉郄克之言以取汶阳，而不使一介告诸天子，是惟强力之恃，而于君臣之义蔑矣。
虽取故邑，与夺人之有何异哉？而不知我以强力陵人，人亦以强力而陵我矣。
未几楚人遂有侵卫、侵我之师，以问伐齐之故。
甥舅之国，翦为仇雠，而使蛮夷得以为词，亦巳俱矣。
而又不能亲贤修政，保固疆圉。
乃以国君之尊，亲会公子婴齐于蜀，而荐侑焉。
以周公之裔，千乘之君，降班失列以听于夷狄之大夫，岂不哀哉。
惟其不能以礼为国，以及此忧也。
故曰藉势以复地，其利国也为甚微；致赂以从夷，其辱国也为甚大也。
季孙行父为国上卿，固当上使其君保安富尊荣之位，而下庇其民使无辛苦盩隘之祸也，而乃不忍一朝之忿，残民以逞其私。
汶田之归，扬扬然自以为功，而辱逮君父不顾也。
方将立武宫以宣示其侈，而不知他日韩穿一言，复束手以归诸齐，而所得者为虚文，不足以偿所丧。
然后知不以义为利，而以利为利，乃有国家者之大患，而春秋讥取汝阳田之意远矣。

㈠其利国也为其微，考下文相对者“其辱国也为甚大”句，则此基字当作甚，作“其利国也为甚微”。

<h2>重刻诚意伯刘公文集后序</h2>

《诚意伯刘公文集》固栝一方文献，实为明百代文章勋业之宗，儒先理学之统也。
刻自永乐初王太史景，后凡三易梓矣。
岁久寖埋，论次或盩，海内学士大夫诵说睹慕公者每嗟咨焉。
嘉靖己未，公乡达斗山樊侍御尝刻于北畿廵院，东南修辞士人尠得觏覩。
且经义删遗，似非全集。
隆庆壬申春，豫章虬峯谢公持斧按两浙，丕崇正学，风厉人文，行部至栝，握刘公简籍，恻然曰：“集残缺矣，士君子有志用世明道，舍是何所法程哉”？乃檄烈搜讨遗文，重手校而锓焉，公诸远尔，意甚渥也。
刻成，授烈序诸末简。
序曰：烈自撮发读书，即跂向公勋业文章，为古今殊绝人物，恨不一至其地为之藻蓻，奋感依冯。
兹猥以謭薄，承乏公郡，获瞻仪刑章典，复辱挂名文字中，以自托于尚友，岂非畴昔之愿哉。
夫天将开一代文明之治，则必□马生名世之臣，以应昌期，遘会风云，翊主佐命，赞谟决策，拨乱攘夷。
辅成皇王之化，未始不本之于道德文章。
道德文章，精神心术之微也，古之君子若伊尹于啇、吕望于周，其阿衡鹰扬，事业巳定于莘野、渭滨之时。
子房始遇沛公，运筹决策以成帝业，亡一不酬。
孔明卧草庐，与先主啇搉孙曹，因蜀之资以图天下，终身不易其言。
公天挺人豪，锺禀特异，固伊、吕之亚，子房、孔明之俦也。
生丁元季，阨塞抗愤，则巳有忧天下、致太平之意。
故撰着《郁离》《覆瓿》诸篇章，言虽雄浑奥密，闳辨激壮，体裁殊而摅忠阐性，则皆所以铺撷其拯世救民之心，酿酝夫礼乐法制之教，出入造化，机变鬼神，卒泽于道德仁义之懿。
及其明炳物先，克识真主，起从而受心膂之寄，柄帷幄之筹，殄汉歼吴，驱夷奠夏，指授诸虓虎熊貔，柱石之臣，以成高皇帝大一统之业。
涤秽湔膻复，还三代之华，何其伟欤。
嗟嗟，树开国之勋猷，昭传世之文章，与古先豪杰兼休并显于千百世之后，公盖出有所为，而生非无意者矣。
岂章句之儒，虗诵读，守空文，罔效尺寸巳哉，是固烈之依凭向慕之私也，谨序。

隆庆六年秋七月朔，后学建安陈烈顿首书

附录：

<h2>《诚意伯文集》二十卷（浙江巡抚采进本）</h2>

明刘基撰。
基有《国初礼贤录》，已著录。
其诗文杂着凡《郁离子》四卷，《覆瓿集》十卷，《写情集》二卷，《春秋明经》二卷，《犂眉集》二卷，本各自为书。
成化中巡按浙江御史戴鱀等始合为一帙，而冠以基孙廌等所撰《翊运录》，盖以中载诏旨制勅，故列之卷首。
然其书究属廌编，用以编入卷数，使此集标基之名，而开卷乃他人之书，殊乖体例。
今移缀是录于末简，以正其讹。
余十九卷则悉仍戴本之原次，以存其旧。
基遭逢兴运，参预帷幄，秘计深谋，多所稗赞。
世遂谬谓为前知凡谶纬、术数之说，一切附会于基，神怪谬妄，无所不至。
方技家逓相荧惑，百无一眞，惟此一集尚眞出基手。
其诗沈郁顿挫，自成一家，足与高启相抗。
其文闳深肃括，亦宋濂、王祎之亚。
杨守陈序谓子房之策不见词章，元龄之文仅办符檄，未见树开国之勲业，而兼传世之文章，可谓千古人豪。
斯言允矣。
大抵其学问智畧如耶律楚材、刘秉忠，而文章则非二人所及也。
（四库全书总目集部别集类）

<h2>国初礼贤录一卷（浙江范懋柱家天一阁藏本）</h2>

旧本题明刘基撰。
基字伯温，靑田人，元至顺中举进士，除高安丞，罢去。
旋起为江浙儒学副提举，再投劾归。
复辟为元帅府都事，为方国珍所构。
羁管绍兴，后从舒穆噜宜逊剿捕山冦，执政者抑其功，仅授总管府判，遂弃官还里。
明初聘入礼贤馆，叅预机宻，拜御史中丞，兼太史令。
又授宏文馆学士，叙功封诚意伯。
正德九年追谥文成。
事迹具《明史》本传，此书《艺文志》《千顷堂书目》皆作基撰，然录中所载卽明太祖任用基及叶琛、章溢、宋濓四人事，且有基驰驿归里居家，一月而薨之文，则非基所作审矣。
其中纪述多与史传相合，无他异同。
又基、溢皆载其卒时事，而宋濓得罪徙蜀事则无之，叶琛事迹亦甚寥寥，葢后人杂采成书，故详略不同如此也。
（四库全书总目史部杂史类存目）

<h2>淸类天文分野之书二十四卷（两江总督采进本）</h2>

明刘基撰。
基有《国初礼贤录》已著录。
此书乃洪武中奉勅所作，案星土之说，本于《周礼》保章氏，而其占错见《左氏传》中，其法以国分配，汉晋诸志少变其例，以州郡分配，以天之广大，而仅取中国舆地分析隶属，本不足信。
基作此书，更以一州一县推测躔度，剖析毫厘，尤不免于破碎，特其不载占验，为差胜术家附会之说。
然旣不占验，何用更测分野，于理均属难通，葢附会相沿，虽以基之学识，亦不能尽破拘墟之见也。
（四库全书总目子部术数类存目）

<h2>佐元直指图解十卷（安徽廵抚采进本）</h2>

旧本题明刘基撰，汪元标订，江之栋辑。
葢世有《佐元直指赋》一篇，传为基所著。
天启丁卯，之栋因演为图式而纂注之，元标则为刋刻以行者也。
其书以相地为主，于山运、卦位、星宫、吊替之说，畧具八卷以下，详选择之要，末附上官、出行、吉凶、间采、六壬、遁甲、游鲁竒仪之说，视术家游谈不根者尚为简当云。
（四库全书总目?子部?术数类存目）

<h2>郁离子二卷（内府藏本）</h2>

明刘基撰。
基有《国初礼贤录》已著录。
是书原本十卷，分十八篇，一百九十五条，今止二卷，盖后人所并也。
基初仕元不得志，因弃官入靑田山中，着此书。
天台徐一夔序曰：“郁离者，离为火，文明之象，言用之，其文郁郁然，为盛世文明之治也”。
巳附载《诚意伯集》中，此盖其别行之本。
（四库全书总目子部杂家类存目）

<h2>多能鄙事十二卷（浙江汪启淑家藏本）</h2>

旧本题明刘基撰。
基有《淸类天文分野之书》已著录。
是书凡飮食、器用、方药、农圃、牧养、阴阳、占卜之法无不备载，颇适于用，然体近琐碎，若小儿四季闗，百日闗之类，俱见胪列，殊失雅驯，立名取孔子之言，亦属僣妄，殆托名于基者也。
（四库全书总目子部杂家类存目）

<h2>弘文馆学士封诚意伯（明）廖道南撰（四库全书史部传记类总录之属殿阁词林记卷六）</h2>

刘基，字伯温，浙江青田人，年十四即领《春秋》大义。
元至顺癸酉，以明经举进士，授髙安丞。
掲文安公曼硕一见竒之曰：“此魏征流也，而英特过之，他日，其济时之器乎”？初，基游燕京，见书肆有《象纬占经》，阅之经夕，谈诵如流，其人大惊，欲举以授之。
基辞曰：“业已习矣”。
及丞髙安，有进贤邓祥甫者精于天文、术数，乃以其学授基焉。
治髙安有能声，江西行省辟掾史，基辞去。
寻起为江浙儒学提举，又辞去。
尝与鲁渊宇文公谅泛西湖，有异云起西北，祥光掩映，湖波如绮，诸人皆赋诗记之。
基独纵饮不顾，徐呼曰：“此天子气也，应在金陵，十年当有王者起其下，我当辅之”。
众骇以为狂，悉舎之去，基独与门人沈与京剧饮湖亭，时无能知者，惟西蜀赵天泽以为隆中诸葛也。
方国珍起兵海上，元帅多尔济巴勒被其诱胁，省宪遂举公为帅府都事。
基募兵平山冦呉成，改行枢密院经厯，与叅知政事舒穆噜宜孙守处州，以拒国珍。
迁行省郎中。
经畧使李国凤上其功，执政者贪得国珍赂遗，奏入不省。
授以判官，基又辞去，归青田山中，乃着《郁离子》书。
我髙皇帝取婺州，遣孙炎聘基。
基指干象谓人曰：“此天命也，吾其行乎”？基至金陵，上时务十八策，上嘉纳之。
会陈友谅入冦，或谋以城降，或以钟山有王者气，欲趍据之。
上问基曰：“先生以为何如”？基曰：“先斩主降议及奔钟山者，乃可破贼尔”。
上曰：“先生计将安出”？基曰：“天道，后举者胜。
若散府库，开至诚，以固士心。
伏兵伺隙击之，取威制敌，在兹一举已”。
而友谅至，果大败走。
复将讨友谅于九江，基曰：“金星在前，火星在后，克之必矣”。
上大喜，即出师攻皖城，自旦至晡不拔。
基请径趍江州，遂拔之。
友谅走湖广，其洪都守将胡廷美遣子约降，预请禁约数事，上有难色，基自后踢所坐胡床，顿悟，许之。
廷美以城降。
先是，尝遣都督冯胜出攻，基授以方畧，俾夜半候望青云起，则我兵宜伏。
见黒云则彼冦兵伏也，慎勿妄动。
黒云渐薄，与青云接，此冦归也，宜急追之，果如所料。
基以母冨氏丧奔归，过衢州，值苖军叛，杀守将胡大海、耿再成、孙炎等。
夏毅时守衢城，惊惧失措，基徐为画计，且谕诸军以祸福，众乃定。
遂与平章邵荣擒苗帅、贺李等，克复诸城。
方国珍素畏基名，遣间致书问，基因宣布威徳，讽使归顺，方氏纳欵。
上遣人访基以军国重事，基随问条答，悉合机冝。
及还都，道经建德，会张士诚冦其城。
守将李文忠欲奋击之，基曰：“不出三日，贼可成禽也”，比三日，黧明，基登城望曰：“贼走矣”，趍使疾追至东阳，悉禽之。
基至入谒，上问曰：“友谅据楚，士诚据呉，二者孰先伐之便”？基曰：“友谅居上流，名号未正，宜先伐之。
友谅旣平，取士诚如嚢中物尔”。
巳而友谅复攻洪都，上亲征之，大战于鄱阳湖，胜负未决。
基密谋移军湖口，以金木相犯日制胜，上皆从之。
陈氏平，遂决计伐士诚，暨北定中原，基运筹居多。
上时至基所，屏人语移时乃去，人莫知之。
乃以基为太史令。
一日基见日中有黒子，奏曰：“东南当失一大将”。
时叅军胡深征闽，果覆没。
他日上欲刑人，基曰：“何为”？乃语以所夣，基曰：“三人头上有血，此众字也，以土傅之，得土得众之象也，后三日，当有验”。
越三日，海寜果以城降。
上大喜，悉以所留刑者俾基纵之。
是年荧惑守心，羣臣震惧，基劝罪已以回天意，上即诏谕羣臣，人心始安。
值大旱，命基谳滞狱，多所平反，天降澍雨。
张昶上请羣雄旣平，宜及时为乐，基曰：“是欲为赵髙也”。
昶色动，乃使齐翼岩等伺基，欲中之伤。
上廉得其情，昶、翼岩伏诛。
未几，为御史中丞兼太子赞善大夫。
上北廵，命丞相李善长及基留守京师，且敕以督察奸恶，以肃辇毂。
基素刚严，凢中书、内府阉人、吏胥有犯即捕治。
宦者监工匠不肃，及宿卫舎人奕棊，基启皇太子悉寘于法。
有中书都事李彬者犯法，基即废之，善长祈缓其狱，弗得，遂衔之。
上还都，基言曰：“凤阳固帝乡，非天子所都之地，虽置中都，不宜居也。
库库特穆尔虽可取，然未易轻视，愿留意”。
基辞归青田，适章溢奏定处州田税，上命减税，亩止五合，且曰：“使刘伯温子孙世为美谈也”。
厥后定西失利，库库特穆尔北走沙漠，上乃手诏召基，畧曰：“尔从朕于羣雄未定之秋，居则匡辅治道，动则仰观天象，察列宿之罗布，验日月之光华，发踪指示，无征弗克。
攻皖城，拔九江，抚饶郡，降洪都，取武昌，平处州，尔多力焉。
至于彭蠡鏖战，炮声如雷，鬼神悲号，星日晦冥。
自旦至暮，如是者四。
尔时在舟中，备尝患难，今久而未至，朕心慊焉。
命驾一来，朕心良慰”。
基至，上欲拜之爵，基曰：“陛下乃天授，臣何敢贪天功”，固辞不拜。
上以事诘责丞相善长，基曰：“善长勲旧，且能辑和诸将”，上曰：“是数欲害汝者，汝反为之地耶？汝之忠勲足以任此”。
基曰：“譬如易柱，必得大木，若用小木为之，将速颠覆。
如臣驽钝，尤不可尔”。
上欲相杨宪，基与宪素厚，乃直言曰；“宪有相才，无相器。
夫宰相者，持心如水，以义理为权衡，而已无与焉者也。
今宪不然，能无败乎”？上曰：“汪广洋何如”？基曰；“器局褊浅，观之可知”。
上曰：“胡惟庸何如”？基曰：“彼小犊尔，将偾辕而败犂矣”。
上曰：“吾之相无踰于先生”，基曰：“臣非不自知，但臣疾恶太深，不任繁剧，为之且孤厚恩，天下何患无才，愿明主悉心求之，如目前诸人，臣诚未见其可”。
上尝与论兵曰：“克敌在兵，制兵在将。
兵无节制则将不任，将非其人则兵必败，是以两军之间，决死生成败之际，有精兵不如良将”。
基曰：“臣每观庙筭，初谓未必皆然，及摧锋破敌，动若神明，臣由是知将之胜又不若主之胜。
然陛下不拘古法而胜，尤人所难”。
上曰：“兵者，谋也。
因敌制胜，岂必泥于古哉。
战陈之事，阖辟竒正，顷刻变化，如风云之无常势，要在通其变尔”。
三年七月，以为弘文馆学士。
十一月，大封功臣，拜诚意伯。
锡之诰命，追赠其祖父皆永嘉郡公。
四年正月，赐归田里。
遣子琏赴阙谢恩，并上《平西蜀颂》，上手书优答，且问以天象，基覆上言：“霜雪之后必有阳春，今国威已立，宜济以寛”，上命以其书付之史馆。
或有言杀运三十年未除者，基叹曰：“吾若当国，扫除弊俗，一二年后寛政可复也”。
初，瓯括间有隙地曰谈洋，基言于上，以为顽民负贩私盐，因挟方冦为乱，宜设廵检司，上从之。
及设廵检司，民以为非便。
适茗洋作乱，郡县匿不以闻，基令子琏奏之。
时胡惟庸柄政，憾其所奏，乃谓基图谈洋为已墓地，诏以基勲旧，赦弗治，仍夺其禄。
先是杨宪败后，汪广洋为相复败，胡惟庸继之，基大戚曰：“使吾言不验，苍生福也。
如其验诸，其如苍生何”？八年正月，胡惟庸以医来视疾，饮其药二服，有物积腹中如石，基白于上，亦未之省也。
乃御制文一通遣使送归，及家一月而薨，年六十有五。
所著有《覆瓿集》《冩情集》及《犂眉公集》。
廖道南曰：予观《诚意伯集》，慨然激叹，以为有子房之风。
及诵我圣祖之言，亦曰吾子房也。
夫子房椎击沙中，何异于伯温之愤方氏也？伯温受天文于邓祥甫，又何异于圯上老人之三畧哉？汉之元功大封，子房愿封留足矣，乃辟榖导引，明哲保身。
始神黄石之术，终从赤松之游。
《易》曰：“介如石，不终日，贞吉”，何其智也。
而伯温乃徘徊容与，雉罹于罗，象以齿焚，岂其忠于国而弗智于身耶？彭韶赞曰：治沦于弱，曷仕于时。
爰归盛徳，仕止乃宜。
就桀就汤，节义奚亏。
大哉王佐，烛物炳几。
运筹制胜，翼龙以飞。
昭回制作，文章是咨。
允为宗臣，尔爵尔祠。

<h2>刘基（明）项笃寿撰（四库全书史部传记类总录之属今献备遗卷二）</h2>

刘基字伯温，括苍人也。
元末举进士，授江西髙安县丞，掲文安公曼硕见而竒之。
寓燕京时，书肆有天文书一帙，因尽阅之，翼日即背诵如流。
其人欲以书授基，基曰：“在吾胸中，无事于书也”。
江西行省辟为掾史，议事不合去。
复为江浙儒学副提举，上书言御史失职事，寝不行，遂投劾去。
尝游西湖，有异云起西北，光暎湖水中。
时鲁道原、宇文公谅诸同游者皆以为庆云，基大言曰：“此天子气也，应在金陵，十年后有王者起其下，我当辅之”。
方国珍反，省宪复辟为行省都事，基建议方氏首乱，宜捕而斩之。
省以基所议请于朝，准招安，且授国珍以官，乃驳基所议。
行省复以基为行枢宻院经歴，而经畧使李国凤奏基有军功，执政者皆右方氏，遂置不録。
授处州路总督府判，乃弃官屏居青田山中，着《郁离子》以自见。
人有谓公画江自守计者，基曰：“吾尝恶方张辈所为，可身自为之耶”？及髙皇帝下金华，定括苍，基指干象谓所亲曰：“此天命也”，遂决计趋金陵，而总制官孙炎适以上命来聘，遂间道诣金陵，陈时务十八策。
伪汉陈友谅入寇，或谋以城降之者，或谋出据钟山者，或欲决死战者，基张目不言，上召问，基曰：“议降与奔者可斩也，如臣之计，莫若倾府库，开至诚，以固士心。
宜伏兵龙湾，伺隙击之，取威制敌，以成王业，在此举耳”。
乃用基策，乘东风，发伏击之，大败友谅军。
上喜，赏基，基辞不受。
元旦，中书省设御座，将奉小明王行庆贺礼，基骂曰：“牧竖，何能为”？因极陈天命所在，上大悟，遂定征讨之计。
攻皖城不拔，基请径取江州。
上悉军而西，友谅走湖广，拔江州。
上使冯胜攻皖，命基授方畧，基书片纸授之，令夜半出兵至某，所见某方青云起，是贼伏也，慎勿妄动。
日中后，黑云渐薄，与青云接者，此贼归也，即衔枚蹑其后疾击之，可尽擒也。
验之果然，如基所授计。
擒贼而还，遂拔皖城。
洪都守将胡廷瑞使其子约降，请禁止诸事，上初有难色，基自后踢所坐胡床，上悟许之，廷瑞以洪都降。
以母富夫人丧辞归，时苗军反金华、括苍，杀守将胡大海、孙炎等。
衢州守将夏毅莫知所为，会基至，迎入城，一夕而定。
即移书金、处属县谕以固守，遂同诸军克复处州，擒苗帅。
方国珍素畏基名，数遣人致书问，基不敢受，遣人白上。
因令基与通问，因宣示国家威徳，国珍遂纳土入贡。
上时时使人以军国事问基，基条答悉中机宜。
赴京道严州，适张军寇严州，岐阳王欲奋击之。
基使勿击，曰：“不出三日，贼当自走，追击之，此成擒耳”，比三日，基登城望曰：“贼走矣”，众见贼壁垒旗帜如故，且鼓声戒严，疑，莫敢轻动。
基趣使疾进，兵至则皆空垒，击鼓者乃所掠老弱耳。
追至东阳，悉擒之。
基既至金陵，时陈友谅据湖广，张士诚据浙西，众欲先取士诚，基曰：“士诚，自守贼耳。
友谅居上流，窃伪号，宜先伐之。
陈灭，张不足定也”。
时友谅复寇洪都，上亲征友谅，大战彭蠡湖。
基宻请移军湖口，期以金木相犯日决胜，上从之。
友谅死，荆湖平。
上还京，定计取士诚，因定中原，拓地西北，基宻谋居多。
上或时至基所，屏人语，移时乃去，人莫有闻者。
拜太史令。
一日见日中有黑子，奏曰：“东南当失一大将”，时叅军胡深伐闽，果败没。
他日基见上时方欲刑人，基曰：“何为”？上语以所梦，基曰：“是众字头，头上有血，以土傅之，得土得众之象也，应在得梦时三日，当有报至”，上乃留所欲刑人，三日后，海宁以城降。
捷至，上大喜，悉以所留人命基纵之。
荧惑守心，羣臣皆惧，基宻奏宜罪已以回天意。
翌日，上临朝，即以基言谕羣臣，众心始安。
大旱，上命基谳滞狱，平反者甚众，天应时雨。
上大喜，基因奏请宜立法定制，从之。
张士诚既灭，张昶欲乱政，使人上书颂功徳，劝及时为乐。
上示基，基曰：“是欲为赵髙也”。
未几，昶以罪诛。
上尝以事责丞相李善，长宪使凌恱因弹之。
基言：“李公旧勲，能辑和诸将”，上曰：“是数欲害汝，汝乃为之地耶？汝之忠勲足以任此”。
基叩头曰：“易柱必得大木，小木为之，必将速覆”，上怒遂解。
洪武元年，上即皇帝位，基宻奏立军卫法。
拜御史台中丞。
中丞章溢奏定处州七县税粮如宋制，畞悉加五合，上特命青田县止科五合，且曰：“使刘伯温乡里子孙世世为美谈也”。
上幸凤阳，基居守，请曰：“宋元以来，寛纵日乆，必使纪纲振肃，而后惠政可施”。
乃命宪司纠察诸道，弹劾无所避。
基劾中书省都事李彬不法事，罪当死。
而丞相李善长素厚彬，请缓其事，不聴，驰奏行在，上从基处彬死刑，基承旨斩之。
上还京师，李公愬之，基乃乞归。
上问基何言，基因奏曰：“凤阳虽帝乡，然非建都之地。
王巴拜虽可取，未易轻也”。
后定西失利，王巴拜竟走沙汉。
上手诏叙基勲伐，召至京师，累欲进基爵。
基曰：“陛下天授，臣何敢当”？上欲相杨宪，基素善宪，以为不可。
上怪之，基曰：“宪有相才，而无相器。
夫宰相者，持心如水，以义理为权衡者也。
今宪不然，能无败乎”？上曰：“汪广洋何如”？基曰：“此褊浅，观其人可知”。
“胡惟庸何如”？基曰：“此小犊耳，将偾辕而破犂矣”。
上曰：“吾知无逾先生者”，基曰：“臣疾恶太深，又不耐繁剧。
为之且辜大恩，天下何患无才，愿虚心求之。
如目前诸人，臣诚未见其可也”。
三年，授弘文馆学士，进封诚意伯。
四年归老乡里。
上尝以手书问天象事，基悉条答，大畧言霜雷之后，必有阳春。
今国威已立，自宜少济以寛。
书奏，悉以付史馆。
寻入朝，八年，疾作，命驰驿归，薨于家。
先是杨宪败，汪广洋继之，寻贬广东，乃相惟庸。
基语人曰：“吾言而验，其如苍生何”？遂忧愤成疾。
死之前数日，以天文书授长子琏，使上之，且戒勿习。
复命其仲子璟曰：“胡惟庸必败我，欲奉遗表，亡益。
他日上必思我，如有问，当宻奏之”。
其畧以为修德省刑，祈天永命之本也。
政之寛猛如循环然，诸形胜要害之地，宜与京师声势相连络，幸圣主留意。
后胡惟庸败，世以基为知人。
琏字孟藻，仕至江西右叅政，有父风。
论曰：刘公以鸿渐之翼，困于燕雀，不卑小官，其与五就桀者何异？既佐真主，谋谟帏幄，言行计从，欢若鱼水。
观其先楚后吴，决成败于一言，定皇业于呼吸，真王佐才也。
及其功成身退，可谓明且哲矣。
而卒困谗口，向非髙皇圣明，不亦殆哉。
诗曰：“谗人罔极”，又曰：“贪人败类”，吁，可畏也夫。

<h2>刘伯温《悲杭城歌》</h2>

观音渡口天狗落，北闗门外尘沙恶。
徤儿被髪走如风，女哭男啼撼城郭。

忆昔江头十五州，钱唐富庶称第一。
髙门画戟拥雄藩，艳舞清歌乐终日。

割膻进酒皆俊郎，呵叱闲人气骄逸。
一朝奔迸各西东，玉斚金杯散蓬荜。

清都太微天聴髙，虎畧龙韬缄石室。
长夜风吹血腥入，吴山浙河惨萧瑟。

城上阵云凝不飞，独客无声泪交溢。

（四库全书史部地理类山水之属西湖游览志__西湖游览志余卷六）

刘基字伯温，括苍人。
元时为江浙行省都事，时方国珍乱海上，省议主招抚，伯温主攻讨。
国珍行赂于朝，卒从省议，逮伯温于法。
侨寓杭城，盖至正癸已岁也。
作诗云；

春阳动万物，众草皆已抽。
嘤鸣亦和悦，我何独懐忧。
鲸鲵未葅醢，豺狼满山丘。

鳯凰窜荆棘，乌鸢自相求。
浮云蔽苍穹，天路阻且修。
风沙日暮起，铩羽安所投。

悲来怛中懐，涕泣纵横流。
江城阴气凝，积雨春凄凉。
出门何所见，但见瓦砾场。

新庐各有主，店舍亦已张。
市人半荷戈，使客尽戎装。
回首嬉游地，惨淡寒烟黄。

怅焉念所思，恻隐心中伤。
徘徊西湖上，怆怅有所思。
所思不可见，涕泪下沾衣。

死生一瞬息，逝者安可追。
狼瞫信君子，李陵非男儿。
鍜鐡当用椎，析薪当用斧。

抜蓼而植荼，去辛还得苦。
峨峨九阳门，卫以豹与虎。
微微蝼蚁忱，郁郁不得吐。

（四库全书史部地理类山水之属西湖游览志__西湖游览志余卷七）

刘伯温元末亡命吴中，一日与客饮西湖，会有异云起西北，光映湖中。
鲁道原、宇文公谅以为庆云也。
将分韵赋诗，伯温候望良久曰：“此天子气也，淮楚之分，十年后有真主，出我当辅之”。
时杭城犹全盛，座客大骇，以为狂，且曰：“是累我，族灭我”，悉迯去。
公独呼门人沈与京置酒亭上，放歌狂醉而罢。
（四库全书史部地理类山水之属?西湖游览志__西湖游览志余卷七）

刘基字伯温，浙之青田人，以佐命元勲封诚意伯。
当元季，以江浙儒学副提举罢归，与鲁道原游西湖，有异云起西北，光映湖水。
道原皆以为庆云，赋诗。
基益持杯满引不顾，曰：“此王气，应在金陵，十年后王者起，佐之者其我乎”？众咋舌避去。
髙皇帝既都金陵，走使聘基，基慨然谓所亲曰：“吾向游西湖，指且云云者，此公也”。
开国翊运，果符所言。
游上天竺，有诗云：

忆昔西湖覩庆云，玉毫贯顶动星文。
烛微早己征休瑞，革命方知佐圣君。

香火重参龙象窟，烟霞久负鹿麋羣。
赤松黄石今安在，徙倚莲台怅夕曛。

（四库全书史部地理类古迹之属武林梵志卷八）

刘伯温诗文足以擅一代，其得意处尚当跨宋景濂、王子充、髙季廸诸公而上之。
独以其显于事业，诗文不见称于人耳。
瞿宗吉与李昌祺所著《剪灯新话》《余话》，瞿笔路固，敏劲然剽窃者多，甚至全篇，累行誊録。
李虽用事险僻，少渉晦涩，要之皆其胸臆中语，非窃之他人也。
其诗集所谓《运甓漫藁》者，其中亦多佳句。
《余话》中则《惜花》《春起早》四词之外，吾无多取焉。
《新话》中亦惟四时词与二三竹枝词耳，其它如《香台集》《存斋诗话》之类，皆鄙俚语言，无足为道。
然则学术识见，瞿不逮李逺甚。
世竞优瞿而劣李，其异于矮人观场者无几。
宣德中，南平赵弼，成化、弘治间，山西丁伯通，余杭周礼，皆敢于著述，其所谓《通鉴广义》《续纲目发明》《雪航》《肤见》《效颦集》诸书，肤浅卑陋，直可付之一火。
周又着《湖海奇闻》，命意遣词，萎弱凡近，亦徃徃有不通处，读之可厌。
然其中诗，首首警策，窃以为挦之他人者，而未敢以告人也。
后因徧阅本朝正统、景泰间诸名公诗集，自卞户部、王舍人而下，凡即事咏物之什，无不被其剿入，杜撰一事聨合之，遂成一传，言之可羞，然亦非善窃者矣。
独常熟桑怿民、悦所谓《思玄集》者，诗文多有佳句，非赵丁诸君比也。
（四库全书集部别集类沙溪集卷十三）

<h2>太史令刘基诰朱升（四库全书集部总集类新安文献志卷二）</h2>

帝王膺歴数于天，顺时令以颁政敎，建官择人，宜莫先焉。
昔在唐帝，乃命羲和。
三代太史之职，察天文，纪时政，占候纪载，同出一官。
推天合人，古之道也。
当斯之任者，实在通儒。
刘基学贯天人，资兼文武。
少壮之年，策名科甲。
扰攘之际，控驭一方。
逮从朕游，首陈逺略。
为邦之本末，用武之后先。
尔能言之，朕能审而用之。
式克至于今日，诸所建明，一存成効。
太史之事，盖所优为。
是用因其旧官，锡以新命。
尔其用协五纪，允厘百工。
朂耆徳，纳嘉猷。
以副钦天图治之心，则予以怿。

<h2>赐诚意伯刘基还乡（明）朱元璋撰（四库全书集部别集类明太祖文集卷六）</h2>

朕闻古人有云：君子絶交，恶言不出。
忠臣去国，不洁其名。
尔刘基括苍之士，少有英名，海内闻之。
及元末羣雄鼎峙，孰辨真伪者谁？岁在戊戌，天下正当扰乱之秋，朕亲帅六军，下双溪而有浙左，独尔括苍未附，惟知尔名耳。
吾将谓白面书生，不识时务。
不久而括苍附，朕已还京，何期仰观俯察，独断无疑。
千里之余，兼程而至，谒朕陈情，百无不当。
至如用征四方，搉坚抚顺，尔亦助焉。
不数年间，天下一统。
当定功行赏之时，朕不忘尔从未定之秋，是用加以显爵，特使埀名于千万年之不朽，勅归老于桑梓，以尽天年，何期祸生于有隙，至是不安。
若明以宪章，则轻重有不可恕，若论相从之始，则国有八议，故不夺其名而夺其禄，此国之大体也。
若愚蠢之徒，必不克己，将谓已是而国非。
卿善为忠者，所以不辨而趋朝，一则释他人之余论，况亲君之心甚切，此可谓不洁其名者欤？恶言不出者欤？卿今年迈，居京数载。
近闻老病日侵，不以筋力自强，朕甚悯之。
于戏，禽鸟生于丛木，翎翅干而扬去，恋巢之情，时时而复顾。
禽鸟如是况人者乎？若商不亡于道官，终老于家，世人之万幸也。
今也老病未笃，可速往括苍，共语儿孙，以尽考终之道，岂不君臣两全者欤。

<h2>叅政刘公墓碑铭苏伯衡（四库全书史部传记类总录之属明名臣琬琰录卷七）</h2>

皇明有佐命勲臣曰诚意伯刘公既薨，上嘉念其功不寘，洪武十年秋，遂以承务郎、考功监丞官其子孟藻。
后一月，兼试监察御史。
后二月，超拜江西等处承宣布政使司右叅政。
未三年，竟薨于位，十二年六月三十日也，年三十有二。
上闻之，嗟悼不已，勑有司护丧反其里，亲为祭文，命国子生陆居敬致奠，其子廌等卜地里西石门岭董田之原，以是年十一月六日塟焉。
既而使来，属伯衡铭其墓上之碑。
按孟藻姓刘氏，讳琏，字则。
孟藻也，处州青田县人，曽祖讳庭槐，皇赠中奉大夫、中书叅政知事，护军。
祖讳（火仑），皇赠资善大夫、御史中丞、上护军，并追封永嘉郡公。
考讳基，御史中丞兼弘文馆学士、太子赞善大夫、加开国翊运守正文臣、资善大夫、护军，封诚意伯，曽祖妣梁氏，祖妣富氏，并追封永嘉郡夫人。
妣富氏，封永嘉郡夫人。
娶陈氏，子男二人，长廌，次虎。
女一人，适丽水陈仔。
孟藻生数歳，授以书二三通，辄能谙诵，后终不忘。
年十余，为文辞立就，竒气烁烁纸上，其师覧之有愧色。
孟藻器局凝重，而识虑宏逺，诚意伯之留辇下也，孟藻内事母，睦宗婣。
外应门戸，抚乡里，无一不中度。
于时永嘉为方氏所据，郷之羣无頼子煽于方氏，将相挺为变，孟藻出其不意，先其未发，一夕扑灭之，无得脱者，而阖境遂以奠枕，其年才十八耳，诚意伯以闻，上曰：“非卿焉有是子”？诚意伯之得请归老于家也，遣孟藻上表谢恩，召至榻前与语，上为倾听，而任用之意昉于斯矣。
其年复进《平蜀颂》，入见武楼下，内出所制颍川侯传友徳等文，俾持归示诚意伯，别撰进入。
自诚意伯家居，孟藻将命朝谒无虑八九至，至辄燕见。
上见其进止安雅，占对明敏，未尝不以为贤，而极为皇太子所重。
初，诚意伯请于上曰：“瓯闽之交有地曰谈洋，僻絶而嵓险，戎卒逋逃渊薮也。
愚民往往蚁聚，为奸利树，巡捡其地，庶几人知顾忌”，可其请。
执政胡惟庸当国，以不闗白恨甚。
及其封事，言郡县豪猾吏。
孟藻上之，又不先通执政，执政愈益恨。
适有旨逮豪猾吏，乃訹使诬诚意伯非法，而刑部尚书吴云等承执政风旨，议坐孟藻，頼上知其父子深，故免。
诚意伯薨之又明年夏，监察御史李铎以上旨来取其观象玩占诸书，孟藻即日出书石室中，橐从李御史赴阙，奏曰：“臣先臣基临终属臣，以书成之日，慎勿泄也，丧塟事毕其上之。
臣未及上，重烦使者来取，臣罪当万死。
今悉送官矣，唯陛下哀矜”。
上慰谕之曰：“忠孝哉，其留服事朕”。
孟藻顿首，乞赐归持服，赐寳钞三十贯遣之。
皇太子召赐食，加赐五十贯。
秋七月，服甫除，而考功丞之命下，考核平亭，时誉翕然。
上犹以为散地，兼试监察御史，风裁凛凛，眷遇尤笃。
陪祀圆丘，被旨无违礼者，缙绅多之。
明日，圆丘署丞进瑞粟，特诏孟藻与通政使曽秉政作歌，独孟藻所作称旨。
未几，除叅政，出莅江西，进阶中奉大夫。
同日除官四百余人，上谕众曰：“刘琏勲臣子，操心正大，居家奉法，歴官着效，故委以重任也。
显有异绩，且入中书矣”，众乃始知上于孟藻用之速，由知之至，而孟藻益感激图报称。
其在江西也，同官韩士原贪而苛，沈立本憸邪而不知大体，孟藻一以忠信介直自处，临事决议，不为俯仰，虽出语侵之不变。
一号一令，忖度利病，便不便而后从违。
造城砖厉民，更其要约，而倒县以解。
督运吉安，布粟兼収，而私公称便。
缭禁囚徒充斥，穷日夜之力疏理，而囹圄以空，此尤见褒赏于朝廷者也。
以此专使来锡监丞、叅政命书，方属意大用之，而孟藻愤立本专恣致疾，奄至大故。
庸非民之无禄，而天夺之乎？薨之日，君子以其方向用而遽没，降年又不永，咸涕泣□伤焉。
伯衡窃为刘氏先世之积累，至诚意伯而始发，诚意伯之遭逢，至孟藻而益隆，亦显矣乎。
况孟藻能笃其忠贞，奋其材猷，上结主知，济美先公，生膺峻擢，死蒙异数，是岂惟当世贤能？后来闻风，其未有不歆慕其忠孝者也。
然则其材虽不尽用，其志则大行，其命虽短，而其名则已长，孟藻复何憾于斯哉。
今伯衡以朋友执笔为铭，谊也，乌得而让之？铭曰：

圣皇龙兴，豪杰云从。
运筹帷幄，伟哉刘公。
令徳不匮，有君为子。
继武而作，为天子使。

君锺粹美，强絶记伦。
不烦师教，肆笔成文。
爰自弱冠，善谋善断。
不动声色，制变将乱。

事闻当宁，当宁曰嗟。
允矣肖子，亶其克家。
公虽退休，心乎宸黈。
上表上章，君则奔走。

闗门峩峩，出入不呵。
侍于燕闲，家人莫过。
上公通候，罔不恭敬。
曰父名臣，宜子之令。

柄臣憾公，独不已亲。
因事反噬，迁怒于君。
巧诋深文，冀罔天听。
君免子辜，皇仁且圣。

求公遗书，诏使临门。
乃縢乃橐，献于帝阍。
皇欲用君，君乞终制。
俞其请矣，申锡楮币。

祥琴既御，趋而造朝。
荣以好爵，曽不崇朝。
第宅鞍马，以莫不赉。
其官再迁，首尾三载。

君在考功，有陟必明。
君试御史，无回不贞。
殿彼大藩，岂无方伯。
往叅厥政，微君孰托。

有兵有民，有钱有粮。
有狱有讼，有纪有纲。
昼思夕惟，不遑启处。
何利不兴，何害不去。

去害兴利，民罔时恫。
颂声洋洋，逹于九重。
命书来锡，昭示崇奬。
使者言还，君以长往。

命难谌斯，而止乎兹。
不秉事权，以究厥施。
年与材违，皇用慨叹。
遣文祭之，亲御宸翰。

恩礼优渥，终始哀荣。
君又奚恨，虽死犹生，辉映前人。
庆延后嗣，铭以传信。
作者太史。

<h2>覆瓿集</h2>

《覆瓿集》，诚意伯括苍刘基着。
其家有刻板，余所蓄三册，得之黄学士宗豫。
刘之文不减宋潜溪，而世独称宋者，刘掩于功业耳（四库全书集部别集类东里集续集卷十八）

<h2>郁离子</h2>

《郁离子》一册，括苍刘基伯温撰，郁离以言其文也，刻板在其家，余得之前浙江布政司照磨王仲志。
（四库全书集部别集类东里集续集卷十八）

刘文成天姿更胜王文成，刘未尝讲学，而不惑二氏。
王终身讲学，而出入二氏之中，以是知其不及也。
其用处则王聪明，刘劈实，若使为相，刘则鞠躬尽瘁，有孔明之风，王则张良、李邺侯也。
（四库全书子部儒家类思辨录辑要卷三十一）

刘文成一生出处行事亦无可疵，皆与道暗合，欲不谓之儒不得也。
虽尝事元，复事明，然其心事则一以救民为主，非爱功名也。
其诗集中有《长歌续短歌》一首，具见心事，予于《诗鉴论断》中颇发明之。
（四库全书子部儒家类思辨录辑要卷三十一）

刘文成以功名掩其学术，然予谓伊吕当此时亦不过如此，圣贤学问，原主于行道救民，非必沾沾讲贯。
如王文成于寜濠军旅时，亦与门人讲学，而后谓之儒者也。
今人但知以天文术数推文成，而不知其事事皆合于儒。
（四库全书子部儒家类思辨录辑要卷三十一）

刘文成与孔明极相似，然先主取刘璋，先儒以为此孔明之失，所以不得为纯王。
若文成则一无可疵议。
（四库全书子部儒家类思辨录辑要卷三十一）

刘文成着《郁离子》，无一语不是盱衡当世，然所见颇近，谓救时之才则可，以云王佐似当再进一筹。
方正学则井田封建，大有王佐气象，但犹未练达。
其行《周官》处，俱未得缓急轻重之宜，“竒士当老其才”之语，此眞正学对针，乃当建文之时，其才犹未老，何耶。
（四库全书子部儒家类思辨录辑要卷三十一）

<h2>郁离子序（明）王祎撰（四库全书集部别集类王忠文集卷七）</h2>

《郁离子》若干巻，青田刘先生所著也。
六经以后，诸子者出，其立言皆将以明夫道也。
而其为言人人殊，葢其患在于求胜，求胜则尚竒，尚竒则立异。
夫圣人之道，不可以异求也。
愈异则愈不竒，愈竒则愈不胜。
故诸子者门分戸列，各立标凖，奋其私智，骛其臆说，为书日繁，而能不诡于道术者几希，宜其传于后世者恒鲜，而泯灭不闻者不可胜道也。
先生是书虽寓言居多，然其于天地、阴阳、性命、道徳、世运、政治、礼乐、法度之际详矣，揆之圣人之道，葢所谓不悖焉者，固不特言语之工而已，此其有不传者欤？先生名基，字伯温，治《春秋》，以进士起家，仕稍不显，而狷介之名素着。
遭世大乱，益韬晦不茍出。
虽出，不茍就也。
用是人尊信之，以为有道之君子云。

<h2>郁离子书（明）周琦撰（四库全书子部儒家类东溪日谈录卷十二）</h2>

予尝曰前代子书若老庄之类，其文简古，其道实病。
本朝《郁离》《龙门》二子之书，文虽不古，而道则无病，且非放旷之词。
比之五子之书，却甚切实。
郁离子退居青田山中，十年着为是书，世故甚熟，而取喻甚长也。
《郁离子》一书，引援典故，取喻时情，读之最能痛快，则凡处已处人处世，用无不可也。

<h2>浙三大功臣传（明）王世贞撰（四库全书集部别集类弇州四部稿续稿卷八十五）</h2>

刘基字伯温，处之青田人。
少颖敏絶羣，读书过目輙诵，善经学，工属文，傍通天官、阴符家言。
元末举进士，尝从肆得星厯书，留之一日而返之，即闇记如流，其人惊而归基书，基笑曰；“安所事书，书不在吾腹耶”？授瑞州之髙安丞，故秘书监掲曼硕有人伦鉴，见而谓之曰：“子魏玄成流也，而英特殆过之”。
基为丞以廉节着，发擿奸伏，数与强御挺，小民爱若慈父，而贵豪多不便者。
尝反故狱，检案尽得其阴私，前检官以罪去，嗛而谋中基。
行中书省乃移基入幕府以全之，寻与其长抗议不合，投劾归。
再补江浙儒学副提举，复论御史失职，受台抨，再投劾归。
基益任诞，不持循循。
尝游西湖，有异云起西北，光射湖水，客以为庆云，将赋诗，基大言曰：“天子气也，在金陵。
十年后英主出其下，非我谁名世者”？众掩耳稍遁去，基独与门人沈与原携饮湖亭，沈醉乃别，时无能识基者，西蜀赵天泽独竒之，谓曰：“公乃受魏玄成目耶？非诸葛孔明莫能当也”。
为文以王佐期基。
而方谷珍反海上，省宪乃辟基元帅府都事，与元帅筑庆元诸城，以逼谷珍。
时左丞脱里特穆尔议招抚，基持不可，曰：“谷珍首乱，赦之无以惩后。
所赦计独其余党耳”，左丞曰：“善”。
以便宜进基行省都事，与谋。
谷珍惧，使阴贿基，基却不受，持前议益坚。
左丞乃闻之朝，而谷珍悉其贿，使人浮海至京，交闗用事者，许谷珍官，听之降，而坐基擅持威福，伤人主好生德，夺职羁管绍兴，并罢左丞。
基感愤恸哭，呕血欲自杀，门人穆尔萨曰：“先生自负，何若而与匹妇共沟渎耶？且太夫人在堂，奚赖”？固持之，得不死。
自是放浪绍兴诸山水，游必有记，又多为歌诗自适。
而谷珍益肆横不可制，山冦蜂起。
行省乃复以都事辟基，授以兵。
基且抚且讨，冦悉平。
而是时舒穆噜宜孙为枢宻院判，负义干，基与之相掎角，军声大振。
自枢宻经歴迁行省郎中，经畧使上基功，而用事者右方氏，仅以基故儒学副提举资迁总管府判，基既左转，又失兵，乃纳告身，庭中拜曰：“臣不敢负世祖皇帝，无所措足矣”。
遂逃归青田山中，着《郁离子》以见志。
众避谷珍者多依基，自保客或说基：“以公才，从恶少年数万，据括苍，并金华、明、越，可传檄而下也。
方氏计有杭海走耳，画江而守之，此句践业也”。
基笑曰：“生平恶方氏、张氏，刺促㈠狐鼠，今乃效之耶”？会髙帝以下金华，定括苍，基置酒延客，指干象示之曰：“此乃岂人力也耶”？客亡去，基遂决筴从高帝。
而会上使使以金帛来聘，乃付其众弟升曰：“善保境，毋为方氏窥也”。
遂与章溢、叶琛间道走金陵。
且谓溢、琛：“吾西湖言验矣”。
既见上，陈时务十八策，上大说，语基：“先生有至计，勿惮陈，吾能行之”。
俄伪汉陈友谅倾国入冦，压金陵，而军势张甚。
上欲发兵御之，而众恇扰不决，有请背城借一者㈡，有以钟山王气，请奔据之者，至有劝纳欵者。
基后至，独张目不言，上为起入内，趣召基，屏人语曰：“先生可以有言乎”？基曰：“先斩主纳欵及奔钟山者，然后言”。
上固问：“计安出”？乃曰：“贼骄矣，诱之深入，而伏兵徼取之，故易易耳。
夫取威定霸，在此举也。
而言纳欵及奔者何也”？上于是决筴，诱破友谅，尽覆其众。
以克敌赏酬基，基弗受。
时上虽已定江东，称呉国公，而奉明韩林儿座于中书省，基怒骂曰：“彼牧竖耳，奉之何为”？遂不拜。
上怪而问基，基陈天命所在，上感悟，始定征讨大计。
师攻友谅之皖城，不下，基谓：“弹丸地，何足久劳我？友谅胆破矣，急进薄江州，彼必遁。
江州下，皖城焉往”？友谅果遁如基料。
都督冯胜攻某城，上使基授之方畧，基以一赫蹏㈢封曰：夜半出兵至某所，见某方青云起，即设伏。
顷有黒云起者，贼伏也，勿轻动。
日中昃而黒云渐薄回，与青云接者，贼归也，衔枚蹑其后，击之可尽擒也。
胜启读之，初亦莫敢信。
已而青黒云起，具如基言，始以为神，遂奉而破贼，取其城。
友谅之丞相胡廷瑞使其子请以洪都降，有所要质，上难之。
基从后掎所坐胡床，上悟而许之，洪都下。
前是基以母丧告归，上固留，不得行。
至是复伸前请，始许，而以礼官馆伴赙祭，踰等。
基归至衢，而苖军叛，杀金华、括苍守将胡大海、耿再成等，衢人汹汹。
其将夏毅忧之甚，迎基入，众即帖伏。
基为移书诸属邑，俾固守以俟。
邵平章之兵至，而悉诛诸叛将。
基治葬毕，辄为人言：“上神武，必有天下。
蕞尔方氏，不为窦融，当且为田横”。
而方氏亦素畏基，卑辞以币来唁，基白之上，上使受而答之。
因腾书宣上威徳，方氏遂请降。
上于军国有所谋輙，驰使以书叩基，基事事条答，皆悬中㈣。
俄驿召还，道建徳，而张士诚来冦。
李右丞文忠时为帅，奋欲击之，基使勿击，曰：“三日后必走，走而尾之，可尽擒也”。
三日基登城望曰：“贼走矣”，众见其壁垒旗帜如故，且闻严鼔声，莫敢发。
公复趣之，至其所，则空壁耳。
所留皆老弱俘。
追而薄之东阳，悉获其众。
基既还京入谢，上从容问曰：“吾欲取陈友谅、张士诚，而陬生谓士诚宻迩，且富而弱，宜先。
若为我策之”。
基对曰：“士诚自守虏耳，陈氏据上游，称帝，此不宜久藴崇之。
取陈氏，士诚则囊中物耳”。
而会友谅复攻围洪都，上遂率师逆击之，大战于彭蠡湖，虽小利，而尚未决。
基请移军湖口，以金木相犯日决胜，陈氏遂平。
而是时张中亦在师中，所谓铁冠道人者，临川人，其于破友谅筴算尤神絶，他占验亦称是，愈于基，国事谋断弗如也。
置太史令，秩正三品，基领之。
日中有黒子，基奏：“东南当失一大将”，俄而叅军胡琛伐陈友定败没。
上方欲刑人，而基入见，亟语之梦，以头有血，而土傅之，故欲应之。
基曰：“头上血，众也。
而傅以土，得众且得土也，应在三日”，上为停三日囚待之，而海宁降，上大悦，悉以所停囚付基，纵归里。
荧惑守心，羣下皆惴惴，以上且有诛僇。
基宻奏：“宜下书罪已，以回天意”，上许之，众乃安。
大旱，上特命基谂滞狱，甫决，雨随澍。
时基最为上所信向，所言无不听，而中书叅政张昶宠，相轧，犹时时念故元君，欲为元弱明，使人上书颂上功德，请及时娯乐，侈大宫阙，以明徳意。
上出以示基，基曰：“是欲为赵髙也”。
昶色动，心怨基，乃使其腹心齐翼岩伺基阴事，欲以中基。
而昶先坐事诛。
司天台灾，翼岩遂飞章告基専擅，顾所评皆取上宻旨行，或有请而报可者。
上怒，面诘翼岩等，悉得其受昶指状，磔于市。
上即位，擢御史中丞，领太史令如故。
诸大典制、封赏册拜，皆基与左丞相李善长、学士宋濂计定。
时处州七县粮，当加于宋岁额五升，而上独令青田仅以五升为额，曰：“令郷里世世子孙颂刘伯温也”。
时左丞相善长贵盛，基独事与抗议不相下，善长不能平也。
而适以事见谴，宪使凌说因弹之，基为上言：“李旧勲，且能辑和诸将”。
上曰：“是数欲害汝，汝乃为之地耶？且汝忠力足任此”。
基叩头曰：“为巨室者栋必大，即轻易栋而得小者，宁无为室忧”？上乃解。
一日，上欲相中书左丞杨宪，以问基，基素与宪善，对曰：“宪有相才，无相器。
夫宰相者，任理为衡，而不以已与，乃称，宪宁能无已也”？问：“右丞汪广洋何如”？曰：“此褊浅，殆甚于宪”。
“叅政胡惟庸何如”？曰：“用之偾辕破犂犊也”。
上曰：“吾固难之，吾之相毋逾先生”。
基曰：“臣非不自知，第臣疾恶太甚，又不耐繁剧，恐孤陛下恩”。
其后宪以怙宠，广洋以巽愞，惟庸以大逆，皆不良死。
而会上幸凤阳，基与左丞相居守，请于上，谓：“宋元以寛纵失国，且今刑乱用重，必使纪纲肃而后惠政可施”，乃饬诸道御史，一切按劾，权幸无所避。
而中书省都事李彬坐贪纵见法，丞相以彬省寮，且素嫟之，请于基，得缓狱，基不听。
狱具，驰奏报可，基即斩之，丞相大恚恨。
俟上归，而诉基：“盛夏方祈雨，僇人于坛壝之下，非所以奉承天意”，上惜基，持其章不下，而风基，以病请告，就医青田。
时上再幸凤阳，不能无昼绣意，建为中都，而锐欲出塞，灭王保保。
基濒行，谓上：“中都曼衍，非天子居。
王保保不可轻也”，其后皆如基言。
明年，大封功臣，手诏叙基勲伐，召赴京师，命兼弘文馆学士，已封其祖父皆永嘉郡公，乃封基开国辅运守正文臣、资善大夫、上护军、诚意伯，勲级犹二品，而禄二百四十石，仅得忠诚伯之半，非所望也。
又明年，复予告归里。
基既归，犹上章问起居，撰《贺平蜀颂》，上亦优诏答之，时及天象与时务所宜。
尝为上陈瓯闽事，盖瓯括之间有隙地曰淡洋，其南抵闽界曰三魁，为鹾盗薮，方氏所由乱。
基奏于其地立巡检司，以控扼之。
其奸民弗便也，相率挟逃戍之卒以叛，而大豪复阴持其（穴上奥下）。
基时使子琏上书奏之，而不先白中书省。
胡惟庸左丞摄相事，衔基旧语，使刑部劾基欲购淡洋地为墓，不得则创立司之说，以窘其人，致激变。
疏上弗问，复请逮其子琏，又不问。
而第令移文使基知，基乃驰入朝，见上，不敢辨，唯引咎自责而已，亦不敢言归。
惟庸俄代广洋为右丞相，寻进左。
基乃大戚曰：“吾安敢希言验，即验，如苍生何”？遂邑邑不乐，以至属疾。
惟庸觇上之念基怠，乃阳为好者。
以正月朔挟医来视疾，基饮之再，觉有物积胸中如拳石，间以白上，上亦不信也。
又三月，寖剧，使使问之，知不能起，乃为文以赠，给驿舟护归青田，亡何竟卒。
基且卒，以生平所习天文秘书封授子琏曰：“服阕亟上之，毋令后人习也”。
又为一书，大畧劝上以修徳省刑，祈天永命，且寛猛若循环然，毋持一端。
诸形势要害之地，宜宿重与京师，形势相络。
授其次子仲璟曰：“惟庸方在事，上之无益。
是不久必败，败则上思我，其时可宻闻也”。
基为人刚毅有大节，慷慨敢言，遇天下利害果势壮不复反顾，而揣摩事计多中。
其于天文尤悬断不爽若鬼神。
初，上礼重之呼老先生不名，又时时谓人：“伯温，吾子房也”。
然卒不以为相，封拜亦轻，最后恩礼亦渐薄，人以为中惟庸间云。
洪武十三年，上诛左丞相惟庸等，果复思基言，召其子琏，拜考功监丞，迁江西右叅政，蚤卒。
二十四年，召琏子廌，复故封诚意伯，岁禄五百石，予世袭。
二十五年卒，子法幼，而琏弟仲璟奏基遗疏，拜阁门使，迁谷王右长史。
靖难师起，谷王开金川门降，而仲璟独不屈，下狱，法亦停袭。
法子枢，孙昙，曽孙禄。
至景泰中，思基功，授翰林五经博士。
子宪前卒，孙瑜至弘治中晋授处州卫指挥使。
正徳中追赠基太师，谥文成。
嘉靖中复封瑜伯爵，岁禄七百石。
卒，子世延嗣。
弇州外史曰：世以诚意伯多帷幄契，又善天官家言，相率为神鬼之说，传之往往过实。
天官家言，诚巧合命中矣，然不明其所繇授，死而上之中秘，虽其家亦无习者。
世所传皆谬，以故余尽绌之不録，大较诚意伯之为人，磊落慷慨，不爱其竒，以佐英主，男子哉。
至明哲保身之微，视少伯、子房，小让矣。
百余年而人主思之，三推徳而复故封，抑何笃厚也。
同诚意伯荐者章溢，亦至御史中丞，着绩方面。
叶琛守洪都，死事。
宋濂为学士承旨掌故，侍从有声。
基之文与濂埒而材过之。

㈠刺促，忙碌急迫也。
《晋书潘岳传》：“和峤刺促不得休”。
李白《古风》之四十：“焉能与群鸡，刺促争一餐”。

㈡有请背城借一者，当作“有请背城一战者”。

㈢赫蹏，《汉书外戚传下孝成赵皇后》：“武（籍武）发箧中，有裹药二枚，赫蹏书”。
颜师古注：“邓展曰：赫音兄弟阋墙之阋”。
应劭曰：“赫蹏，薄小纸也”。

㈣，基事事条答，皆悬中。
悬字疑误。

刘文成公基，胜国取士也，负絶世才畧，三任幕职，三被诎。
髙皇帝收揽隽杰，乃束身归命，得亲帷幄宻议，光赞大业，称佐命谋臣，此天与竒遇也。
如公之英资博识，若早知废知兴，而直以韦素，际云龙之会，则子房何多逊焉。
传者谓公殁不土葬，遗命燔尸扬灰，未得问公封域果有无？诚若传语，是遵何法典？盖公曽以淡洋廵司事，为愠口所诬，赖髙皇帝神圣，直置不问，公亦不敢自理。
入朝留居京师，病笃乃归，卒于家。
遗命之意，将毋虑身后，指目由一抔土。
与公素博精占候、推筭、诸秘术，以筴髙皇帝兵谋国事，皆竒中，世所传闻若神。
淡洋之事，谤者谓公识其地有王气，欲营葬而不得，故假鹾盗奏设廵司以踞之，言者巧乗其能，公亦难以本情自解，而知公之能者，又何由信其不出此？嗟哉，乃术之为累乎？夫术数之事杳渺，圣贤之所不道，古之君子以道正世天下㈠，信其道，尚不能无诎于其身，况乎持世所不可知之术，而欲天下必能谅其心，亦难之矣。
（四库全书子部杂家类杂说之属采芹录卷四）

㈠古之君子以道正世天下，世字疑衍。

<h2>题刘青田集后㈠（明）胡应麟撰（四库全书集部别集类少室山房集卷一百六）</h2>

战国后无子书矣，东西京文赋特盛，而子书逺非先秦埒，异哉青田之子郁离也，竒气瑰藻，絶唐宋，越两都，翩翩然周末抗衡焉㈡，殆天授非人力也。
髙皇帝载造区宇，同文八荒，郁离哉！彼符赤伏㈢者陋甚矣，乃青田之为？他文体格卑卑，元末无纎殊，故曰殆天授非人力也。
而嘉隆之际，短长复出于明明之盛，至此乎？噫。

㈠胡应麟此文疑有数处脱误，文义多不通，如“元末无纤殊”句前，疑脱一与字，待考。

㈡翩翩然周末抗衡焉，周末，当作唐宋，字形相似而误。

㈢符赤伏，当作赤伏符，新莽末年谶纬家所造符箓，谓刘秀上应天命，当继汉统为帝。
后亦泛指帝王受命符瑞。

<h2>附《明史列传第十六刘基传》</h2>

刘基，字伯温，青田人。
曾祖濠，仕宋为翰林掌书。
宋亡，邑子林融倡义旅。
事败，元遣使簿录其党，多连染。
使道宿濠家，濠醉使者而焚其庐，籍悉毁。
使者计无所出，乃为更其籍，连染者皆得免。
基幼颖异，其师郑复初谓其父龠曰：“君祖德厚，此子必大君之门矣”。
元至顺间，举进士，除高安丞，有廉直声。
行省辟之，谢去。
起为江浙儒学副提举，论御史失职，为台臣所阻，再投劾归。
基博通经史，于书无不窥，尤精象纬之学。
西蜀赵天泽论江左人物，首称基，以为诸葛孔明俦也。
方国珍起海上，掠郡县，有司不能制。
行省复辟基为元帅府都事。
基议筑庆元诸城以逼贼，国珍气沮。
及左丞帖里帖木儿招谕国珍，基言方氏兄弟首乱，不诛无以惩后。
国珍惧，厚赂基。
基不受。
国珍乃使人浮海至京，贿用事者。
遂诏抚国珍，授以官，而责基擅威福，羁管绍兴，方氏遂愈横。
亡何，山寇蜂起，行省复辟基剿捕，与行院判石抹宜孙守处州。
经略使李国凤上其功，执政以方氏故抑之，授总管府判，不与兵事。
基遂弃官还青田，着《郁离子》以见志。
时避方氏者争依基，基稍为部署，寇不敢犯。
及太祖下金华，定括苍，闻基及宋濂等名，以币聘。
基未应，总制孙炎再致书固邀之，基始出。
既至，陈时务十八策。
太祖大喜，筑礼贤馆以处基等，宠礼甚至。
初，太祖以韩林儿称宋后，遥奉之。
岁首，中书省设御座行礼，基独不拜，曰：“牧竖耳，奉之何为”。
因见太祖，陈天命所在。
太祖问征取计，基曰：“士诚自守虏，不足虑。
友谅劫主胁下，名号不正，地据上流，其心无日忘我，宜先图之。
陈氏灭，张氏势孤，一举可定。
然后北向中原，王业可成也。”太祖大悦曰：“先生有至计，勿惜尽言”。
会陈友谅陷太平，谋东下，势张甚，诸将或议降，或议奔据钟山，基张目不言。
太祖召入内，基奋曰：“主降及奔者，可斩也”。
太祖曰：“先生计安出”，基曰：“贼骄矣，待其深入，伏兵邀取之，易耳。
天道后举者胜，取威制敌以成王业，在此举矣”，太祖用其策，诱友谅至，大破之，以克敌赏赏基。
基辞。
友谅兵复陷安庆，太祖欲自将讨之，以问基。
基力赞，遂出师攻安庆。
自旦及暮不下，基请迳趋江州，捣友谅巢穴，遂悉军西上。
友谅出不意，帅妻子奔武昌，江州降。
其龙兴守将胡美遣子通款，请勿散其部曲。
太祖有难色。
基从后蹋胡床。
太祖悟，许之。
美降，江西诸郡皆下。
基丧母，值兵事未敢言，至是请还葬。
会苗军反，杀金、处守将胡大海、耿再成等，浙东摇动。
基至衢，为守将夏毅谕安诸属邑，复与平章邵荣等谋复处州，乱遂定。
国珍素畏基，致书唁。
基答书，宣示太祖威德，国珍遂入贡。
太祖数以书即家访军国事，基条答悉中机宜。
寻赴京，太祖方亲援安丰。
基曰：“汉、吴伺隙，未可动也”，不听。
友谅闻之，乘间围洪都。
太祖曰：“不听君言，几失计”。
遂自将救洪都，与友谅大战鄱阳蝴，一日数十接。
太祖坐胡床督战，基侍侧，忽跃起大呼，趣太祖更舟。
太祖仓卒徙别舸，坐未定，飞炮击旧所御舟立碎。
友谅乘高见之，大喜。
而太祖舟更进，汉军皆失色。
时湖中相持，三日未决，基请移军湖口扼之，以金木相犯日决胜，友谅走死。
其后太祖取士诚，北伐中原，遂成帝业，略如基谋。
吴元年以基为太史令，上《戊申大统历》。
荧惑守心，请下诏罪己。
大旱，请决滞狱。
即命基平反，雨随注。
因请立法定制，以止滥杀。
太祖方欲刑人，基请其故，太祖语之以梦。
基曰：“此得土得众之象，宜停刑以待”。
后三日，海宁降。
太祖喜，悉以囚付基纵之。
寻拜御史中丞兼太史令。
太祖即皇帝位，基奏立军卫法，初定处州税粮，视宋制亩加五合，惟青田命毋加，曰：“令伯温乡里世世为美谈也”。
帝幸汴梁，基与左丞相善长居守。
基谓宋、元宽纵失天下，今宜肃纪纲。
令御史纠劾无所避，宿卫宦侍有过者，皆启皇太子置之法，人惮其严。
中书省都事李彬坐贪纵抵罪，善长素匿之，请缓其狱。
基不听，驰奏。
报可。
方祈雨，即斩之。
由是与善长忤。
帝归，愬基僇人坛壝下，不敬。
诸怨基者亦交谮之。
会以旱求言，基奏：“士卒物故者，其妻悉处别营，凡数万人，阴气郁结。
工匠死，胔骸暴露，吴将吏降者皆编军户，足干和气”。
帝纳其言，旬日仍不雨，帝怒。
会基有妻丧，遂请告归。
时帝方营中都，又锐意灭扩廓。
基濒行，奏曰：“凤阳虽帝乡，非建都地。
王保保未可轻也”。
已而定西失利，扩廓竟走沙漠，迄为边患。
其冬，帝手诏叙基勋伐，召赴京，赐赉甚厚，追赠基祖、父皆永嘉郡公。
累欲进基爵，基固辞不受。
初，太祖以事责丞相李善长，基言：“善长勋旧，能调和诸将”。
太祖曰：“是数欲害君，君乃为之地耶？吾行相君矣。”基顿首曰：“是如易柱，须得大木。
若束小木为之，且立覆。”及善长罢，帝欲相杨宪。
宪素善基，基力言不可，曰：“宪有相才无相器。
夫宰相者，持心如水，以义理为权衡，而己无与者也，宪则不然”帝问汪广洋，曰：“此褊浅殆甚于宪“。
又问胡惟庸，曰：”譬之驾，惧其偾辕也“。
帝曰：“吾之相，诚无逾先生”。
基曰：“臣疾恶太甚，又不耐繁剧，为之且孤上恩。
天下何患无才，惟明主悉心求之，目前诸人诚未见其可也”。
后宪、广洋、惟庸皆败。
三年授弘文馆学士。
十一月大封功臣，授基开国翊运守正文臣、资善大夫、上护军，封诚意伯，禄二百四十石。
明年赐归老于乡。
帝尝手书问天象。
基条答甚悉而焚其草。
大要言霜雪之后，必有阳春，今国威已立，宜少济以宽大。
基佐定天下，料事如神。
性刚嫉恶，与物多忤。
至是还隐山中，惟饮酒弈棋，口不言功。
邑令求见不得，微服为野人谒基。
基方濯足，令从子引入茆舍，炊黍饭令。
令告曰：“某青田知县也”，基惊起称民，谢去，终不复见。
其韬迹如此，然究为惟庸所中。
初，基言瓯、括间有隙地曰谈洋，南抵闽界，为盐盗薮，方氏所由乳，请设巡检司守之。
奸民弗便也。
会茗洋逃军反，吏匿不以闻。
基令长子琏奏其事，不先白中书省。
胡惟庸方以左丞掌省事，挟前憾，使吏讦基，谓谈洋地有王气，基图为墓，民弗与，则请立巡检逐民。
帝虽不罪基，然颇为所动，遂夺基禄。
基惧入谢，乃留京，不敢归。
未几，惟庸相，基大戚曰：“使吾言不验，苍生福也”。
忧愤疾作。
八年三月，帝亲制文赐之，遣使护归。
抵家，疾笃，以《天文书》授子琏曰：“亟上之，毋令后人习也”。
又谓次子璟曰：“夫为政，宽猛如循环。
当今之务在修德省刑，祈天永命。
诸形胜要害之地，宜与京师声势连络。
我欲为遗表，惟庸在，无益也。
惟庸败后，上必思我，有所问，以是密奏之”。
居一月而卒，年六十五。
基在京病时，惟庸以医来，饮其药，有物

积腹中如拳石。
其后中丞涂节首惟庸逆谋，并谓其毒基致死云。
基虬髯，貌修伟，慷慨有大节，论天下安危，义形于色。
帝察其至诚，任以心膂。
每召基，辄屏人密语移时。
基亦自谓不世遇，知无不言。
遇急难，勇气奋发，计画立定，人莫能测。
暇则敷陈王道。
帝每恭己以听，常呼为老先生而不名，曰：“吾子房也”。
又曰：“数以孔子之言导予”。
顾帷幄语秘莫能详，而世所传为神奇，多阴阳风角之说，非其至也。
所为文章，气昌而奇，与宋濂并为一代之宗。
所著有《覆瓿集》，《犁眉公

集》传于世。
子琏、璟。

<h2>《刘文成公集》后叙</h2>

夫文辞启一代风气之先，谟猷奠奕世规模之盛，数百年以降，语其功业，煌煌哉赫矣，虽愚夫愚妇亦乐闻不置。
诵其文辞歌赋，郁郁乎文哉，莫不宝爱之。
立言立功于天下兴绝之际，孰有甚于青田刘先生哉？后世咸谓先生之为文，与宋濂并为明初之宗。
然衡之艺文，宋濂允称巨擘。
较以谋略，先生则超迈群伦，固不相侔矣。
或谓先生为帝王之佐，韬略超出诸葛氏上，岂其然乎？余则难苟同焉。

今所传《刘文成公集》，刻自隆庆壬申，汇《郁离》、《写情》、《覆瓿》、《犁眉》、《明经》诸作，都为一册，若夫《演禽》、《佐元》、《战略》一切托名作伪之什，悉屏斥不录，号为完本。
然是本雕梓卑劣，校检疏忽，鲁鱼亥豕无篇不有，至有一篇之中脱衍误刻至十数字，甚或整段串篇，而不堪卒读，明版梨枣之窊劣，以余所见者此为最。
余读是集，参详别本，相互勘检，偶有所得辄附注于篇末，凡诸如毋母、巳已、情惰、乎平等，字形相似而于文义乖舛、或引经传显系误刻者径改不书，是能稍顺于诵读，或略有裨益后之读者耳。

于其文，能识其人也。
余于《明经》，见夫黉宫俊彦之研经藉藉，羽翼方劲之将翔也。
于《郁离》，则见夫下僚沉滞，局曲于辕，离骚愤郁，渲泄于辞章而不离讽谏之指也。
于《写情》、《覆瓿》、《犁眉》诸集，则见夫古昔官宦士夫之与人交接，排情养性，非徒追琢于声韵词藻之末，而实据德依仁，有益于立身立节涵养身心之本也。
于其它赋颂赠序题记，则见夫一代文宗之捭阖文辞，上穷日星河海、建中立极及夫设礼施乐之大，下极莅民施政、谳狱缉盗及夫日用彝伦、熏染情性之微。
胸臆浩荡，涵泓演绎，若无津涯，而一切纵肆溯洄，终莫不以圣贤旨趣为矩范，则知昔人虽赫蹏一纸亦非浪作也。
而所谓郁郁离离者，岂徒然哉。

然于其行，能尽信其文乎？夫彼值平吴成、讨方氏之时也，曾何稍厚于红巾，稍薄于胡元？而当淮泗之师入浙，势力寖张，其反复顾瞻之心见于言表，吾见其窥觇首鼠也，是平生之所学，食禄事人之心，取仁取义者何在哉？彼值西湖望云，佐冯胜而草青黑云之说，及夫与陈氏金木决战之类，虽则偶有臆中，则不免贻智者笑而愚者骇矣。
彼其荒诞不经之论，载之史传，侈大其功，而谓之佐国之臣者如是乎？当其以初到之身，牵韩林儿而下座，大声以色，指斥呵咤，吾见其掊刻寡恩，伤忠厚恻怛之旨，乃疾之已甚者矣。
夫驱韩林儿而扶明帝，朝暮间事耳，在人人而皆可，在先生则独不可。
彼淮西诸将者，谁不从韩氏而起？而韩山童一杯之土未干，袍裳之血尤在，诸将尚怀向慕，先生于彼冲龄之子挥而斥之，谁不齿冷？于此吾见其热中干进以逞功事，气局偏狭而不知守中，一切以名利计而非于朱氏有独厚矣。
言语施为，直与乡鄙较寸铢之啬夫类，吾不知其平生抱负，以师皋夔伊周，而待壮行其志者焉在？而明人尚且多谓其超迈诸葛氏，殆弗思之甚矣。
夫能寄百里之命，吾于先生无置词也，而于能托六尺之孤，则犹狐疑。
设有愚呆如刘禅，而冲幼又甚之者，其谁能奠枕于九壤托付之后耶？夫以先生之狷介，而处诸葛氏之位，其不牵刘禅而下座者，其谁能信之？此杜工部两朝开济之评能动人心之深，而诸葛氏于存殁者两无惭，所谓佐国之臣，开济之功宁可偏执一端耶？若夫后来封诚意伯之歉然于怀，淮浙党争之杀李彬以泄愤于李善长，佐监国置内官奕棋者于法，病大渐而猜忌中伤于胡惟庸者，是以其忿懥好乐而不得其心之正，之其所亲爱贱恶而偏僻焉。
虽其文斐然成章，而其行则又有疵议者矣。
身自驱而纳诸罟擭陷阱而曰予知，吾为先生惜之。
曾子曰：“人之将死，其言也善”，彼以中伤忌恨之言，授其子于弥留之际，其所贻后世子孙于千秋百世者为若是哉？学与行违者何代不有？吾始知文如其文之语，盖褒奖推崇之至，非泛泛一概文墨之论耳。
取以言貌，圣人尚或失之，况文辞者乎。

余谓如先生者，用则热中，舍则狂狷，刻薄奔竞。
虽才若张良、孔明，其德则相去倍蓰。
刚愎执一，遇明帝之狠戾，则得牢笼而拘束之。
如孱弱懦怯者，其得志逞意之时，吾恐其或为管仲、霍光、王莽、王安石之亚，才阔气小，贪功而偾事也。
闻余之论者，当深自览省，而不至惊惶骇笑，则幸甚。
另附《明史刘基传》于文集之后。

岁重光单阏，八月辛未，方强识。

<h2>诚意伯刘文成公文集序</h2>

余弱龄侍家长者谈国初翊运诸名臣，辄凝听之，憬然有怀焉。
长而宦游四方，窃愿表扬先哲，博综其遗文，颇喜善本。
若宋文宪公诸集，海内翻刻者，几刻益良。
刘，宋匹也，其文独刻于栝苍，岁久字讹舛，板又漫漶，莫或新之者。

余奉命按行东浙，以瓣香谒公祠下。
询遗文，仅睹此编，忾而叹曰：“嗟乎，逝将以功业揜文章耶，何善本之寡也”。
属太守陈君烈萃诸文学，重加订正，付于良梓，俾海内同好者共焉。
序曰：

高皇帝呼刘伯温为吾子房，盖开国首功云。
然子房自二三筹画之外，其言论风旨，不少概见。
而公着书之多乃若此，何哉？说者谓子房授书黄石，舒卷如龙，虽神机时出，竟善藏其用，塞兑闭门，不迫不应，为得老氏之术。
公刚毅慷慨，持大节，留心经济。
既遇真主，期以王道致太平，却小明王御座诸正论，义形于色，危行危言。
高皇帝天威严重，惟公抗辞，不以利害怵其中，振纲纪，斥奸慝，虽李善长亦忌谮之，况胡惟庸乎。
考公履历，岂孔氏所谓以道事君者非耶？汉文成侯，我明文成公，上下相符合特帷幄中诸筹画耳。

公守孔氏家法，多着书，贻后世，不若子房之秘密，宜也。
夫其玄机洞鉴，神启于中，天之所授，以辅开天之圣；妙筭所纡，乘时鸷发，载在国史者，既与云汉同其昭回。
其诸喻志之说，观物之篇，愤世之词，羁旅之幽思，薄游之清况，与夫庙堂之所述作，士大夫之所应酬，又浩浩如江河，嵚嵚如山岳，醺如惠风，朗如景星，丽如卿云，无意拟古，而神情悠邈，才气雄豪，体裁音节，如庖丁解牛，靡不中于自然者。
公之文章，与其功业并传无斁，恢恢乎有余芳矣。
余受观风之寄，光昭往训，树之风声，为世型范，何敢让哉！

或曰留侯子辟疆，方少年，能策制诸吕，计安刘氏。
而公仲子璟不忘嗣君，卒全大节，兹亦两文成胤嗣之相似者。
刘氏子孙，当世世敬修也。
因附及之。

隆庆壬申仲春望日巡按浙江监察御史后学豫章谢廷杰顿首拜书。

<h2>写情集序</h2>

先生生于元季，蚤蕴伊吕之志。
遭时变更，命世之才，沉于下僚；浩然之气，阨于不用。
因着书立言，以俟知者。
其经济之大，则垂诸《郁离子》；其诗文之盛，则播为《覆瓿集》。
风流文彩英余，阳春白雪雅调，则发泄于长短句也。
或愤其言之不听，或郁乎志之弗舒，感四时景物，托风月情怀，皆所以写其忧世拯民之心，故名之曰《写情集》，厘为四卷。
其词藻绚烂，慷慨激烈，盎然而春温，肃然而秋清，靡不得其性情之正焉。
宜其遇知圣主，君臣同心，拨乱世反之治，以辅成大一统之业，垂宪于万世也。
先生当是之时，深知天命之有在，其盖世之姿，雄伟之志，用天下国家之心，得不发为千汇万状之奇而龙翔虎跃也！呜呼！千载之前，千载之后，英迈挺卓，能几人哉？

今先生既薨，其仲子仲璟与其长孙，谋以是编锓梓垂远，以蕃于先生辱平昔之好，命为之序。
顾蕃愚陋，何敢措词！追慕高风，其容让乎峕？

时洪武十三年岁在庚申春正月上浣，永嘉儒学训导安固紫华山叶蕃叔昌序

㈠峕通时。

<h2>郁离子序</h2>

郁离者何？离为火，文明之象，用之，其文郁郁然，为盛世文明之治，故曰郁离子。
其书总为十卷，分为十八章，散为一百九十五条，多或千言，少或百字。
其言详于正己，慎微修纪，远利尚诚，量敌审势。
用贤治民，本乎仁义道德之懿，明乎吉凶祸福之几，审乎古今成败得失之迹。
大概矫元室之弊，有激而言也。
牢笼万汇，洞释群疑，辨博奇诡，巧于比喻，而不失乎正。
骤而读之，其锋凛然，若太阿出匣，若不可玩。
徐而思之，其言确然，凿凿乎如药石之必治病，断断乎如五谷之必疗饥而不可无者也。
岂若管商之功利，申韩之刑名，仪秦之捭阖，孙吴之阴谋，其说诡于圣人，务以智数相高，而不自以为非者哉！

见是书者，皆以公不大用为憾，讵知天意有在，挈而畀之维新之朝乎？皇上龙兴，卒以宏谟伟略，辅翼兴运。
及定功行赏，疏土分封，遂膺五等之爵，与元勋大臣，丹书铁券，联休共美于无穷，不其盛哉？传有之曰：楚虽有材，晋实用之。
公之谓也。
初公着书，本有望于天下后世，讵意身亲用之？虽然，公之事业具于书，此元之所以亡也；公之书见于事业，此皇明之所以兴也。
呜呼！一人之用舍，有关于天下国家之故，则是书也，岂区区一家言哉？

一夔蚤尝受教于公，后谒公金陵官寺，出是书以见教，一夔骇所未见，愧未能悉其要领。
今公已薨，其子仲璟惧其散轶，以一夔于公有相从之好，俾为之序。
顾一夔何敢序公之书？然得系名于简编之末，亦为荣幸，因不让而序之。
公讳基，字伯温，栝苍人。
若其言行之详、官勋之次，则具在国史，兹不着。

洪武十九年冬十有一月，门生杭州府儒学教授天台徐一夔谨序。

古之君子，学足以开物成务，道足以经纶大经，必思任天下之重，而不私以善其身。
故其得君，措于用也，秩之为礼，宣之为乐，布之为纪纲法度，施之为政刑文明之治，洽乎四海，流泽被于无穷，此奚特假言以自见哉？及其后也，虽孔子之圣，可大有为，而犹不免述作以传道，况其下乎！然则必假夫文以自见者，盖君子之不得已焉耳矣。
君子以为学既不获措诸设施，道不行于天下，其所抱负经画、可以文明治世者，独得笔之方册，垂示千百载之下，知而好者，或推以行，是亦吾泽所及，其志岂不为可尚矣夫？然自秦汉而降，能言之士何限？非不欲如前所云也，率多淫于异端，失于伪巧，诡而不正，驳而不纯，弗畔夫道固鲜。
人苟用之以求致治，殆犹适燕而南其辕乎！阐天地之隐，发物理之微，究人事之变，喻焉而当，辨焉而彰，简而严，博而切，反复以尽乎古今，恳到以中乎要会，不袭履陈腐而于圣贤之道若合符节，无一不可宜于行，近世以来，未有如《郁离子》之善者也。

夫郁郁文也，明两离也。
郁离者，文明之谓也，非所以自号。
其意谓天下后世若用斯言，必可底文明之治耳。
呜呼！此宁虚语哉？从善少尝受读，叹其义趣幽赜，岐绪浩禳，或引而不发，或指近而归远，懵乎莫测其所以然。
逮阅之之久，触类而求，然后稍得窥夫涯涘。
窃譬诸医师之笼，一药必治一病，玉石草木禽兽之属，皆可以已疾延年，无长物也。
此其为书所以深得古君子立言之旨，使其得君而措于用，其文明之治益天下后世为不薄，讵止度越诸子而已耶！

是书为诚意伯刘先生所著。
先生尝自任以天下之重，于经纶之道、开物成务之学，素所畜有。
曾以其概，翊当今之运，辅大明之业，昭昭矣存诸方册者。
故御史中丞龙泉章公虽已刊置乡塾，然未盛行于世，先生之子仲璟与其兄之子谋重刻以传。
嗟乎！兹岂一家得而私之者哉？僭为叙其大略，俾贻方来云尔。
翰林国史院编修官诸生吴从善序。

㈠恳到，即恳至。
《后汉书独行传谅辅》：“今郡太守改服责己，为民祈福，精诚恳到，未有感彻”。

㈡明两，《易离》：“明两作离，大人以继明照于四方”。
孔颖达疏：“明两作离者，离为日，日为明。
今有上下二体，故云明两作离也”。
本谓《离》卦离下离上，为两明前后相续之象。
后以明两指太阳。
陶潜《五月旦作和戴主簿》：“明两萃时物，北林荣且丰”。

<h2>翊运录序</h2>

天生圣人，开基启运，必生命世之臣，以为之辅。
如伊挚于商，吕望于周，张良于汉，皆翊其君建皇极，行王道，以致太平，以开景运，以制礼乐，动为世轨也，行为世则也，黼黻河汉也，昭回日星也，衣被草木也。
后世畏之如雷震，望之如神明，禁其力而不敢肆。
故其君端拱无为，飙行霆驱，莫之谁何。
我朝太祖圣神文武钦明启运俊德成功统天大孝高皇帝以天纵之圣，除胡元之乱，不数年间，遂开六合，奄有万国，荣光贯日，王气浮淮，跻斯民于春台㈠之上，熙熙皞皞，玉烛调㈡，泰阶平㈢，虽曰虓虎熊貔，柱国之臣，为之宣力，然亦藉明良豪杰与图治功也。

方天造草昧，定都建康，西有伪汉，东有伪吴，长舻大舰，日夕相搪击，天下未知所向，有若开国翊运守正文臣、资善大夫、御史中丞、兼弘文馆学士、太子赞善大夫、护军、诚意伯刘先生者，沉几先物，独识真主，遂委身而服事焉。
太祖敬而信之，用其宏谋。
西平江汉，东定吴会，天下大势，固已定矣，于是席卷中原，群雄归命，混一四海，大抵皆先生之策也。
今观御书诏诰之推奖，国计事几之商榷，词命往复，弥缝参赞，千载一遇，虽伊挚、吕望、张良之卓越，亦不过于先生矣。
先生真豪杰之士哉！年愈高，智愈明；功愈大，德愈邵。
遂分爵土，终始荣显，殷周以来，一人而已。

先生栝苍之青田人。
予忝为同郡，今年守职翰林，其孙等集其御书诏诰、行状事实等文，名之曰《翊运录》，盖取诰文“开国翊运”之语也，请予序其首简。
予谓先生之器识事功，通于神明，文章道德，衣被后世，溥天下皆称道之，而先生不自以为至，是则先生之所至，世之人未必能知之。
是录也，企太祖之知人善用贤也，企太祖之圣神文武同符于汤文也，见先生之真识也，见先生之宏谋也，见先生之勋业也。
圣明会遇，自古为难，乃独于今见之。

先生之子中奉大夫、江西布政使司右参政又能继武其后，结知太祖，以廉能见褒于制诰，可谓耀于前而光于后矣。
后之子孙，尚亦继继承承，深惟祖宗积德创业之不易，绍隆先范，以副朝廷优礼功臣之意，将见与是录同垂于千万载之不泯也。

永乐二年龙集甲申夏四月中浣，翰林学士、奉议大夫、兼修国史同郡王景序。

㈠春台，《老子二十章》：“众人熙熙，如享太牢，如登春台”。

㈡玉烛调，《尔雅饰天》：“四时和谓之玉烛”。

㈢泰阶平，《汉书东方朔传》：“愿陈泰阶六符以观天变”。
颜师古注：“孟康曰：‘泰阶，三台也。
每台二星，凡六星。
符六星之符验也”。
应劭曰：“《黄帝泰阶六符经》曰：泰阶者，天之三阶也，三阶平则阴阳和，风雨时，社稷神祇咸获其宜，天下大安，是为太平。”

<h2>覆瓿集序</h2>

大明太祖高皇帝受天明命，奠安华夷，二十年间，殄伪汉，歼强吴，汛扫腥膻，廓清寰宇，复先王之疆理，开万世之太平，是虽熊罴貔虎之士，相与竭股肱、奋威武以佐神功，抑亦赞襄庙谟、运筹帷幄之中有其人也。
若栝苍刘先生伯温，真其人乎。

先生讳基，始以文学上谒于金陵，知我圣祖之克典神天也，即委心听命，遂成鼎定功。
累官太史令兼太子赞善大夫，历御史中丞，迁弘文馆学士，卒拜诚意伯。
盖匹休伊吕者，几二十年。
今既九京不作，后进之士，景休风，仰末照，幸先生之文章犹有存者耳。

先生之作，有《郁离子》，有《春秋明经》，有《犁眉》《覆瓿》诸集，寿诸梓者久矣，惟《覆瓿》一编，未有序之者。
其孙刑部照磨貊间以嘱余。
嗟夫，先生之心，志于道；先生之道，着于文。
人皆知先生见知当时者以其文，而不知太祖高皇帝知先生于俦人中者以其心。
人皆知先生之事高皇帝能尽其心，又不知天以先生辅佐圣神、肇建鸿图者，唯在于道。
然则是编也，将以五味之藏，饫斯民于饥顿颠踣者也。
覆瓿云乎哉！

先大父弘文馆学士复仁公，与先生俱以佐命显，余于照磨为通家子弟，故不辞而序之如此云。
若夫先生翊戴之绩，与先公俱有国史在，兹不复也。

宣德五年冬十月，嘉议大夫、工部右侍郎、前翰林侍讲、兼修国史吉水罗汝敬书。

<h2>犁眉公集序</h2>

《犁眉公集》者，开国功臣诚意伯刘先生既老所著之作，故取此以为号云。

先生自少颖敏。
既长，于书无所不读，凡天文地理、阴阳卜筮、诸子百家之言，莫不涉猎。
元末登第，为瑞之高安县佐。
县耆老有稍知天文术数之学者，而其书甚具，先生召与之语，其人曰：“公既聪明绝人，而器识宏远，当为一代伟人。
吾书尽以相付”。
先生遂得究观其说而领其要。
世乱，弃官家居。
洎我太祖高皇帝渡江，先生知为真主也，应召辄出，佐兴大业。
及其功成名遂，引身而退，卒以寿终，而其术亦不传。
呜呼！公之出处进退，比之子房，岂不明白正大、伟然大丈夫之所为哉！

予尝观于先生，非惟其勋业冠绝前古，而文章亦足以垂世，而莫之与并也。
是故其仁义积中，发而为言，可以方驾古人者，则于《郁离子》见之。
伤今悼古，牢笼百态，可以超迈当世者，则于《覆瓿集》见之。
若夫优游闲雅，托兴微婉，而有以尽其自得之趣者，则于是编见之。
其气壮，故其辞雄浑而敦厚；其学博，故其辞深宏而奥密；其志忠，故其辞感激而切直；其行廉，故其辞蠲洁而清劲。
吁！古今之能以勋业、文章并显于当时而垂耀于后世若先生者，几何人哉？先生虽没，而有不没者存，其在此也欤！

先生之孙为刑部照磨，名貊，字士行，以才贤笃厚见称于人，是亦有以见故家文献之足征也。

宣德五年冬十一月之二日，翰林侍读学士、奉训大夫、兼修国史金陵李时勉书

<h2>重锓诚意伯文集序</h2>

国初诚意伯刘公伯温尝着《郁离子》五卷、《覆瓿集》并《拾遗》二十卷、《犁眉公集》五卷、《写情集》暨《春秋明经》各四卷，其孙集御书及状、序诸作，曰《翊运录》，皆锓梓行世。
然诸集涣而无统，板画久而浸堙，学者病之。
巡浙御史戴君用与其寀薛君谦、杨君琅谋重锓，乃录善本，次第诸集，而冠以《翊运录》，俾杭郡守张君僖成之，属守陈序。

嗟乎！自昔夷主华夏，不过膻一隅、腥数载耳，惟元奄四海而垂八纪，极弊大乱，开辟以来未有也。
公以命世豪杰之才，出佐我高皇，剪群雄，混六合，扫百年之胡俗，复三代之华风，其谠言谹议，牖道天衷，伟略奇谋，指授群帅者，鼎彝勒之，汗青书之，四方尚能道之。
方其未遇也，郁积感愤，发之文辞，若四岳之出云无穷；若公输之营众宇，各尽其制；若孙武子之师，戈甲蔽野而不闻喑呜叱咤之声；若大海浩氵羔，中畜虬螭、瞢、绹之属，睹者骇愕而莫能名。
然皆载道之航轮、济世之粱帛，时已传诵之。
及达而施之朝庙，播之华夷，垂之百世之下，焯乎不可朽也。
三代之英卓矣。
汉以降，佐命元勋，多崛起草莽甲兵间，谙文墨者殊鲜。
子房之策，不见辞章；玄龄之文，仅办符檄。
未见树开国之勋业而兼传世之文章如公者，公可谓千古之人豪矣！而世或疑其仕元、或独称其观象者，是犹訾伊尹之五就，知周公止于才艺而已，不已陋乎？

三御史之重锓兹集，盖高山景行之志也。
守陈之序，居培而论嵩岱，持土苴而置之夜光朝采之上，可乎哉？

成化六年夏六月吉，赐进士出身、奉训大夫、太子洗马、兼经筵讲官、同修国史、前翰林侍讲四明晚学杨守陈序。

<h2>重锓诚意伯刘公文集序</h2>

富自童孺时，即闻有诚意伯刘公之勋烈，为开国宗臣之冠。
筮仕以来，求公之遗文而读之，乃得公平生所建立之详。

夫超世之蕴者，厥振匪夷，故峻其所树。
啬于菑者无厚畲，自古天下之事功，未尝不符于学术也。
公豪杰之才，隆于帝授；而天人之秘，洞之素深。
遭元末运，沉于下寮，其志郁而弗伸也，其谋浚而孔忤也，其才积而困于无施也，故得肆力于文焉。
或时事之感激，而泄忧愤之纡余；或机会之在前，而痛铺张之失策。
证古例今，有寓而讽之之意，而开阖操纵，皆经济之资焉。
大率施为理而不失其宜，变精而驭之以正。
辞意剀切，如灵均之草泽行吟，英锐奋发，如博浪之椎，未试一击，皆可考也。
逮我太祖高皇帝龙兴淮甸，公早识真主于异云映湖之日，遂起而从之。
盖惧中国之无统，欲借以立义也。
方其进谒金陵，一见如旧，受心膂之寄，掌帷幄之机，殄汉歼吴，驱夷奠华，廓清寰宇之功，旷世而仅见。
伟矣哉！于今为烈也！

予尝夷考其行事，当天下甫定之初，首谂滞狱，倡立兵卫，居守按贵臣之侮法，论相卜小犊之偾辕；辞封爵而不贪天之功，终身显融而私产无寸益；时赞密谋，保全勋旧，口不言而人亦无知者；临终尤拳拳乎“修德省刑”之数语。
斯其道任天下之重，智钩物理之玄，谋入九地之深，而勇慑万夫之气，所谓超世之学术，着于文者凿凿乎亲试之矣。
虽然，公之神在天下不死，勋业声光久而不磨，固无赖乎文也。
但典籍存，庶几可论其世；传之弗昭，或病焉。

公文梓行久矣，岁远浸湮，字不复辨。
富承乏栝苍，典刑在目。
视篆之暇，订其讹落，重加编辑，捐俸再锓诸梓，俾公孙指挥瑜等世守之，使天下后世亦知故家文献之足征也。

正德己卯夏五月既望，赐进士、中顺大夫、处州府知府后学莆易林富谨序。

<h2>题诚意伯刘公集</h2>

顷余道芝田，亟与方子伯时会礼，从言及犁眉公，余率尔曰：“公一代功宗，近古罕匹，而未有表章之者，仆窃怪之。
尝得其说，而未之质也”。
方子忻然前席而请曰：“先生试言之”。

余曰：胡元之事，人言祸始石敬瑭，非明识也。
盖自贼操引纳五胡，遗秽中国，遂乃历载数百，中间裂为十六，并为南北，合为隋、唐，而夷风未息。
其后番将据河朔，敬瑭割幽燕，而弃厥险阨，于是辽骄金迫，胡元乘之，而首足倒悬，因以底极矣。
且昔之入主者，颇皆用夏贵儒，惟元不然，此其为秽，尤使人涕泗沾臆。
夫其胎祸之远如此，播恶之广如此，奄及百年不知变革如此！当是时也，熏蒸融液，无地非狄，若将不可复易者。
我太祖高皇帝起自布衣，曾未十年，一扫而空之。
于是海宇清而纲常复，儒术重而道学崇，斟酌百王，以大备一代之制，尽还诸夏之风。
顾其始也，自谓初无取天下之志；既其成也，则不独拨乱反正，而实洗涤乾坤，为中国皇王贤圣，复仇缵绪，所谓功高万古而莫与同者。
是果孰启其衷哉？

仆尝反复于当时勋戚之间，而未得其故。
及阅公集，庄诵高皇帝圣制，乃始喟而起曰：嗟乎！微斯言，则一代功宗，其何所复稽乎！而当时载笔与后来序述者，顾莫之表章，何哉？昔汉之酂侯，尝荷殊礼而膺首封矣，徒以收秦图籍，劝王汉中，进养民致贤之说，建居守馈饷之功。
高密之在东京，功不补败，其所有者，不出简任诸将，‘微长之间，在德厚薄’数语之外，亦且偃然策勋，而莫与絜大。
况所事者，亭长久叹于纵观，真人已专乎封拜，则二臣特攀附之匪懈者耳。
今圣制之称犁眉，一则曰每于闲暇之时，数以孔子之言道予，是以颇知古意；二则曰入则每匡治道。
既而曰言非儒造，实己诚之意。
且夫道莫加于孔子，而数陈其言，又复每切于匡治，然则所以清海宇、复纲常、重儒术、崇道学，洗涤乾坤，为皇王贤圣复仇缵绪之地，谓非由此而致之乎？至于佐庙算，夷群凶，所向无前，推占指踪，直其余事，然亦不让于今昔元功也。
又其大者，决危机于逆陈群慑之表，首大策于竖韩共戴之中，自彼效谋宣力之臣，有能窥其度而争其雄者乎？呜呼！向非二说之存，则一代功宗，何所复稽？而儒者曾莫之及，何也。

“且公之启沃，非无本者。
少传性理，长号英特，荐更世故，谈辩至悉。
故其决机悟主，一似孔明之于先主，周瑜之于孙策。
此天地间一大际遇，非若浅丈夫龊龊乎斗升、区区乎寸尺而已。
又即其余，则文学精博，冠绝乎一时；政事清严，不挠于权力：足以配事功而明道德。
彼伊、周元圣，固为至极矣；汉、唐诸子，曾几何人若是乎其兼得邪？此仆所为神醉心往，而窃怪夫人之未深识也。
圣制曰：言非儒造，实己诚之意。
然则儒者之言，殆未能心诚求之欤！”

于是方子瞿然改容，曰：“犁眉之功，实愚所素疑而无与折衷者，幸即谈津，昭若启牖矣。
且承乏公邑，则表章其宜。
愿书见遗，俾刻之集中”。
余曰：“诺”。
遂僭妄书之。

方子名远宜，癸未进士，歙人。
其为芝田，声实隆起，器业未可量。
余则永嘉后学叶式成规也。

嘉靖戊子端阳后五日端拜谨书。

<h2>重编诚意伯文集序</h2>

余观载籍，代有开创之君，必有佐命之臣。
运筹定计，应机料敌，称豪雄矣，而或歉于文学。
呈华炫奇，开新启昧，称儒硕矣，而无裨于武功。
兼此二长，世不恒有。
其惟我国朝诚意伯刘公者其人乎！

公讳基，字伯温，浙之青田人。
有命世豪杰之才，一遇圣主，杖策从之，辄许以大计，殄汉歼吴，混一六合，公密赞之，功在开平、武宁之先，灼灼可睹也。
而其文章议论，或宣于朝，或藏于家，大篇短章，无虑千百种，则与宋学士、王待制等。
夫我皇祖之兴，恢万世帝王之故疆，开一代文明之景运，当时文武佐命之勋，可谓盛矣。
自今观之，传世之文，宋、王号为最着，二人者职专文学，固其常耳。
开平、武宁诸臣，劳在宗社，泽及孙子，世世诵功，与国同休，而传世之文，概未之闻也。
兼二者之长，武功文治咸赖焉，卒莫有并于公者。
读其文，论其事功，想见其人，乃知圣主之生也不数，名佐之生也亦不数。
阿衡佐商，厥有《伊训》；尚父造周，且着丹书。
历千百年而一再见者，公其庶几矣哉。

公之文，传世久矣。
旧刻凡二十卷：曰《翊运录》，曰《郁离子》，曰《覆瓿集》，曰《写情集》，曰《春秋明经》，曰《犁眉公集》。
各就篇名，杂陈无统，观者病之。
御史樊君按治畿内，公暇更定编次，为十有八卷：先像赞、行状，概事业之全；次御书、诏诰，纪勋庸之大；次颂表，次《郁离子》，扬文明之盛；次序、记至诗歌，载制作之详。
统会以提要，类分以便观，名曰《重编诚意伯文集》。
刊成，请余序。

余浙人也。
尝谓公国朝元勋，乡邦典刑，文章与事功并着，尤罕俪焉，愿附一言，以广其传，且以嘉樊君之择所向往也，乃乐为之序。
樊君名献科，缙云人，盖公之同郡人云。

嘉靖丙辰夏五月望，赐进士、荣禄大夫、少保、兼太子太保、礼部尚书、武英殿大学士、知制诰、《会典》总裁余姚李本撰。

<h2>刻诚意伯文集引</h2>

《诚意伯集》，旧刻于栝苍，凡二十卷：首《翊运录》，次《郁离子》，次《覆瓿集》，次《写情集》，次《春秋明经》，次《犁眉公集》。
各就篇名，统为全集，其间制作杂陈，未可类别。
兼以岁久，刊板遗落，字多鲁鱼，读者难之。

献科为公乡人，来按畿南，携是集笥中，尝置几席，暇即颂读，诚不识其涯涘。
窃谓公勋业垂于史籍，光昭奕代，而文章流播缙绅，或未免涣漫，献科切惧焉，因裒为一十八卷，少易旧编之次，而公之制作始可类观，爰付诸梓。

若勋业文章之盛，向有确论，献科何足以知之。
尝记四明杨文懿公有言：“汉以降，佐命元勋，多崛起草莽兵甲间，谙文墨者殊鲜。
子房之策，不见辞章；玄龄之文，仅见符檄。
未见开国之勋而兼传世之文章如公者，公可谓千古之人豪矣！而世或疑其仕元，或独称其观象者，是犹訾伊尹之五就，知周公止于才艺而已，不已陋乎”。
呜呼！是可以知公矣。

皇明嘉靖三十五年丙辰正月朔，同郡后学樊献科拜识于真定冰玉堂。

<h2>重刻诚意伯刘公文集序</h2>

青田文成刘公文集，故有《翊运录》一卷、《覆瓿集》十四卷、《郁离子》四卷、《写情集》二卷、《犁眉公集》二卷、《春秋明经》二卷，国初尝梓行，而郡人翰林学士王公景章为之序。
正德中，郡守莆田林公刻置公里第。
嘉靖中，余友人缙云樊文叔乃类编之，刻于真定。
今侍御虬峰谢公按部栝苍，修谒先生祠堂，讨论遗文，得里第本，病其漶漫舛错，乃命郡守建安陈公依真定本翻摹授梓，余为校正若干字。
梓成，属为序。

序曰：先生生在栝苍万山中九盘之巅，所谓深山大泽，用物弘而取精多者也。
然当五百之昌期，辅真人以肇造，筹帷帐而垂勋烈，昭昭乎若揭日月行天中，可不谓见之行事哉，何以文为？夫古昔圣贤，备具道德仁义之懿，施于政教，被及万汇，其礼乐章程，莫非文也，惟穷而在下者，不获有所张设，乃不得已而托之言，以寄其忧愤康济㈠之怀，俟之后世。
或起而帅行之，斯圣贤所为文辞也。
愚读《文成先生集》，多处穷忧世之深慨，而深幸其遇圣神而兴起也。

尝概其集，有六善焉。
一曰穷经以明义，二曰寓言以征用，三曰遵养以俟时，四曰忧世以舒抱，五曰知命以乐全，六曰遭逢之无间。
夫华夷峻防，一王大法，胡主中国，几变于夷，圣经明义，千载或湮焉。
《春秋》成而乱贼惧，此义不由，学者倚席不讲之过也。
此穷经以明义也。
胡运式微，务为陵替，抚狡寇而引非族，言之者抵衅，起弊末由，痛心荼毒，于是乎卮言郁离，比类旁通，故三闾泽畔之吟，《离骚》惓恳之意也。
此寓言以征用也。
豪杰飙起，四海糜沸，而时事倒置，宠赂肆章，骐骥服箱，夷羊在牧㈡。
乃先生愤世疾邪，每形歌什，抑意诮玄，托称《覆瓿》。
莘野时辜于纳沟，扣角放歌于夜旦，由斯义矣。
此遵养以俟时也。
祈招式诵，冀讹王心，里巷讴吟，观风是采，诗馀寄兴，取类写情，或亦有鉴吾衷乎。
此忧世以舒抱也。
至于垂老见几，引身高逝，璆琳戛击，以和天倪。
于是乎称名《犁眉》，比迹赤松，保厥终始，斯为全德。
此知命以乐全也。
考之已事，隆准大度，忍心菹醢，留侯色举，明哲乃彰，藏弓请死，百世而下，有余悲焉。
高皇以来，世懋延赏，丁宁天语，焜烨龙章，具在《翊运》篇中，即鱼水交欢，卣申锡，又何以过？此遭逢之无间也。

或者曰：青田文章，掩于功业。
又曰：勋华并茂，无訾偏长。
而不知是非先生所急也。
其不得已而言者，先生之忧也；其应时绩效者，先生之幸也。
《记》㈢曰：“天下有道，则行有枝叶；天下无道，则辞有枝叶”。
观于先生之言行，亦若是而已。

余往宦游江右，至高安，稽求先生为丞时事，谓从异人受秘书，乃弃官归青田山中，览识天命所在而起。
故天民所抱持，达可行于天下而后行之，类如是，文辞云乎哉。
先生所编，又有多能鄙事若干卷，方行人间，其占谂象纬诸书，先生启手足时，命其子献诸朝，具在金匮石室，靡可得窥云。

时隆庆六载，岁在玄黓涒滩阳月上浣，同郡后学何镗顿首拜手谨叙

㈠康济，《书蔡仲之命》：“康济小民，率自中”。

㈡夷羊在牧，《国语周语上》：“商之兴也，梼杌次于丕山，其亡也，夷羊在牧”。
韦昭注：“夷羊，神兽。
牧，商郊牧野”。
后亦以比喻乱世中的贤者。

㈢《礼记表记》：“子曰：君子不以辞尽人。
故天下有道，则行有枝叶；天下无道，则辞有枝叶”。
孔颖达疏云：“故天下有道则行有枝叶者，言有道之世，则依礼所行，外馀有美好，犹如树干之外更有枝叶也；天下无道则辞有枝叶者，无道之世，人皆无礼，行不诚实，但言辞虚美，如树干之外而更有枝叶也”。

<h2>赞</h2>

虬髯电目，探天根兮斡地轴。
扶龙兴云，四方以肃。
以生民休戚为忧喜，以大道晦明为荣辱。
武功既成，而文治不尽其用者，盖天也耶？抑人也耶？孤子仲璟拜赞

华沦于夷，曷仕于时。
夷归于夏，仕止乃宜。
就桀就汤，节义奚亏？大哉王佐，察物炳几。
运筹决胜，翊龙以飞。
昭回制作，文章是咨。
允为宗臣，尔爵尔祠。
工部侍郎莆田彭韶拜赞

同郡王公景曰：先生沉几先物，独识真主，遂委身而服事焉。
太祖敬而信之，用其宏谋。
西平江汉，东定吴会，天下大势已定，于是席卷中原，群雄归命，混一四海，大抵皆先生之策也。
今观御书诏诰之推奖，国计事几之商榷，词命往复，弥缝参赞，千载一遇，虽伊挚、吕望、张良之卓越，亦不过于先生矣。
先生真豪杰之士哉！年愈高，智愈明；功愈大，德愈邵。
遂分爵土，终始荣显，殷周以来，一人而已。

金陵李公时勉曰：公之出处进退，比之子房，明白正大，伟然大丈夫之所为。
非惟勋业冠绝前古，而文章亦足以垂世，而莫之与并也。
其气壮，故其辞雄浑而敦厚；其学博，故其辞深宏而奥密；其志忠，故其辞感激而切直；其行廉，故其辞蠲洁而清劲。
吁！古今之能以勋业、文章并显于当时而垂耀于后世若先生者，几何人哉。

<h2>诚意伯刘公行状黄纪善撰</h2>

公讳基，字伯温，世为处州青田人。
年十四，入郡庠，从师受《春秋经》，人未尝见其执经读诵，而默识无遗。
习举业，为文有奇气；决疑义，皆出人意表。
凡天文、兵法诸书，过目洞识其要。
讲理性于复初郑先生，闻濂洛心法，即得其旨归，先生大器之，乃谓公父曰：“吾将以天道无报于善人，此子必高公之门矣”。

后应进士举，授江西高安县丞。
揭文安公曼硕见公，谓人曰：“此魏征之流，而英特过之，将来济时器也”。
公在燕京时，间阅书肆有天文书一帙，因阅之，翊日，即背诵如流。
其人大惊，欲以书授公，公曰：“已在吾胸中矣，无事于书也”。
之官，以廉节著名。
发奸擿伏，不避强御。
为政严而有惠爱，小民自以为得慈父，而豪右数欲陷之。
时上下咸知其廉平，卒莫能害也。
新昌州有人命狱，府委公覆检，案核得其故杀状，初检官得罢职罪，其家众倚蒙古根脚㈠，欲害公以复仇。
江西行省大臣素知公，遂辟为职官掾史，以谠直闻。
后与幕官议事不合，遂投劾去。
隐居力学，至是而道益明。
后为江浙儒学副提举，为行省考试官，顷之，建言监察御史失职事，为台宪所沮，遂移文决去。

尝游西湖，有异云起西北，光映湖水中。
时鲁道原、宇文公谅诸同游者，皆以为庆云，将分韵赋诗，公独纵饮不顾，乃大言曰：“此天子气也，应在金陵，十年后，有王者起其下，我当辅之”。
时杭城犹全盛，诸老大骇，以为狂，且曰：“欲累我族灭乎”，悉去之。
公独呼门人沈与京置酒亭上，放歌极醉而罢。
时无能知者，惟西蜀赵天泽知公才器，以为诸葛孔明之流。

方谷珍反海上，省宪复举公为浙东元帅府都事，公即与元帅纳邻哈剌谋筑庆元等城，贼不敢犯。
及帖里帖木耳左丞招谕方寇，复辟公为行省都事，议收复。
公建议招捕，以为方氏首乱，掠平民，杀官吏，是兄弟宜捕而斩之；余党胁从诖误，宜从招安议。
方氏兄弟闻之惧，请重赂公，公悉却不受，执前议益坚。
帖里帖木耳左丞使其兄省都镇抚以公所议请于朝，方氏乃悉其贿，使人浮海至燕京。
省院台俱纳之，准招安，授谷珍以官，乃驳公所议，以为伤朝廷好生之仁，且擅作威福，罢帖里帖木耳左丞辈，羁管公于绍兴。
是后方氏遂横，莫能制，山穴皆从乱如归。

公在绍兴，放浪山水，以诗文自娱。
时与好事者游云门诸山，皆有记。
行省复以都事起公，招安山寇吴成七等，使自募义兵。
贼拒命不服者，辄擒诛之，略定其地。
复以为行枢密院经历，与行院判石末宜孙守处州，安集本郡。
后授行省郎中。
经略使李谷凤巡抚江南诸道，采守臣功绩奏于朝。
时执政者皆右方氏，遂置公军功不录。
乃弃官归田里。
时义从者俱畏方氏残虐，遂从公居青田山中，乃着《郁离子》。

客或说公曰：“今天下扰扰，以公才略，据栝苍，并金华，明越可折简而定，方氏将浮海避公矣。
因画江守之，此勾践之业也。
舍此不为，欲悠悠安之乎”。
公笑曰：“吾平生忿方谷珍、张士诚辈所为，今用子计，与彼何殊耶？且天命将有归，子姑待之”。
会上下金华，定栝苍，公乃大置酒，指干象谓所亲曰：“此天命也，岂人力能之耶”。
客闻之，遂亡去。

公决计趋金陵，众疑未决。
母夫人富氏曰：“自古衰乱之世，不辅真主，讵能获万全计哉”。
众乃定。
或请以兵从，公曰：“天下之事在吾与所辅者尔，奚以众为”。
乃悉以众付其弟升，俾家人叶性、朱佑等参掌之。
且曰：“善守境土，毋为方氏所得也，勿忧我”。
适总制官孙炎以上命遣使来聘公，遂由间道诣金陵。
陈时务一十八款，上从之。

会陈氏入寇，献计者或谋以城降；或以钟山有王气，欲奔据之；或欲决死一战，不胜而走未晚也。
公独张目不言。
上召公入内，公奋曰：“先斩主降议及奔钟山者，乃可破贼尔”。
上曰：“先生计将安出”，公曰：“如臣之计，莫若倾府库、开至诚以固士心。
且天道后举者胜。
宜伏兵，伺隙击之。
取威制敌，以成王业者，在此时也”。
上遂用公策，乘东风，发伏击之，斩获凡若干万。
上以克敌之赏赏公，公悉辞不受。

中书省设御座，将奉小明王以正月朔旦行庆贺礼，公大怒，骂曰：“彼牧竖尔，奉之何为”。
遂不拜。
适上召公，公遂陈天命所在。
上大感悟，乃定征伐之计。
遂攻皖城，自昏达旦不拔。
公以为宜径拔江州，上遂悉军西上。
陈氏率其属走湖广，江州平。

上使都督冯胜将兵攻某城，命公授方略。
公书纸授之，使夜半出兵。
云至某所，见某方青云起，即伏兵；顷有黑云起者，是贼伏也，慎勿妄动；日中后黑云渐薄，回与青云接者，此贼归也，即衔枚蹑其后击之，可尽擒也。
众初莫肯信，至夜半，诣所指地，果有云起如公言，众以为神，莫敢违，竟拔城擒贼而还。
王汉一以饶、信降，上命公抚之。
陈氏洪都守将胡均美使其子约降，请禁止若干事。
上初有难色，公自后踢所坐胡床，上意悟，许之，均美遂以城降。

初，公闻母富氏丧，悲恸，欲即归。
上以书慰留之，期以成功。
公不得已，遂从征伐。
至是辞归，上遣礼官伴送，累使吊祭，恩礼甚厚。
时苗军反金华、栝苍，杀守将胡大海、耿某、孙炎等，衢州或谋翻城应之，守将夏毅惧，无所措。
会公至，即迎入城，一夕定之。
公即发书金、处属县，谕以固守所部。
遂同邵平章诸军克复处城，擒苗帅贺某、李某，处州平。
公至家，营葬事，时语所亲以上必当有天下之状，于是乡里及邻附郡县翕然心服。
方氏虽据温、台、明三郡，其士大夫皆仰公如景星庆云，其小民亦未尝不怀公之旧德也。
方氏素畏公名，时遣人致书奉礼。
公不敢受，使人白于上。
上因令公与通问，公因宣国家威德，方氏遂纳土入贡。
上时使人以书访军国事，公即条答，悉合机宜。

某年月日，公赴京，道经建德，今严州也，适张氏入寇。
时曹国公守建德，欲奋击之，公乃使勿击，曰：“不出三日，贼当自走，追而击之，此成擒也”。
比三日黎明，公登城望之，曰贼走矣。
众见其壁垒旗帜皆如故，且闻严鼓声，疑莫敢轻动。
公趣使疾进兵，至则皆空垒；击鼓者，乃所掠老弱耳。
遂穷追贼，迸走至东阳，悉擒之以还。
公遂至京。

时陈友谅据湖广，张士诚据浙西，皆未下。
众以为苏、湖地肥饶，欲先取之，公曰：“张士诚自守虏耳；陈友谅居上流，且名号不正，宜先伐之。
陈氏既灭，取张氏如囊中物耳”。
会陈氏复攻洪都，上遂伐陈氏，因大战于彭蠡湖，胜负未决。
公密言于上，移军湖口，期以金木相犯日决胜，上皆从之，陈氏遂平。
上还京，定计取张士诚，因定中原，拓土西北，公密谋居多。
上或时至公所，屏人语，移时乃去，虽至亲密，莫知其由。

以公为太史令。
一日公见日中有黑子，奏曰：“东南当失一大将”。
时参军胡琛伐福建，果败没。
他日公见上，上方欲刑人，公曰：“何为”？上语公以所梦，公曰：“是众字头上有血，以土傅之，得土得众之象，应在得梦时三日，当有报至”。
上遂留所欲刑之人以待之。
三日后，海宁以城降，果如公言。
捷至，上大喜，悉以所留人俾公纵之。
某年月日，荧惑守心，群臣皆震惧，公密奏上，宜罪己以回天意。
次日，上临朝，即以公语谕群臣，众心始安。
后大旱，上命公谂滞狱，凡平反出若干人，天应时雨，上大喜。
公因奏请宜立法定制，上从之。

张士诚平后，张昶欲乱政，乃使人上书，称颂功德，劝上宜及时为娱乐。
上以示公，公曰：“是欲为赵高也”。
上颔之。
昶色动，知公得其情也，乃使齐翼岩等伺察公阴事，欲陷之。
未及发而昶先事受诛。
及司天台灾，翼岩因为书言之于上，其事多公平日密闻于上、或上使为之者，翼岩未之知也。
书奏，上切责翼岩，斩之。
遂治党与，尽得其与昶通谋状。
上适以事责丞相李善长，宪使凌悦因弹之。
公为上言：“李公旧勋，且能辑和诸将”。
上曰：“是数欲害汝，汝乃为之地耶，汝之忠勋，足以任此”。
公叩头曰：“是如易柱，必须得大木然后可；若束小木为之，将速颠覆。
以天下之广，宜求大才胜彼者，如臣驽钝，尤不可尔”。
上怒遂解。

洪武元年正月，上登大宝于南郊，公密奏立军卫法，外人无知者。
拜御史台中丞。
适中丞章公溢奏定处州七县税粮比宋制，亩悉加五合，上特命青田县粮止作五合起科，余准所拟。
且曰：“使刘伯温乡里子孙世世为美谈也”。
或言有杀运三十年，公慨然曰：“使我任其责者，扫除弊俗，一二年后，宽政可复也”。
上幸凤阳，使公居守。
公志在澄清天下，乃言于上曰：“宋元以来，宽纵日久。
当使纪纲振肃，而后惠政可施也”。
乃命宪司纠察诸道，弹劾无所避。
公案劾中书省都事李彬侮法等事，罪当死。
丞相李善长素爱彬，乃请缓其事。
公不听，遣官赍奏诣行在。
上从公议，处彬死刑。
公承旨，即斩之，由是与李公大忤。
比上回京，李公诉之，公乃求退。

上命归乡里，公奏曰：“凤阳虽帝乡，然非置都之地。
王保保虽可取，然未易轻也。
愿圣明留意焉”。
遂辞归。
后定西失利，王保保竟走沙漠。
上手诏叙公勋伐，且召公赴京师，同盟勋册。
公至京师，上赉赐甚厚，追赠公祖、父爵皆永嘉郡公。
累欲进公爵，公曰：“陛下乃天授，臣何敢贪天之功，圣恩深厚，荣显先人足矣”。
遂固辞不敢当。
上知其至诚，不强也。

上欲相杨宪，公与宪素厚，以为不可。
上怪之，公曰：“宪有相才，无相器。
夫宰相者，持心如水，以义理为权衡而己无与焉者也。
今宪不然，能无败乎”。
上曰：“汪广洋何如”，公曰：“此褊浅，观其人可知”，曰：“胡惟庸何如”，公曰：“此小犊，将偾辕而破犁矣”。
上曰：“吾之相无逾于先生”，公曰：“臣非不自知，但臣疾恶大深，又不耐繁剧，为之且孤大恩。
天下何患无才？愿明主悉心求之。
如目前诸人，臣诚未见其可也”。

三年七月，授弘文馆学士。
十一月，进封诚意伯。
四年正月，赐归老乡里。
二月，至家，遣长子琏捧表，诣阙谢恩。
某年某月，复遣琏进《贺平西蜀表颂》，上仍以文答之。
八月，上使克期以手书问天象事，公悉条答。
其大意以为霜雪之后，必有阳春。
今国威已立，自宜少济以宽。
书奏，上悉以付史馆。
其书稿并已前奏请诸稿，公皆焚之，莫能得其详也。

初公言于上，瓯栝间有隙地，曰谈洋，及抵福建界，曰三魁，元末顽民负贩私盐，因挟方寇以致乱，累年民受其害，遗俗犹未革，宜设巡检司守之。
上从之。
及设司，顽民以其地系私产，且属温州界，抗拒不服。
适茗洋逃军周广三反，温、处旧吏持府县事，匿不以闻。
公令长子琏赴京奏其事，径诣上前，而不先白中书省。
时胡惟庸为左丞，掌省事，因挟旧忿，欲构陷公，乃使刑部尚书吴云訹老吏讦公。
乃谋以公欲求谈洋为墓地，民弗与，则建立司之策，以逐其家，庶几可动上听，遂为成案以奏。
赖上素知公，置不问。
省部又欲逮公长子狱，上时已敕琏归，及奏，上曰：“既归矣，免之”。
公入朝，惟引咎自责而已。

先是，杨宪败。
后汪广洋为丞相，未几而贬广东。
乃相惟庸，公乃大戚。
尝谓人曰：“使吾言不验，苍生之福也；言而验者，其如苍生何”。
遂忧愤而旧疾愈增。
洪武八年正月，胡丞相以医来视疾，饮其药二服，有物积腹中，如卷石。
公遂白于上，上亦未之省也。
自是疾遂笃。
三月，上以公久不出，遣使问之，知其不能起也，特御制为文一通，遣使驰驿送公还乡里。
居家一月而薨。

公生于至大辛亥六月十五日，薨于洪武乙卯四月十六日，享年六十五岁。
公之子琏、仲璟，以是年六月某日葬公于其乡夏山之原，礼也。
遗文《郁离子》十卷、《覆瓿集》二十四卷、《写情集》四卷，长子琏又集所遗文稿五卷，名曰《犁眉公集》。
娶富氏，封永嘉郡夫人。
继室陈氏、章氏。
子男二人：长琏，由考功监丞任江西参政，卒于官；次仲璟。
皆陈氏出也。
女二人：长适吴彪，次适沈安。
皆章氏出也。
孙男三人：廌、虒、貊。
孙女三人，幼未适也。

公未薨前数日，乃以天文书授琏，使伺服阕进，且戒之曰：“勿令后人习也”。
复命次子仲璟曰：“胡惟庸必败。
我欲奉遗表，无益也。
日后上必思我，待有问，当密为我奏”。
其略以为修德省刑，祈天永命，且为政宽猛如循环耳，诸形胜要害之地，宜与京师声势连络，幸圣主留意。

公生平刚毅，慷慨有大节。
每论天下安危，则义形于色。
然与人交游，开心见诚，坦然无间阻。
至于义所不直，无少假借，虽亲之者以此，而忌之者亦以此。
惟上察其至诚，任以心膂。
公亦以为不世之遇，知无不言，每遇急难，勇气奋发，计画立就，外人莫能测其机。
累赞上成大功。
上尝临朝称之，公辄逡巡不敢当。
家居惟饮酒奕棋，未尝自言其功。
每天象有大变，则累日不乐。
凡公以天下苍生休戚为忧喜者，即此可知矣。
上天威严重，惟公抗言直议，不以利害怵其中，上亦甚礼公，常称为老先生而不名，又曰：“吾子房也”。
廷臣或有过失得谴者，公密为救解而免。
其人或知而诣公谢者，则拒不纳；其人不知，亦未尝为人言也。
其居乡里，守礼义，尚节俭，多阴德，不以富贵骄人。
公初与同郡叶公景渊、胡公仲渊、章公三益、金华宋公景濂同出处，有通家之好。
至于居官任政，则各行其志，俱以功名显于世，而公与宋公又以文章为当代首称云。

伯生辱在同郡，预诸生列，与公子琏、仲璟相知最深。
今公薨而琏没，仲璟与琏之子廌请录公遗事，因辑平昔所闻大略为行状。
至于皇上知人之明，倚注之重，公之遭遇感激，以天下公议辅人主者，观纶绋之文，考成效之绩可见矣，其筹策帷幄有不能尽详者，亦不敢强质也。

㈠根脚，底细，出身也。
《哨遍高祖还乡》：“你须身姓刘，你妻须姓吕，把你两家儿根脚从头数”。

<h2>明开国翊运守正文臣资善大夫赠太师谥文成护军诚意伯刘公神道碑铭</h2>

赐进士出身、资政大夫、前奉敕参赞机务、南京兵部尚书四明张时彻撰；赐进士及第、嘉议大夫、南京吏部右侍郎、前太常卿管南京国子监祭酒事、翰林院侍读学士掌院事、太典总校官常熟瞿景淳篆。

文成刘公，其先丰沛人也，后徙鄜延。
名延庆者，宋宣抚、都统、少保。
厥子光世，以平方腊功，为兵马总管。
高宗南渡，部兵以从，累官开府仪同三司、录尚书事，进太师、杨国公，因家临安。
子尧仁，过丽水而乐之，遂徒其邑之竹洲。
四传至集，又卜居青田之武阳，去县治者百五十里，世所称南田福地也，俗尚俭朴，有《唐风》之遗焉。
遂世定厥居，兢兢于仁义之训。

五传而至濠，宋翰林掌书，益慈惠好施。
每淫雨积雪，登高而望，里中有不举火者，即分廪赈之。
会宋亡，乃荒遁自适。
时有林融者，征聚义旅，兴复宋室，元讨平之，逮融至京，世祖义而弗杀也。
融归而至瓯越之间地名牙阳四溪者，而复啸其徒。
元乃驰驿使，簿录其胁从，将尽歼之，而乡豪因以仇怨相倾引，盖善良鲜有脱者。
使者返，夜次武阳，会天大雪，与居民百钱市酒。
而市者则至濠家，具语之故。
濠即间行谒使者，得所簿录数而深心恻焉。
时孙爚侍，年方十龄，阴为策计，濠则大喜，辄盛供具以逆使者，醉而寝之楼，乃探箧启牍，录其渠魁二百人已，乃遂火其居。
焰灼于楼，仓皇掖使者跣而走。
诘旦，大恚曰：“将何籍以复阙下？殆诛死不赦矣！”濠辟之曰：“濠不幸灾于居室，震惊使者，濠诚死罪。
意者簿录有冤，天欲生之乎？使者事竟，不复可至，濠幸有密亲于彼，度往返者四日，可以相报”使者曰：“幸甚。
但半之亦可矣”。
已而以前所录二百人者授之，得命诛死，诸所全活无筭。
濠即文成公之王大父也。
祖孙同心，破家以沾万命，笃生文成，为一代元勋，子孙千百，世食其报，岂幸然哉。

濠生庭槐，博洽坟籍，为太学上舍；槐生爚，通经术，元遂昌教谕：是为公祖、公父，后皆以公贵，封永嘉郡公。
祖母梁氏，母富氏，皆封永嘉郡夫人。

公讳基，字伯温。
神知迥绝，读书能七行俱下。
年十四，入郡胶，师受《春秋》，未尝执经诵读，而默识无遗。
辩决疑义，出人意表。
为文辄有奇气。
诸家百氏，过目即洞其旨。
尝游燕京，间阅书肆天文书，翊日背诵如流，其人大惊，欲以书授公，公曰：“此已在吾胸中矣”。
时从郑复初先生游，讲濂洛之学，先生大器异之，语公父曰：“吾将以天道不报善人，此子必高公之门矣”。
揭文安公曼硕见公，辄曰：“此魏征之流，而英特过之，将来济时器也”。
西蜀赵天泽亦以为诸葛孔明之俦。
盖虽未试于用，亦已颖露囊中矣。

甫弱冠，举元进士，授江西高安县丞，以廉节著名。
发奸摘伏，不避强御。
为政严而有惠，小民咸慈父戴之，而豪右数欲陷焉。
时上下信其廉平，卒莫能害也。
新昌州有杀人者狱，公覆案得实，而初检官以不实当罪，乃其家欲甘心于公，江西行省大臣辟公为掾史，舒解之。
已而与幕官议事不合，遂投劾去。
后为江浙儒学副提举、行省考试官，顷之建言监察御史失职事，为宪台所沮，则又投劾去。

尝游西湖，有异云起西北，时同游者鲁道原、宇文公谅辈皆以为庆云，将分韵赋诗，公独纵饮不顾，大言曰：“此天子气也，应在金陵，十年后，有王者起其下，我当辅之”。
时元方全盛，诸同游大骇，以为狂也，而悉去之。
公益呼酒放歌，极醉而罢。

方国珍反海上，省宪复举公为浙东元帅府都事，公即建议城庆元等路，贼不敢犯。
及左丞帖里帖木耳招谕方寇，复辟公行省都事。
公议方氏首乱，罪不可赦，宜捕诛其兄弟，而招安诸胁从者。
方氏大惧，行重赂求解，而公峻却之，执前议请于朝。
方氏乃走赂阙下，而省院台前胥甘焉。
降诏招安，授国珍官，驳公议，以为伤朝廷好生之仁，且檀作威福，则罢左丞辈，而羇管公于绍兴。
自是方氏遂横莫可制，山穴皆从乱如归。

公在绍兴，则放浪山水，以诗文自娱，于当途盖篾如也。
乃行省复以都事起公，招安山冦，使自募义兵。
贼拒命不服者辄禽诛之，畧定其地。
巳复以为行枢密院经历，与行院判石末宜孙守处蚛，安集之后，受行省郎中。
时经畧使李谷凤奏守臣功绩，而执政者皆右方氏，遂抑公功，仅由儒学副提举格授处州路总管府判，诸将莫不解体。
公拜勑曰：“臣不敢负国，今无所宣力矣”，遂弃官归。
时义从者俱畏方氏残虐，从公居青田山中，乃着《郁离子》。
客或说曰：“今天下扰扰，以公才畧，据栝苍，并金华，明越可折简而定，方氏将浮海避公矣。
因画江守之，此勾践之业也“。
公咲曰：“吾平生忿方国珍、张士诚辈徒狗鼠耳，而柰何効之。
且天命有归，子姑待焉”。
会高皇帝下金华，定栝苍，公指干象谓客曰：“此非向所云天命者乎”，客遂亡去，公决计趋金陵，悉以众付其弟升，并家人参掌之。
曰：“善守境土，母为方氏得也”。
适总制孙炎以上命来聘，公遂由间道诣焉。
陈时务一十八策，上悉从之。
会陈氏入冠，或谋以城降，或以钟山有王气，宜奔据之，或欲决死一战，不胜而走未晚也。
公独张目不言，上召公入内计之，公奋曰：“先斩主降议及奔钟山者，乃可破贼耳”。
上曰：“计将安出”，公曰：“如臣之计，莫若倾府库，开至诚，以固士心。
且天道后举者胜，宜伏兵，伺隙击之。
取威制敌，以成王业，在此举也”。
上遂用公策，斩获凡若干万。
已而颁赏，则力辞不受。
中书省设御座，将奉小明王，以正月朔旦行礼。
公大怒，诟曰：“彼牧竖尔，奉之何为”，遂不拜。
已而见上，陈天命所在，上大感悟，遂定征伐之计。

兵攻皖城，自昏达旦不拔。
公谓宜舍坚城而径拔江州，遂平江州。
上尝使都督冯胜攻敌城，命公授方略。
以云物为验，及克敌，一一如旨。
陈氏洪都守将胡均美使子约降，请禁止若干事。
上初有难色，公自后踢所坐胡床，上意悟，许之，均美遂以城降。
时苗军反金华、栝苍，杀守将胡大海等。
衢州亦谋翻城应之，守将夏毅计无所出。
适公以忧归，道其地，入城，一夕而定。
公即遗书金、处属邑，谕以固守所部。
遂同郡平章诸军克复处城，苗帅就禽。
公时语所亲：“上必有天下”，众心翕然。
方氏势日沮丧，数遣人奉款于公。
不纳，而白于上。
上因令公与之通问，公乃宣国家威德，而方氏遂纳土入贡矣。

上时使人以书访军国事，公条答悉合机宜。
会公赴京，经建德，适张氏入寇。
守将曹国公欲奋击之，公止之曰：“不出三日，贼当自走。
追而击之，此成禽耳”，已而果然。
时陈友谅据湖广，张士诚据浙西，众谓苏湖富饶，宜先取之。
公曰：“仕诚自守虏耳。
友谅居上流，且名号不正，宜先焉。
陈氏既灭，取张氏如探囊中物耳”，会陈氏复攻洪都，上遂伐陈氏，大战彭蠡湖。
公密启移军湖口，以避难星，期以金木相犯日决胜，上从之，遂歼友谅。
次取张仕诚，次定中原。
荡群雄，逐胡狄，再造区夏，凡皆公之密谋也。
上时至公所，屏人而语，率至移时。
虽至亲密，莫知其端。

公为太史令，一日见日中有黑子，奏曰：“东南当失一大将”，时参军胡深伐福建，果败没。
又见荧惑守心，群臣皆震惧，公密奏，谓宜罪己以回天意。
次日，上以公语谕群臣，众心始安。
后大旱，上命公谂㈠滞狱，凡平反若干人，雨即随澍。
公因奏请立法定制，以止滥杀。
上方欲刑人，公请其故，上语公以所梦云云。
公曰：“是众字头上有血，以土傅之。
得土，得众之象。
计得梦后三日，当有报至”，上遂停刑以待。
如期，报海宁果以城降，上大喜，悉以欲刑之人俾公纵之。

张仕诚平后，有张者，欲乱政，上书称颂功德，劝上宜及时为乐。
上以示公，公曰：“是欲为赵高也”，上颔之。
以为发其奸也，而怨之，使齐翼岩等公阴事，欲陷焉。
未及发，而先事受诛。
会司天台灾，翼岩上书言事，欲以中公。
而上洞其奸，切责翼岩，斩之，穷治党与，尽得其与通谋状。
上不慊于丞相李善长，而宪使凌悦因弹之，公为营救。
上曰：“是数欲害汝，汝乃为之地耶？汝之忠勋，足以任此矣”。
公首触地曰：“是如易柱，须得大木。
若束小木为之，将速颠覆。
如臣驽钝，尤非所堪”，上怒乃解。

洪武改元，上登大宝，拜公御史中丞。
时定处州七县税额，计臣谓比宋制，亩加五合。
上特命青田县粮亩止五合，曰：“使刘伯温乡里子孙世世为美谈也”。
上幸凤阳，使公居守。
公志在澄清天下，上言：“宋元以来，宽纵日久，当使纪纲振肃，而后惠政可施也”。
乃命宪司纠劾无所避。
公因案中书省都事李彬不法事，罪当死。
而李善长素善彬，请缓其事。
公竟奏诛彬，由是与善长大忤。
力请归乡里。
临行，奏凤阳虽帝乡，非建都之地；王保保虽可取，然未易轻举也。
已而定西失利，王保保竟走沙漠。
上益思公言，手诏叙公勋伐，召赴京师，同盟勋册。
公至，赐赉甚厚。
赠公祖公父爵皆永嘉郡公。
累欲晋公爵，而公固辞不拜。
上知其至诚，不强也。

时上谋所相，首杨宪，次汪广洋，次胡惟庸，公皆谓不可。
上乃曰：“是无逾先生矣”。
公曰：“臣岂不自知？况臣疾恶太深，又不耐繁剧，为之秪孤大恩耳。
天下何患无才？愿明主悉心求之。
如目前诸人，臣诚未见其可也”。
三年七月，授弘文馆学士。
十一月，进封诚意伯。
四年正月，赐归老于乡。
八月，上手书克期问天象事，公条具以奏，大意谓霜雪之后，必有阳春，今国威已立，自宜少济以宽。
上嘉纳之，以付史馆。
公所奏记，诸如此类，率焚其草，人莫得其详也。

初瓯、栝间有隙地曰谈洋，界于福建之三魁，元末顽民鬻贩私盐，因挟方寇为乱，久之不靖。
公言于上，设巡检司控之，而顽民犹复逆命。
适茗洋逃军周广三反，吏匿不以闻。
公令长子琏赴京奏之，不先白中书省，而径诣上前。
时胡惟庸主省事，怒其不白也，而重以旧怨，惎刑部尚书吴云訹老吏讦公，谓谋谈洋为墓地而弗得也，而建议立司，以播迁居氓，激之为变。
上素知公，置不问。
又请逮琏置狱，复不许。
于时非得上渥眷，公且族矣。
比公入朝，惟引咎自责。

先是，杨宪败，而相汪广洋，未几贬广东，乃相惟庸。
公大戚曰：“使吾言不验，苍生之福也；言而验者，其如苍生何”。
遂忧愤增疾，盖八年正月云。
惟庸以医来，饮其药至再，有物积腹中，彭彭如拳石。
公遽白上，而疾遂益笃。
三月，上知公且不起，御制文，遣使驰驿送之归。
归一月而薨。

公生至大辛亥六月十五日，薨于洪武乙卯四月十六日，享年六十有五。
以是年六月，葬于夏山之原。
所著有《郁离子》十卷、《覆瓿集》二十四卷、《写情集》四卷、《犁眉公集》五卷，皆传于代。
公初与同郡叶景渊、胡仲渊、章三益、金华宋景濂以德艺相慕尚。
至居官任政，则各行其志，俱以功名显于世；而公与宋公又以文章为当代称首云。

公生平刚毅，慷慨有大节。
每论天下安危，则义形于色。
与人交，洞见肝腑。
至义所不直，无少假借。
虽亲之者以此，而忌之者亦以此。
惟上察其至诚，任以心膂。
公以为不世之遇，知无不言，每遇急难，勇气奋发，计画立就，俦辈莫能测也。
累赞大功，上尝临朝称之，公辄逡巡逊谢。
家居惟饮酒、奕棋，未尝一齿前事。
每天象有变，则累日不怿，盖志念深矣。
上天威严重，惟公抗言直议，不以利害自怵；上亦甚礼之，常称为老先生而不名，时曰吾子房也。
又曰：“居则每匡治道，动则仰观干象，以至谳狱审刑，罚之中议，礼新国朝之制，运筹决胜，功实茂焉”。
又曰：“每于闲暇之时，数以孔子之言道予，是以颇知古意”。
此其知遇之隆，世宁有俪哉？廷臣以过被谴，公密为救解。
其人知而谢之，辄拒不纳；其人不知，卒亦未尝言也。

公之将薨也，以天书授琏，使服阕奏进，且戒之曰：“勿令后人习也”。
复命仲璟曰：“胡惟庸在位，欲奉遗表，无益也。
败后上必思我，倘有问，以遗疏密奏之”。
其略以修德省刑，祈天永命，且为政宽猛如循环耳，诸形胜要害之地，宜与京师声势连络，惟圣明留意。
上益念之。

公初娶富氏，封永嘉郡夫人。
继陈氏，赐章氏。
陈生子男二：长琏，由考功监丞任江西参政，卒于官；次仲璟，授合门使，赐“除奸敌佞”铁简侍朝，寻升谷府左长史、提督肃、辽、庆、宁、代、谷六王府军务，成祖时死事，别有传。
公以中毒死，上深闵其冤，乃命长孙世袭伯爵，给之金书铁券。
后文皇帝北征沙漠，定鼎燕都，而子幼弱，不能赴阙，遂停禄爵。
至景泰间，七世孙刘禄，始授翰林院世袭五经博士。
弘治间，九世孙刘瑜授处州卫世袭指挥使，立祠本郡，盖数用言者所请云。

至嘉靖间，后纳郎中李瑜言，下礼、兵二部议，大略曰：“基当草昧之初，首识真主，金陵谒帝，动中机宜。
观其陈天命之有在，斥伪主为不足事；舍安庆而径拔九江，款仕诚而急攻友谅；江南大势，已定于此。
其后屡从征伐，观天察象，设策运筹，知无不言，言无不验。
仰副顺天应人之举，翊成用夏灭夷之功，我高皇帝延揽豪俊，创造丕图，虽一时佐命之臣并轨宣翼，而赞画帷幄之奇谋，恢复中原之大计，往往属之基。
故在军有子房之称，剖符发孔明之喻。
功臣庙庑，既图其迹；青田邑租，复减其科。
推基之功，于国家岂有量哉。
盖思创造之难，则当隆佐命之恩；修社稷之功，则当笃延世之赏。
况翊运开基，勋业炳烈如基者哉”。
奏上，报允，遂进公配享于太庙，乃复瑜伯爵，世世承袭焉。
公临终，戒子孙毋仕，且不利，九世方兴，至今若合左券㈡云。

彻乡里后进，伏读功臣《翊运》诸录，而景公之勋烈；读《郁离子》诸集，而慕公之文章。
夜旦皇皇，恒思执鞭而不可得。
兹其孙世延笃厉操尚，绳其祖武，恐芳懿之不彰也，而缪以隧道之碑见属。
即不文，庸何敢辞！

铭曰：于惟掌书，乐善好施。
雨雪分饷，闾鳷称慈。

无辜被录，百千其徒。
何以拯之？爰火其居。
我也无栖，人则释诛。
笃生孙子，为时巨儒。

武鋋韬钤，文富诗书。
玑衡洞烛，囊括寰区。
元失其驭，四国卒瘏。
如鼎斯沸，莫赤匪狐㈢。

乃有真主，应天受符。
间关草昧，翼龙以飞。
运筹帷幄，以张以弛。
天牖其衷，人罔攸窥。

群雄窃据，次第芟除。
大命既集，戎胡卒逋。
帝曰汝功，汝侯汝公。
公曰天眷，微臣曷庸。

功成身退，从游赤松。
帝宠其直，人嫉其忠。
奄殒非命，实恫帝衷。
丹书锡爵，赏延不穷。

厥惟胤子，忠考弥崇。
均输大节，益阐丕风。
嗣传式微，谓天瞢瞢。
爰有封章，频吁九重。

哲后考德，宗工记功。
乃集廷议，报称宜隆。
侑享太庙，俎豆春容。
君臣一体，祀典攸同。

于万斯载，嗣续公封。
百尔圭裳，胥庆厥逢。
公文日星，公烈华嵩。
既载旗常，亦铭鼎钟。

孰是不师，孰是不共，况也梓里，奕世其风。
渺予小子，夙夜钦崇。
不腆者词，曷贲玄宫。

庶托贞珉，光昭罔终。

皇明隆庆元年岁次丁卯春二月望日。

㈠谂同审。

㈡左券，即左券。
《老子》：“是以圣人执左契而不责于人”。
《宋史舆服志六》：“高宗建炎三年，改铸虎符，枢密院主之，其制以铜为之，长六寸，阔三寸，刻篆而中分之，以左契给诸路，右契藏之”。

㈢莫赤匪狐，《国风邶风北风》：“莫赤匪狐，莫黑匪乌”。
孔颖达《毛诗正义》：“喻卫之君臣皆恶”。

<h2>太师诚意伯刘文成公集卷之一后学丽水何镗编校</h2>

○御制慰书

今日闻知老先生尊堂辞世去矣，寿八十余岁，人生在世，能有几个如此。
先生闻知，莫不思归否？先生既来助我，事业未成，若果思归，必当且宽于礼。
我正当不合解先生休去，为何？此一小城中，我掌纲常，正宜教人忠孝，却不当当㈠先生归去。
廿日㈡徐庶助刘先生母，被曹操操将去。
厼云方寸乱矣，乞放我归，先主容去，致使子母团圆，然此先生之母，若生而他处，以徐庶论之，必当以徐庶之去。
今日先生老母，任逍遥之路，踏更生之境，有何不可。
先生当以宽容，加餐以养怀才抱道之体，助我成功，那时必当遣官与先生一同乡里荐母之劬劳，岂不美哉。

㈠当通挡。

㈡廿日，当作昔日。

○御名书

顿首奉书伯温老先生合下：愚与先生自江西别后，屡有不祥，皆应先生前教之言，幸获殄灭奸党，疆域少安。
收兵避暑，遣人专诣先生前，虔求一来，望先生发踪指示耳，日夜悬悬。
六月二十二日克期回，得教墨谕，以六月七月间举兵用事，不利先动，当候土木顺行，金星出见，则可。
使愚一见教音，身心勇跃，足不敢前，如此者何？盖以先生一二年间以天道发愚，所向无敌，今不敢违教。
然择在七月二十一日甲子，未得吉时，是以再差人星夜诣前，望先生以生民为念，德教为心，早赐来临，是所愿也。
如或未可即来，可将年月、吉日、时辰、方向、门户择定，密封发来，实为眷顾，惟先生亮察不备。

○又帖㈠

郎中胡深转奉到先生喻，以守备之书，知人情之见，山中豪杰可否，尽在其愚，观先生之诚，诚又何言也。
似先生有此护顾之心，栝城可使愚高枕无忧矣。

㈠明祖一乡野措大，其文鄙吝不通，令人捧笑。

○又御名书

顿首奉书伯温老先生合下：去岁先生行，曾言湖广之事一去便得。
然得不得，直候正月尽间，二月内可得，果然。
初至湖广，贼人诈降，后又坚壁不出，至今未下，寔应先生之言矣。
兹者再行差人赍书诣前，专望先生早为起程前来，万幸。
希亮察不具。

○御宝诏书

朕闻同患难，异心者未辅，前太史令、御史中丞刘基，世居栝苍，怀先圣道。
天下初乱，闻朕亲将金华，旋师建业。
尔曾别闾里，忘丘垄，弃妻子，从朕于羣雄未定之秋。
居则每匡治道，动则仰观干象，察列宿之经纬，验日月之休光，发踪指示，三军往无不克。
曩者攻皖城，拔九江，抚饶郡，降洪都，取武昌，平处城之内变，尔多辅焉。
至于彭蠡之鏖战，炮声击裂，犹天雷之临首。
诸军纳喊，虽鬼神也悲号，自旦日暮，如是者几四。
尔亦在舟，岂不同患难也哉。
今年夏，告镜妆失胭粉之容，遗子幼冲，暂回祀教，速赴京师，去久未归，朕心有欠。
今天下一家，尔当疾至。
同盟勋册，庶不负昔者之多难，言非儒造实巳诚之意，但着鞭一来，朕心悦矣。

洪武元年十一月十八日赐臣基

○皇帝手书

皇帝手书付诚意伯刘基：近西蜀悉平，称名者尽俘于京师，我之疆宇，比之中国前王所统之地，不少也。
柰何胡元以宽而失，朕收平中国，非猛不可。
然歹人恶严法，喜宽容，谤骂国家，扇惑非非，莫能治。
即今天象迭见，且天鸣巳。
及八载，日中黑子又见。
三年、今秋天，鸣、震动日中黑子，或二，或三，或一，日日有之，更不知灾祸自何年月日？至卿山中，或有深知历数者，知休咎者，与之共论封来。
前者舍人捧表至京，忙，忘问卿安否。
今差克期往卿住，所为天象事，卿年高家处，万峰之中，必有真乐。
使者往而回，勿赉以物，茶饭发还。

洪武四年八月十三日午时书

○御制平西蜀文

洪武四年九月三十日，朕亲纪征蜀二道总兵官功之低昂，之旌忠勇有智之将，又张伙谋钝兵之徒。
尔基再作《平蜀颂》一章，为傅将军、廖将军千万年不朽之功。
朕闻云从龙，风从虎，圣人作而万物覩，此盖上古圣君临御，恩及海内，故贤者赞扬。
若非圣君，安敢受此美称善扬者也。
朕本淮民，因元失政，豪杰忿争，吾承人偶，偶获多兵，训练为我调用。
有时命将四出，有时亲征一方，不五六年间，羣雄敛迹。
惟西蜀一隅，限山阻险，是有戴寿者假明之童孩，负固不伏，阴生诡计，说诱诸洞蛮夷，为我边民患。
于是发兵二道，命将分行。
三年冬，平章杨璟德、庆侯廖永忠率舟师抵衢塘，戴寿以合蜀军民与之决战。
平章杨璟兵败收兵，仅能与之对垒。
当年冬，颖川侯傅友德将兵由西番道，经阶文，逾月而抵绵汉，蜀兵莫敢当锋。
其戴寿者恃衢塘之险，选老弱守之，尽拔坚关之兵。
西行与颖川侯战，道逢颖串侯，一战戴寿披靡，再战困逼成都。
其攻衢关舟师，总兵者尚未尽夻，将军颖川侯木牌书其战胜次第，顺川江而放流，德庆侯获之，连垒而进，乘机破关捣虚，而至伪京师。
幼主明升衔璧率文臣请降，戴寿为傅将军生擒于成都，于是中国清宁，论将之功，傅一廖次，低昂是焉。

□□□□㈠，天佑我邦。
师出以律，将忿扬扬。

马嘶蹄踏，画角声张。
惟我颖侯，智勇难量。

羗人稽首，壶浆道傍。
劳我军行，绵汉是降。

蠢尔戴寿，率众来当。
一战披靡，拒城且藏。

旬日困逼，诣军请降。
傅将功就，再歌衢塘。

天生廖将，与傅成双。
江风浩浩，起我旌幢。

泊舟连垒，直破衢关。
生俘伪主，市肆无干。

遣使飞捷，一刻数关。
天产名将，兵出农间。

非朕有能，实由天鉴。
有臣在南，家居栝苍。

生而能文，举笔何难。
谓我采择，黼之班班。

㈠按：反复玩味，总觉文意未稳，且不协韵，余意此文当脱首句，乃文从字顺，韵亦相协矣，所见各版皆同。

◆诰诏（六道）

○御史中丞诰

奉天承运皇帝圣旨：太史公之职，天下欣闻；中执法之官，台端清望。
惟亲信之既久，斯倚注之方隆。
前太史令兼太子率更令刘基学贯天人，资兼文武，其气刚正，其才宏博。
议论之顷，驰骋乎千古；扰攘之际，控驭乎一方。
慷慨见予，首陈远略。
经邦纲目，用兵后先。
卿能言之，朕能审而用之，式克至于今日。
凡所建明，悉有成效。
且栝苍为卿乡里，地壤幽遐，山溪深僻，承平之世，民犹据险，方当兵起，乘时纷纭。
原其投戈向化，帖然宁谧，使朕无南顾之忧者，乃卿之嘉谟也。
若夫观象视祲，特其余事。
天官之署，借重老成。
以至谳狱，审刑罚之中。
议礼，新国朝之制，运筹决胜，功实茂焉。
乃者肇开乌府，丞辅需贤，断自朕衷，居以崇秩，清要得人，于斯为盛。
于戏，纪纲振肃，立标准于百司；耳目清明，为范模于诸道。
永绥福履，光佐丕图。
可资善大夫、御史中丞、兼太子赞善大夫，宜令刘基准此。

洪武元年三月（御宝）日

○弘文馆学士诰

奉天承运皇帝圣旨：朕稽唐典，其弘文馆之设，报勋旧而崇文学。
以旧言之，非勋着于国家，犹未至此；以儒者言之，非才德俱优，安得而崇。
尔资善大夫、御史中丞刘基，朕亲临浙右之初，尔基慕义。
及朕归京师，即亲来赴。
当是时，栝苍之民，尚未深信，尔老卿一至，山越清宁。
节次随朕征行，每于闲暇，数以孔子之言开导我心，故颇知古意。
及将临敌境，尔乃昼夜仰观干象，慎候风云，使三军避凶趋吉，数有贞利。
于戏，苍颜皓首之年，当抚儿女于家门，何方寸之过赤，眷恋不舍，与朕同游。
后老甚而归，朕何时而忘也。
可御史中丞兼弘文馆学士，散官如前，宜令刘基准此。

洪武三年七月（御宝）日

○诚意伯诰

奉天承运皇帝制曰：咨尔前资善大夫、御史中丞、兼太子赞善大夫刘基，朕观往古俊杰之士，能识主于未发之先，愿效劳于多难之际，终于成功，可谓贤智者也，如诸葛亮、王猛独能当之。
朕提师江左，兵至栝苍，尔基挺身来谒于金陵，归谓人曰：“天星数验，真可附也，愿委身事之”。
于是乡里顺化。
基累从征伐，睹列曜垂象，每言有准，多效劳力，人称忠洁，朕资广闻。
今天下已定，尔应有封爵，特加尔为开国翊运守正文臣、资善大夫、护军、诚意伯，食禄二百四十石，以给终身，子孙不世袭。
于戏，尔能识朕于初年，秉心坚贞，怀才助朕，屡献忠谋，驱驰多难，其先见之明，比之古人，不过如此。
尚其敷尔勤劳忠志，训尔子孙，以光永世。
宜令刘基，准此。

洪武三年十一月（御宝）日

○御赐归老青田诏书

朕闻古人有云：君子绝交，恶言不出；忠臣去国，不洁其名。
尔刘基栝苍之士，少有英名，海内闻之。
及元末群雄鼎峙，熟辨真伪者谁。
岁在戊戌，天下正当扰乱之秋，朕亲帅六军下双溪而有浙左，独尔栝苍未附，惟知尔名耳。
吾将谓白面书生，不识时务，不久而栝苍附，朕已还京。
何期仰观俯察，独断无疑，千里之余，兼程而至，谒朕陈情，百无不当。
至如用征四方，摧坚抚顺，尔亦助焉。
不数年间，天下一统。
当定功行赏之时，朕不忘尔从未定之秋，是用加以显爵，特使垂名于千万年之不朽，敕归老于桑梓，以尽天年。

何期祸生于有隙，致使不安。
若明以宪章，则轻重有不可恕；若论相从之始，则国有八议。
故不夺其名而夺其禄，此国之大体也。
然若愚蠢之徒，必不克己，将谓己是而国非。
卿善为忠者，所以不辨而趋朝，一则释他人之余论，况亲君之心甚切，此可谓不洁其名者欤，恶言不出者欤。

卿今年迈，居京数载，近闻老病日侵，不以筋力自强，朕甚悯之。
于戏，禽鸟生于丛木，翎翅干而扬去，恋巢之情，时时而复顾。
禽鸟如是，况人者乎。
若商不亡于道，官终老于家，世人之万幸也。
今也老病未笃，可速往栝苍，共语儿孙，以尽考终之道，岂不君臣两尽者欤。

○袭封诚意伯诰劵

维洪武二十三年，岁次庚午，十月己未朔，越二十七日乙酉，皇帝制曰：昔者皇元运末，豪雄鼎峙，海内瓜分。
当是时，士夫之众数莫知其几，然而泛泛从人者，亦何量哉。
所以曩古贤智之人，务必择人而树，以善天下，奠安万民，士岂易从人而轻灭姓氏者耶。
所以当不可从之时，虽死，士节亦也不移，何为若是。
噫，是虽死也，名彰矣。
朕曩与群雄并驱，数年之间，异声教而擅烝民者，不可胜数，熟辨真伪者谁。
尔刘祖父诚意伯刘基，乃栝苍之士，居敌之陲，迩山贼之寨，间道兼程，星驰来附。
陈朕历数之有在，议戡定之机，措安黎庶之道。
其为人也，士气凛然，奸邪莫可犯，所以父子相继殁于奸臣紊政之秋，此果不移节也欤。
初授伯爵以终身，因节弗移，今特以前爵授尔为诚意伯，增禄二百六十石，共食禄五百石，子孙世袭。
朕与尔誓：若有非为，除谋逆不宥，其余杂犯死罪，免尔一死，以报尔祖父之功。
尔其敬哉。

○附钦降祭文礼部会议制诰

维正德某年岁次某月日，浙江处州府知府某钦承上命，致祭于开国翊运守正文臣、诚意伯、赠太师、谥文成刘公曰：惟公学本帝师，才具王佐，相我圣祖，迅扫胡夷，乾坤载清，纲常复正，古称名世，何以过之。
惟皇念功，特伸恤典。
文臣之谥，光于留侯；岁祀之仪，比于魏国。
兹惟仲（春秋），式当明荐，老成虽远，风烈固存。
秩祀有常，求昭崇报。
尚㈠。

资善大夫、都察院左都御史、兼吏部尚书臣詹徽宣奉

㈠尚，疑似脱一飨字。

○赠谥太师文成诰㈠

奉天承运皇帝制曰：增秩彰功，进穹阶于一等，饬名显德，加美号于百年。
礼在褒崇，事关劝教。
尔故开国翊运守正文臣、资善大夫、护军诚意伯刘基，慷慨有志，刚毅多谋，学为帝师，才称王佐。
属内圣外王，经文纬武，名世之臣也。
西湖浩饮，占真主于金陵之乡；彭蠡从征，擒太敌于金木之日，布世之功也。
生前之爵不列于上公，身后之禄遂泯于再传。
则延世之赏，诚有缺焉。
伏遇皇上以生知之资，操议礼之权，凡昔人所未议，与议之而未行者，皆举行于今日焉。
顷因词臣之请，断自渊衷，遂黜姚广孝之配享，大圣人之见，何其高出寻常万万哉。
臣遭逢明时，久怀肤见，敢昧死披沥而一陈之。
刘基字伯温，处州府青田县人也。
臣籍缙云，乃其乡人，自童雅时闻父老谈先达之有功者必曰刘伯温，盖南田义兵不罹方氏之残虐，青田减税永为乡里之美谈也。
及入乡校，闻师友谈先贤之有德者必曰刘伯温，盖心悟理性，学通天人，志不遂而弃官，功屡成而辞赏也。
逮登仕途，闻士大夫谈本朝之有功业文章者必曰刘伯温，盖决危机于逆陈群慑之表，首大策于竖韩共戴之中，所著《郁离》《覆瓿》《写情》《犂眉》诸集，皆梓行于世。
如洗马杨守陈诚所谓树开国之勋业，而兼传世之文章者也。
近如侍郎杨廉编辑国朝名臣，首徐达，而次刘基，廉岂无所见哉？盖六王之功，载在谱传，徐细考之，不过攻城畧地，摧坚陷阵而巳。
至于启沃圣祖之聿兴，乃明良之载遇，孔明之任，岂间人言。
敬舆之谋，不负所学。
遂覃精诚之虑，益酬神武之知，占事考祥，明有征验。
运筹划讦，动中机宜。
盖始见异云而识王气，复仰指干象以示天心。
逮应聘栝苍，陈时务于建业，即从征彭蠡，定大事于中原。
渡江策士无双，开国文臣第一。
受爵能让，怀辞金蹈海之风，成功不居，从辟谷封留之请，可谓明哲，允矣清贞。
参前代之名臣，休声罔替，稽累朝之报礼，恩典尚遗。
今特赠尔为太师，谥文成。
于戏，青田薄赋，巳为乡里之美谈，宝册易名，益重华夷之永誉。

正德九年十月十九日

㈠另本缺“属内圣外王”至“摧坚陷阵而巳”，下接“至于启沃圣祖之聿兴”而作“属圣祖之聿兴，”余皆同，似更近诰体。
考下文《礼部会议》则知《赠谥太师文成诰》大率抄摘刑部贵州清吏司署郎中事主事李瑜奏，李瑜奏曰：“臣籍缙云，乃其乡人”，而诰亦云：“臣籍缙云，乃其乡人”，殊失文体。
余意下附者当是颁诰，此系稿本。
附别本【赠谥太师文成诰】：

奉天承运皇帝制曰：增秩彰功，进穹阶于一等；饬名显德，加美号于百年。
礼在褒崇，事关劝教。
尔故开国翊运守正文臣、资善大夫、护军、诚意伯刘基，慷慨有志，刚毅多谋，学为帝师，才称王佐。
属圣祖之聿兴，乃明良之载遇。
孔明之任，岂间人言，敬舆之谋，不负所学。
遂覃精诚之虑，益酬神武之知。
占事考祥，明有征验；运筹画计，动中机宜。
盖始见异云而识王气，复仰指干象以示天心。
逮应聘栝苍，陈时务于建业；即从征彭蠡，定大事于中原。
渡江策士无双，开国文臣第一。
受爵能让，怀辞金蹈海之风；成功不居，从辟谷封留之请。
可谓明哲，允矣清贞。
参前代之名臣，休声罔替；稽累朝之报礼，恩典尚遗。
今特赠尔为太师，谥文成。
于戏。
青田薄赋，已为乡里之美谈；宝册易名，益重华夷之永誉。

制诰正德九年十月十九日之宝

△附礼部会议

礼部题为崇元勋以正祀典事，祠祭清吏司案呈奉本部送礼科抄出刑部贵州清吏司署郎中事主事李瑜奏：臣窃谓有济世之君，必有名世之臣；有希世之功，必有延世之赏。
洪惟我太祖高皇帝顺天应人，攘夷安夏，济世之君也；诚意伯刘基内圣外王，经文纬武，名世之臣也。
西湖浩饮，占真主于金陵之乡；彭蠡从征，擒大敌于金木之日：希世之功也。
生前之爵，不列于上公；身后之禄，遂泯于再传：则延世之赏诚有缺焉。
伏遇皇上以生知之资，操议礼之权，凡昔人所未议与议之而未行者，皆举行于今日焉。
顷因词臣之请，断自渊衷，遂黜姚广孝之配享，大圣人之见何其高出寻常万万哉。
臣遭逢明时，久怀肤见，敢昧死披沥而一陈之。

刘基字伯温，处州府青田县人也。
臣籍缙云，乃其乡人。
自童雅时，闻父老谈先达之有功者，必曰刘伯温。
盖南田义兵，不罹方氏之残虐；青田减税，永为乡里之美谈也。
及入乡校，闻师友谈先贤之有德者，必曰刘伯温。
盖心悟理性，学通天人，志不遂而弃官，功屡成而辞赏也。
逮登仕途，闻士大夫谈本朝之有功业文章者，必曰刘伯温。
盖决危机于逆陈群慑之表，首大策于竖韩共戴之中。
所著《郁离》、《覆瓿》、《写情》、《犁眉》诸集，皆梓行于世，如洗马杨守陈，诚所谓树开国之勋业而兼传世之文章者也。
近如侍郎杨廉，编辑《国朝名臣》，首徐达而次刘基，廉岂无所见哉。
盖六王之功，载在谱传，徐细考之，不过攻城略地、摧坚陷阵而已，至于启沃运筹，定计遣将，所言皆验，所向无前，则未有出基之右者也。
昔汉高以萧何为功人，诸将为功狗，我太祖之见，岂出汉高下哉。
特以基成功不居，屡辞爵赏，重违其志，故以公封其祖、父，而以伯荣其身。
既为天子，犹称先生，其褒赏之辞，则曰“每于闲暇之时，数以孔子之言道予，是以颇知古意”，又曰“入则每匡治道”，又曰“言非儒造，实己诚之意”，则太祖之于基，固以伊吕视之矣。

基殁后，遂命其孙刘世袭伯爵，给以诰券，又曾谕其仲子刘仲璟曰：“我的子孙享无穷天下，尔老子的子孙享无穷爵禄”。
大哉王言，所以报基者至矣。
后因太宗文皇帝北征沙漠，定鼎燕都，而子孙幼弱，不能赴阙，伯爵遂停。
至景泰年间，七世孙刘禄，授翰林院五经博士。
弘治年间，九世孙刘瑜，授处州卫指挥使。

臣惟胡元主中国，振古所未有之变也；我圣祖出而扫除之，振古所未有之君也；当时佐命者，莫若刘基，振古所未有之臣也。
以振古所未有之臣，而子孙不得沾一品之禄，其何以劝当代、法后世哉。
先年该给事中吴仕伟奏请袭爵，而当时大臣不暇详考，止授前官。
近年知府潘润复以为言，而事下该部，未蒙施行，只许立祠。
伏望皇上思圣祖创业之艰，念刘基翊运之劳，特敕该部论功定议，俾配享之位与徐达相次，袭爵之典与徐达相侔，则上慰圣祖之灵，下副士民之望，昭公论于既往，激人心于将来矣。
并将《翊运录》《名臣言行录》各一部封进。

奉圣旨：这本所奏诚意伯刘基袭爵配享事，宜着吏、礼二部会议停当，具奏定夺，钦此。
钦遵。
抄出送司，案呈到部。
除袭爵事系吏部会议具题外，臣等窃惟赏以延世，祀以庙享，二者所以报施勋臣，固帝王资以励世磨钝之具也。
故有功则庙食，自古已然。
而盘庚所以诰劝殷士亦必曰“兹予大享于先王，尔祖其从与享之”。
则知配享之典，三代以来所不废矣。
臣等窃惟国初诚意伯刘基本以纯粹之学、王佐之才，同徐达、汤和辈殚谋戮力，奉翊我太祖高皇帝，削平海内，奄有中原。
发纵决策，有古萧何之功；帷幄运筹，有吾子房之比。
当时论功行赏，世封伯爵，与徐达、汤和等，事体相同，则我皇祖所以优眷勋臣者，未尝不至矣。
后太宗文皇帝定鼎燕都，基子孙幼弱，不能赴京，伯爵遂停，而庙祀之典，亦因废阙。
近年虽有该科论奏，府官题请，修建祠宇于该处地方，然偏僻苟简，与乡祠无异，非庙食报功之典。
天下觖望，非一日矣。
今本官之奏，实出人心之公。
恭惟皇上创新礼乐，厘正祀典，百年机会，幸遇昌辰。
伏愿陛下思太祖创业之难，体先王励世之意，念功臣一体，报称宜同，进刘基于太庙功臣配享之列，名位次于六王之下，则公道昭彰，人心激劝，而太祖高皇帝在天之灵，亦无所不慰矣，臣等不胜仰望之至。
缘系节奉钦依，吏、礼二部会议停当，具奏定夺事理，未敢擅便，谨题请旨。

嘉靖十年三月十五日具题。
十九日奉圣旨：是，依拟行。

△附礼部上请

上请：近题为崇元勋以正祀典事，近该刑部贵州清吏司署郎中事主事李瑜奏称，乞将诚意伯刘基配享等因，该本部议拟覆题，奉圣旨：是，依拟行，钦此。
续该本部题为祭祀事，内开太庙功臣配享缘由节，奉圣旨：是。
及增刘基配享，钦此钦遵。
本部已行该监，将刘基牌位遵照太庙功臣牌位高广尺寸制造完备，查将《翊运录》内开洪武三年十一月内封刘基开国翊运守正文臣、资善大夫、护军、诚意伯，正德九年十月十九日诰赠太师，谥文成。
臣等谨将前项封爵赠谥，书曰“开国翊运守正文臣资善大夫赠太师谥文成护军诚意伯”牌位一座刊完，已令太常寺官于本月二十九日捧赴太庙两庑，列于六王之下奉安讫。
谨具题知。

嘉靖十年三月二十九日具题。
次日，奉圣旨：知道了。

△附祖永嘉郡公诰

奉天承运皇帝圣旨：天眷我邦，生英才而翊运；世济其美，立功业以承家。
是以得贤为用，而必推其本焉。
资善大夫、御史中丞、兼太子赞善大夫刘基祖父刘庭槐，志乐诗书，义孚乡里，积善余庆，发于孙枝㈠。
今朕褒赏功臣，焕扬礼典，追荣颁宠，爵及先世，此祖德之明效而国家之至恩也。
松楸有耀，益厚来昆。
可中奉大夫、中书参知政事、护军，追封永嘉郡公，宜令准此。

制诰洪武元年十一月二十九日之宝

㈠孙枝，《太平御览》卷九五六引应劭《风俗通》：“梧桐生于峄山阳岩石之上，采东南孙枝为琴，声甚清雅”《古文苑沉约＜箎＞诗》：“江南箫产地，妙响发孙枝”。
章樵注：“诗言江南之地，产竹多良，可为乐器，孙枝又其特异者也”。
陆游《三三孙十月九日生日翁翁为赋诗为寿》：“正过重阳一月时，龟堂欢喜抱孙枝”。

△祖母永嘉郡夫人梁氏诰

奉天承运皇帝圣旨：国有寿俊，为善治之资；家有贤孙，乃重闱之庆。
顾兹盛事，是用推恩。
资善大夫、御史中丞、兼太子赞善大夫刘基祖母梁氏，出自高华，着其贤淑，积德垂范，以开后人，遂能作朕名臣，卓为腹心耳目之寄。
故追封之典，及其大母，亦以体孝孙之心也。
领兹嘉命，玄壤其光。
可追封永嘉郡夫人，宜令准此。

洪武元年十一月（御宝）日

△父永嘉郡公诰

奉天承运皇帝圣旨：士有厚德而立报，虽不在其身，必有贤嗣而得时，足以大其后。
资善大夫、御史中丞、兼太子赞善大夫刘基父刘钥，世为右族，人服令名。
蕴设施之才而无求于时，贻文学之传而能善其子，是以其子行义方于古人，谋猷着于实用，朝廷所赖，士民所瞻，皆遗训之功，力善之征也。
锡命表一门之盛，列爵居五等之尊，大郡疏封，玄堂永贲。
可赠资善大夫、御史中丞、上护军，追封永嘉郡公，宜令准此。

洪武元年十一月（御宝）日

△母永嘉郡夫人富氏诰

奉天承运皇帝圣旨：母氏劬劳，为人子者思报罔极之恩。
惟立身扬名，以显其亲，斯亦可为孝矣。
资善大夫、御史中丞、兼太子赞善大夫刘基母富氏，贞资婉范，媲德生贤，孟轲成大儒，王珪为名辅，致兹树立，盖有其原。
爵禄优荣，不逮于养，然母之贵，每因其子。
功庸既昭，霈恩宜厚，劬劳之报，庶遂其心。
可追封永嘉郡夫人，宜令准此。

洪武元年十一月（御宝）日

△妻永嘉郡夫人富氏诰

奉天承运皇帝圣旨：淑女配君子，致内治之有成；人主得贤臣，霈封恩而并及。
资善大夫、御史中丞、兼太子赞善大夫刘基妻富氏，德功端茂，闺阃严明，佐此名卿，嘉哉仪范。
中馈尽其爱敬，家道至于和平。
爵秩从夫，礼文合古。
锡以金花之诰，爰疏郡境之封。
祗服荣光，茂膺多福。
可封永嘉郡夫人，宜令富氏准此。

洪武元年十一月（御宝）日

△袭封诚意伯并夫人诰

奉天承运皇帝制曰：开基启运，人臣竭佐命之忠；崇德报功，国家隆延世之赏。
实惟公议，匪出私恩。
咨尔浙江处州卫指挥使刘瑜，乃开国翊运守正文臣、资善大夫、护军、诚意伯、赠太师、谥文成刘基九世孙。
粤尔先人，辅我圣祖，运筹帷幄，迅扫胡元，乾坤再清，纲常复正，功业勒诸鼎彝，文章传于海宇。
初封伯爵，用报元勋；中遇多虞，久停承袭。
顷因廷议，遂兴继绝之思；简在朕心，特复象贤之举。
惟尔夙承家学，绰有祖风，眷兹后裔之良，宜食前人之报。
今特命尔袭封开国翊运守正文臣、资善大夫、护军、诚意伯，食禄七百石，锡之诰券，子孙世世承袭。
于戏，懋赏懋官，已订山河之誓；世臣世美，毋忘忠孝之箴。
尚与国以同休，庶垂名于不坠。
钦哉。

制曰：朝廷录翊运之功，举推恩之典，爵命既颁乎茅土，封章必及于闺门，礼备情文，事关风化。
尔吴氏乃诚意伯刘瑜之妻，出自名家，嫔于世胄。
恪勤主馈，曾无自遂之心；顺正承夫，每有相成之益。
爰因夫贵，特锡褒章，兹特封为伯夫人。
尚敦儆戒之心，祗服休嘉之命。

嘉靖十二年正月二（御宝）十二日

◆颂表（六道）

○瑞麦颂（并序）弘文馆学士刘基撰

天厌元德，九州岛麋沸，群猾并作，黎民惶惶，奔走无路。
皇帝提三尺剑，奋起草莱，指顾之间，豪杰景附，矛锋所向，战克攻取。
皇帝心知天意之有在，爰举有众，以与万姓请命。
一征而取荆襄，再征而清江浙，三征而闽海率从，四征而席卷全齐，五征而定周及梁，遂取秦晋，举燕赵，南交、北貊、东夷、西羌，海外之邦，莫不望风遣使，奉朔称臣，拜伏阙庭。
于是民获所归，上下神祇，咸有依托。
庆云甘露，洊奏祯祥。
帝心谦抑，每让弗居。

洪武三年五月，陕西宝鸡县进瑞麦：一茎五穗者一本，三穗者三本，两穗者十有余本。
盖自兵兴以来，王保保据周、宋，李思齐、张思道据秦、晋，燕、赵、齐、梁之间，大豪小猾，或凭城郭，或聚山寨，皆假元为名，分割境土，擅兵相攻。
于是燕、晋、周、秦之地，弥数千里，连岁无雨，百谷不生，民相杀食且尽。
今年夏四月，王师奏捷于兰州，朔漠扫清，关陇底定，天乃大降甘雨，滋为嘉瑞。
和气致祥，不亦昭哉。
《周颂》有曰：“绥万邦，屡丰年，天命匪懈”。
传者谓商之季年，比岁旱荒，至周武王克纣受命，而天下遂获丰年。
由今观之，信非诬矣。
汉谣以麦穗两岐，歌其太守之美政。
则是两岐之麦，世所希有，而况于三岐以至五岐者哉。
颂声之作，弗可阙也。
颂曰：

神雀赤乌，其羽不可以为仪；紫芝甘露，其实不可以疗饥。
岂若五谷之为瑞，可以厚民之生、丰国之资者哉。
元失其鹿，天下共逐。
扰扰纷纷，强食弱肉。
皇天震怒，诞命真主。
肃将天威，以靖区宇。
骑士如云，猛将如龙。
发踪指示，悉出帝衷。
既平南东，遂定西北。
民居攸奠，品物咸殖。
爰有嘉麦，一本五岐。
布叶萋萋，结实离离。
既齐既平，先百谷成。
擢颖扬芒，金支翠英。
溥彼原田，滃若云烟。
望之油油，即之芊芊。
其种伊何，降自穹昊。
其瑞伊何，丰年之兆。
丰年穰穰，颂声洋洋。
其始自今，奕世无疆。

○祀方丘颂（并序）弘文馆学士刘基撰

维洪武三年五月二十日戊申，日北至，皇帝将祀地于方丘。
乃先期九日，洁斋于旧宫，诏百僚集射西苑，命之曰：“古人有言：惟德动天，惟诚感神。
故射以观德。
诚于中者必形于外，不可掩也。
惟尔庶官，各一乃心，以致其诚，毋替朕命”。
群臣自左丞相宣国公以下至于有司百执事皆拜手稽首，曰：“敢不敬承天子之明命”。
维大江之南土，每夏四、五月多霖雨，少霁。
是岁，雨作连日。
至十有七日乙巳，皇帝御法驾，率百僚告于太庙，遂居于斋宫，雨势未已。
至丁未日夜三鼓，有风徐来，淋潦顿收，微月出云，氛雾廓清。
皇帝被衮冕登坛，万籁无声，华烛有辉，雅乐浏亮，燎烟不摇。
百礼既洽，千官肃雍，洋洋乎神明临之在上，诚意恳至，升降秩秩，济济翼翼，穆穆如也。
比明竣事，熏风应节，和气交畅，小大咸喜，知诚德之感格，若合符契，大命所集，皇天后土，信不忒也。
于是弘文馆学士臣基谨献颂曰：

浚哲惟帝，父天母地。
维孝维诚，斯承其意。
孝诚既备，物以将之。
神鉴在德，匪惟其仪。
圣不世出，礼失莫求。
弗澄其源，曷清其流。
末流之极，礼仪并废。
岂无牛羊，而不以祭。

穹只赫怒，监观万方。
式昭大命，命我圣皇。
维我圣皇，克孝克诚。
提三尺剑，由一旅兴。
奋于长淮，长淮具宗。
济于大江，大江攸同。
汉沔既朝，闽浙率从。
施及广海，化外之邦。

望风占云，献其琛賨。
稽首龙墀，蹈舞从容。
乃命虎臣，越济逾河。
云旆霓旌，铁马金戈。
蹴踏泰岱，凭陵华嵩。
锄秦铲燕，扫貊涤戎。
莫亢我前，莫膺我锋。
斩逆怀降，允协天衷。

自西自东，自南自北，罔不怿怿，戴天子德。
天子之德，格于上下。
既禋于郊，又敬于社。
人怀其仁，神锡之嘏。
圆方所包，无不服者。
超黄迈唐，越商逾夏。
小臣作诗，以继大雅。

○平西蜀颂（并序）诚意伯刘基撰

臣闻天命真主，混一六合，必先有以为之驱除，然后收拾，以归其笼，自古及今，同一揆矣。
是故冬寒之极，必有阳春；激湍之下，必有深潭；大乱之后，必有大治。
理则然也。
元德既衰，九土糜沸，鸱张狼顾之豪，弥满山泽，万姓鱼喁，无所吁告。
天乃命我皇帝肃将武威，代伐不道。
故一伐而定荆湖，再伐而举全吴，三伐而海甸廓清，四伐而东粤、南闽悉归版图。
于是肆伐中原，拾宋掇秦，掣赵拔燕。
兵锋未至，声闻先及，神鬼栗，匍匐俯伏。
玄菟、青海、昆仑、大漠、交址、棨耳之国，罔不献琛奉表，稽首阙下，无敢后者。

独明升窃据巴蜀，虽遣使奉贡，而不去伪号，大臣皆请讨之。
皇帝怜其父没子幼，数遣使招之不至，乃命将帅师伐之。
洪武四年，大军破瞿唐，杀其将某，郡邑镇戍，望风送款。
升乃率其官属，奉玺印，诣军门请降。
盖自建国至是凡五年，而天下一统，何其易耶。
固知天命有在，而群雄并起，为之驱除也。

臣基受恩深厚，无能补报，遥闻捷音，欢喜踊跃，不能自已。
谨撰《平西蜀颂》一首，虽不足以赞扬圣德万一，亦聊以寓葵藿向日之忱云尔。
其辞曰：

惟彼蜀国，开自蚕丛。
山川隔阂，与华不通。
金牛启道，厥窍斯凿。
岷峨岧峣，始连井络。
秦以之霸，汉以之王。
诸葛用之，震惊北方。
剑阁倚天，瞿唐折地。
仰不可攀，俯不可视。

蠢兹羌戎，凭其险阻，罔知天命，大邦是距。
洸洸虎臣，受命于征。
出师桓桓，如雷如霆。
如雷如霆，天子之威。
庙筭先定，鬼神莫违。
灵旗挥挥，指山山摧。
羌人失魂，恧若死灰。

爰将其臣，奉其版籍。
泥首㈠军门，面缚衔璧。
六军奏凯，声动玄黄。
黧童白叟，蹈舞康庄。
四海会同，丰年穰穰。
庆云甘露，自天降祥。
臣拜稽首，受天之佑。
受天之佑，天子万寿。

㈠泥首，《后汉书隗嚣公孙述传论》：“及其谢臣属，审废兴之命，与夫泥首衔玉者异日谈也。”以泥涂首，示自辱服罪。

○甘露颂（并序）诚意伯刘基撰

钦惟皇帝，顺天应人，奄有九土。
武功既成，文治大洽。
恪恭天地，孝敬祖宗。
山川鬼神，莫不祗肃。
是以亿兆归心，遐迩向化。
羌夷蛮貊，无有弗庭。
皇帝愈加谦慎，深惟上天付畀之重，夙夜兢业，思与群臣庶民咸跻雍熙，以承天眷。
教诲戒饬，谆谆切切，日不厌勤。
于是乎天不爱道，地不爱宝，醇和至精，悉发悉达。
禾麦呈瑞，年谷屡登，仓廪之积，如冈如坻。
民用纾矣，邦本固矣。
乃洪武四年十月，甘露降于钟山，沾润草木，莹若凝脂，美若醍醐。
五年十有一月又降。
今年仍降如初。
臣闻《瑞应图》曰：王者德至于天，则甘露降。
钟山京国之镇，帝业所基，而甘露每降于兹，则天之所以彰我皇帝之德而引国祚于悠久之意，岂不显显矣乎。
昔者轩辕黄帝得玛瑙之瓮㈠，甘露降之满盈，黄帝食之而寿。
今甘露连年屡降，则天之所以寿我皇帝于千万岁之意，又岂不昭昭矣乎。
于是群臣莫不欣怿，百姓莫不蹈舞，举手相庆；而在廷之臣，或为诗歌，或为赋颂，以咏盛事。
于是臣基谨再拜稽首而献颂曰：

古帝轩辕，德协于天。
天降甘露，俾服延年。
明明我皇，统坤握干。
芟剪豪猾，树德佑贤。
命将出师，廓清四边。
沧溟帖涛，岭峤收烟。
宏功茂烈，烜赫八埏。
郊社宗庙，享祀丰蠲。

日月星辰，岳镇海川。
敬罔不至，诚罔不宣。
寅畏天命，翼翼虔虔。
匡直臣庶，岩岩惓惓。
惟恐弗及，惟恐或愆。
皇天后土，眷顾式坚。
瑰祥信祯，来集连连。
膏露流滋，如瑶如璇。

味夺醴齐，光粲珠灊。
高映斗极，深浃重渊。
被之竹柏，竹柏鲜鲜；被之鹤鹄，鹤鹄娟娟。
璧月宵炯，银河晓旋。
天乳耀芒，烨于穹圆。
霏霏其雾，泥泥其泉，旨旨其饴，馥馥其荃。

瑞我圣皇，神恬气全。
万姓率德，七曜顺躔。
皇寿如山，如黄如玄。
超三轶五，焕后辉前。
小臣作颂，愿附史编。

㈠玛瑙之瓮，晋王嘉《拾遗记》：“当黄帝时，玛瑙瓮至，尧时犹存，甘露在其中，盈而不渴”。

○谢恩表

伏以出草莱而遇真主，受荣宠而归故乡，此人人之所愿欲而不可得者也。
中谢。
钦惟皇帝陛下以圣神文武之姿，提一旅之众，龙兴淮甸，扫除群雄。
不数年间，遂定中原，奄有四海。
神谟庙断，悉出圣衷。
舜禹以来，未之有也。
臣基一介愚庸，生长南裔，疏拙无似。
其能识主于未发之先者，亦犹巢鹊之知太岁，园葵之企太阳。
以管窥天，偶见于此，非臣之知有以过于人也。
至于仰观干象，言或有验者，是乃天以大命授之陛下，若有鬼神阴诱臣衷，开导使言，非臣念虑所能及也。
圣德广大，不遗葑菲。
远法唐虞功疑惟重之典，锡臣以封爵，赐臣以禄食，俾臣回还故乡，受荣宠以终其天年。
臣窃自揆何修而膺此。
犬马微忱，惟增愧惧。
已于洪武四年二月初四日到家，谨遣长男臣琏捧表诣阙，拜谢圣恩。
臣基无任激切屏营之至，谨奉表称谢，以闻。

○附诚意伯刘瑜谢恩表礼部尚书夏言撰

诚意伯臣刘瑜伏蒙皇上深惟创业之难，追念先臣与有赞襄之力，行取臣瑜，赐袭伯爵。
臣瑜诚惶诚恐，稽首顿首。
伏念先臣刘基，放迹江湖，识真主于未遇；决机帷幄，翊丕运于方开。
言听计从，功成身退。
既投簪于绿野，实追轨乎赤松。
进爵伯封，锡名诚意，允矣儒臣之极，卓哉圣祖之知。
故在军则称之曰子房，其命词至比之为诸葛，始终完节，上下交孚。
厚泽深仁，赏已延于来世；功微祚薄，禄宜夺于后人。
偶尘丹书铁券之盟，久谢金蝉玉貂之贲，于兹九世，迨越百年。
过蒙敬皇之茂恩，授以指挥之世袭，据分亦已足矣，于他复何望哉。
讵烦廷论之上陈，仰荷圣恩之误及，式逢今日，再沐休光。
召自青田，遽宠沾于七命㈠；瞻依紫禁，极荣被于万分。
蔼枯枿之再春，然死灰而复炽。
恭惟皇帝陛下一德格天，百灵效顺。
制作比隆于三代，礼乐必兴于百年。
舞干羽以格有苗，谦兹受益；听鼓鼙而思将帅，安不忘危。
悯翊运之功臣，念承家之末裔，悉为录用，特示表扬。
光昭带砺于山河，直拔涂泥于霄汉。
兴灭国，继绝世，庶几存召伯之甘棠；正祀典，崇元勋，奚止念郑公之故笏。
臣敢不笃先人烈，冀免诮于弓裘㈡；为邦家光，誓捐躯于介胃。
伏愿始终典于学，益充尧舜之资；左右惟其人，懋建唐虞之治。
本支百世，永歌穆穆皇皇；胡越一家，乐睹熙熙皞皞。
臣无任瞻天仰圣、激切恐惧之至，谨奉表称谢以闻。

㈠七命，《周礼春官大宗伯》：“以九仪之命，正邦国之位。
壹命受职，再命受服，三命受位，四命受器，五命赐则，六命赐官，七命赐国”。
郑玄注：“王之卿六命，出封加一等者”。
郑司农云：“出就侯伯之国”。
贾公彦疏：“此后郑先郑所云，皆据典命而言。
以其王之卿六命，出封加一等即七命，是侯伯之国者也”。

㈡弓裘，《礼记学记》：“良冶之子必学为裘，良弓之子必学为箕”。
谓父子事业相传。

○诚意伯次子合门使刘仲璟遇恩录

洪武二十年十二月十五日早，仲璟、胡伯机于奉天门见。
钦蒙圣旨，到歇处去，每日来见。
十六日早朝奉天门，钦蒙圣旨：“你叔叔的儿子，着他快完了图来见。
章三益有甚么人”。
回奏：“有子”。
圣旨：“你明年带得来。
叶景渊家有甚么人。
你去寻问。
有人时与他带将来”。
圣旨：“你如今年年来见我，各人与你钞一百锭，做盘缠回去”。
十七日早朝，谢恩奉天门，宣谕：“你如今回去，寻师问友。
但是有见识人，师问于他。
你学得高了，人皆师问于你，便不做官也高尚了。
你每父亲都是志气的人，说的言语都说得是，人都听他，那时与我安了一方，至有今日。
我的子孙享无穷天下，你老子的子孙享无穷爵禄。
男子汉家，学便学似父亲样做一个人，休要歪歪搭搭的过了一世。
你每趁我在这里，年年来叩头，你每还是挨年这歇来。
你每小舍人年纪少，莫要花阶柳市里去。
你父亲都是秀才好人家，休要学那等泼皮的顽”。

洪武二十一年十二月二十四日，同胡伯机、章允载、叶永道于奉天门早朝，钦奉圣旨：“教他每日日随班朝见，过节了，着他回去”。
二十五日早朝奉天门，再面见，钦奉圣旨：“你那刘当粮长的，在这里多时，他家里粮谁与他办”。
回奉讫，钦奉圣旨：“每人与他伍锭钞过节。
你每这几个也年纪小里，读书学好勾当。
你每学尔的老子行。
我来这里时，浙东许多去处，只有你这几个老子来到，如今也只有你这几个。
每每和那士大夫、翰林院说呵，也只把你这几个老子来说。
你每家里也不少了穿的，也不少了吃的，你每如今也学老子一般般，做些好勾当，乡里取些和睦。
你每老子在乡里，不曾用那小道儿捉弄人，他与人只是诚义，所以人都信服他。
大丈夫多是甚么做，便死也得个好名。
歪歪搭搭死了，也干着了个死。
叶景渊虽然这般死，他死在官，我也常念他。
刘伯温他在这里时，满朝都是党，只是他一个不从他，吃他每蛊了他大的儿子，这小的也利害，不从他，也吃他每害了。
这起反臣都吃我废了，坟墓发掘了。
那胡仲渊他若早依着我说，也不到这上，他只性紧了些。
恁父亲到是有见识人，便做先吃些亏，到底也得个好名。
胡家这小的痴，早自将得这诰来。
我道那里得些诰来，原来是他的，我随即赶得他回来。
他那哥泼皮，又不至诚，又要害我的军，我发他在云南金齿呵”。
关钞了，再叩头。
圣旨：“我年时不筵席了，这钞你每将去买些酒吃，过节再见我了去”。
叩头。

二十六日早朝，奉天殿谢恩。
二十九日随班。
洪武二十二年正月朔旦，随班行朝贺礼。
初四日，早朝奉天殿，再于华盖殿面见。
钦奉圣旨：“你这几个小的，雨下里，天晴了回去。
等我郊祀天地了去”。
十三日晴，上御殿宣制：“洪武二十二年正月十六日大祀天地于南郊。
你文武百官自十三日为始，致斋三日，各供尔职，随班行礼”。
十五日，早朝奉天殿。
午后，大驾御南郊。
十六日晴，郊礼毕，驾回宫。
上御殿，随班行礼，庆成。
十七日晴，上御殿赐宴，行礼谢恩。
宴毕，出。

十八日晴，早朝奉天殿，再于武英殿面见。
圣旨：“礼科给事中那里。
那中间小的是胡仲渊的儿子，他父亲阵亡了；这个叶家，他公公在江西做府官，吃陈家废了；这刘伯温是个好秀才，吃胡、陈蛊了，那胡家吃我杀得光光的了。
这三个，父亲都是好男子，各与他伍拾锭钞。
那东边长的是章三益的儿子，与他贰拾锭；这个是胡仲渊的侄儿，与他拾锭关钞”。
再于武英殿叩头，钦蒙宣谕：“你家去种田的种田，有庄佃的使佃仆，有伴当的使伴当。
你每还好学里，一日便学三句，学到四五十岁也好了。
你每父亲便吃些亏呵，如今朝廷也留个好名，你每自不知道。
胡你早将得这诰来，我才知道是你家，便赶你回来，尔那哥泼皮在那里。
且由他去”。
十九日，谢恩，辞奉天殿。
再于奉天殿御道东边面见，钦奉圣旨：“你每回去，行着好勾当，休污了父亲的好名。
你休道父亲吃他每蛊了，他只是有分晓的，他每便忌着他，若是那等无分晓的呵，他每也不忌他里。
到如今我朝廷是有分晓在，终不亏他的好名。
你每大的教着那小的，学着父亲每行去”。

洪武二十二年十二月二十六日，于华盖殿面见，钦奉圣旨：“呵，这几个小的也来了。
各与他两锭钞，过正了去”。
于礼科领钞，再于华盖殿谢恩，钦奉圣旨：“恁每都在这里歇着，过正了去时，再见我了去”。
洪武二十三年正月初四日，于华盖殿面辞，钦蒙赐钞。
再于奉天门左暖房内谢恩，钦奉圣旨：“恁每回去，至诚着。
恁老子都是君子人。
这章三益是个善善良良一个老儿，回家去，好好的死了。
刘伯温他父子两人，都吃那歹臣每害了，我只道他老病，原来吃蛊了。
这胡仲渊，他乡里都信服他，与我带将许多人来，只他那大的子不才，他在金齿呵，等他在那里。
锦衣卫官，尔引他这几个去见东宫，与殿下说：这几个都是有大功的。
我如今老了，怕他不知道，恐民间有是非伤着他。
殿下记着”。
当令锦衣卫官同内官引去文华殿。
见锦衣卫官传旨讫，敬奉令旨：“我知道了”。

洪武二十三年复获山贼吴再起等三名，六月初六日见，奏闻，钦奉圣旨：“锦衣卫官，与他收了人。
你带几个伴当来，明日带得里头来见了去”。
初七日见，钦奉圣旨：“那三个是舍人的伴当，各赏钞伍锭。
舍人是刘伯温的儿子，赏钞壹百锭，做盘缠回去。
长解的在那里。
着他入来，赏钞各壹锭”。
关钞谢恩，钦奉圣旨：“刘伯温在这里时，胡家结党，只是老子说不倒”。
圣旨：“你父兄做一世好人，都停停当当的了。
你父亲吃胡家下了蛊药，哥也吃他害了。
你老子虽然吃些苦么，你如今恰光荣”。

洪武二十三年，为冒名提取卖军事，十二月二十二日见，奏闻，钦奉圣旨：“这是刘伯温的儿子，你那里是军罢”。
再见，钦奉圣旨：“你记得父亲的诰么。
你带得来么”。
回奏：“带得来”。
圣旨：“便取得来”。
取诰进，钦奉圣旨：“宣吏部官”。
圣旨：“我到婺州时，得了处州，他那里东边有方谷珍，南边有陈友谅，西边有张家。
刘伯温那时挺身来随着我。
他的天文，别人看不着，他只把秀才的理来断，到强如他那等。
鄱阳湖里到处厮杀，他都有功。
后来胡家结党，他吃他下了蛊，只见一日来，和我说：上位，臣如今肚内一块硬结怛，谅着不好。
我着人送他回去，家里死了。
后来宣得他儿子来问，说道：胀起来，紧紧的，后来泻得鳖鳖的，却死了。
这正是着了蛊。
他大儿子在江西，也吃他药杀了。
如今把尔袭了老子爵，与他五百担俸”。
回奏：““臣出力气事，尽死向前，报本欲在，袭封伯爵的事，哥哥有儿子在”。
钦奉圣旨：“他终是秀才人家孩儿，知理熟，大功爵让与哥的儿子，好呵。
当宣刘，进见袭爵”。

二十三日，具服谢恩，钦蒙各赐金绣衣服壹套，全辔鞍马壹匹，拨赐南门内房屋壹处，钦奉圣旨：“取得胡仲渊、章三益、叶景渊三家来”。
二十四日谢恩，就往所赐房，钦奉圣旨：“你如今休去，我也与你个小职名儿，与朝廷办些事。
只着报喜的家人稍着书子去，着他每来”。
二十五日，钦奉圣旨：“我考宋制，除尔做合门使。
夜来翰林院考了，这衙门正似如今仪礼司一般，不着你管仪礼司事，只要跟着驾，但是我在处，尔便有着传旨意发放事呵。
我如今着你叔侄两个都回家去走一遭，把你老子祭一祭，祖公都祭一祭，便来”。
二十六日，谢恩。
二十七日，吏部官引奏，授正六品，钦奉圣旨：“与实授”。
三十日辞，回乡祭祖。

洪武二十四年二月，回京。
二十日早朝，奉天门见。
二十八日，钦奉圣旨，着记事，有“不是我口里说的说话，他每胡添上时，尔便来说”。
传旨：宣唤人三月初十日早，华盖殿奏事。
袁都御史为车牛事不明白，蒙宽宥，不叩头，继即出班奏闻讫。
有顷，都御史出班服罪，钦奉圣旨：“合门使奏尔里“。
十一日晚朝奉天门，钦奏圣旨：“今后尔每往来照管着朝班，但有这等的便来说，我虽不罪他，也着他警省着。
已前胡、陈在这里，无人敢说他，后来惹得不好里”。
六月十□日，奉圣旨：为雨泽愆期事，着同众官人到都察院、刑部审录充滞囚人。

七月二十七日，充赞引官，肃、辽、庆、宁四王行冠礼。
八月初一日午，于奉天门御道上，钦升谷王府左长史，实授。

○附诚意伯次子合明使刘仲璟长史传

诚意伯仲子曰璟，字孟光。
生时月蚀复光，诚意伯叹曰：“天坠乃绪，而卒能干之者也”。
幼沉朴峻厉，群于儿，恒坐视弗逐弄。
弱冠咀嚅经传，喜谈兵，究极韬略握奇诸说，旁及释老。
年二十八，师事石楼子，明志式虑，锋棱古人。
尝及兄琏侍父入朝，高皇帝称之曰：“阿琏明秀，阿璟凝重。
伯温有子矣”。

洪武乙卯，诚意伯卒，兄琏继亡，廷赙日数至，公引纳如制。
适瓯寇叶丁香叛，朝廷敕延安侯唐胜宗提兵讨之，唐决策于公，破之。
复命，白公才略，高皇帝喜曰：“璟真伯温子也。
朕将大授，顾年少，姑缓之，不虞速树如是”。
会参军胡琛子伯玑来白事，高皇帝遣还，嘱之曰：“尔归，致命刘璟来见”。
公驰上见帝，帝曰：“尔家与国同休，用汝，顾汝年少，维拓励膺重托耳。
日者诛叶丁香，可嘉可嘉”。
顾谓侍臣曰：“璟绝有父风，允协朕望”。
赐楮币，敕归。

时父、兄新丧，门第草草，乡富人蒋邦臻素不齿于公，计中之。
适都督府移文勾取逃军刘二贯，公幼名二官，蒋执官贯同声，署公应解，羁公崇道观。
道人王松涧曰：“朝廷与君通家，君盍直走上诉”。
纵公抵京，见上于左暖房。
上曰：“尔何来朝”。
公白其事，上愀然曰：“国家旷尔爵土，故仇诬乘间”。
诏公袭爵。
公辞以世嫡侄与臣俱来，上喜曰：“如此功爵辄让人，有所不为，其介可知”。
即日封诚意伯。

公伟貌丰髯，论说英侃，帝爱之。
次日，召公谓曰：“朕欲卿日夕左右，夜考《宋纪》，惟合门使如仪礼司，立百官之上，为朕宣唤传递，处尔无逾此官”。
遂拜职，赐第、马、衣带金，书“除奸敌佞”四字于铁简赐之，且命曰：“百官敢有不法，卿持此简纠正之”。
时袁都御史奏车牛事忤旨，公当殿以简击其项，上曰：“正当如此”，自是举朝畏公。

时谷王年十三，将封宣府，上素爱王，每朝谓侍臣曰：“谷王年少，羽翼无人，奈何”。
诸大臣畏公风力，乐公外补，奏曰：“辅幼藩，非忠勇敢直者不能。
合门使刘璟，其人也”。
上颔之，即日授谷王府长史，并敕提调肃、辽、庆、宁、燕、赵六王府事。
宣府为古乌桓郡，东距大宁，南抵居庸，西连云中，北接古砂。
王就邸，出入蓁莽，烽火四警。
公修城池，缮兵甲，谨斥堠，式士马，砺金鼓，诸胡屏息。
癸酉还塞，六府羊马数缺，上怒，诸府官属连坐，谷府以公故，置弗问。
丁丑晋燕，奉制为宣府筑城，二王构隙，公曰：“臣闻兄弟阋于墙，外御其侮。
友爱相亏，臣恐不能御侮”，王悟而解。

先是，合门使时朝廷行十王冠礼，上问：“王爵何爵”，公对曰：“帝子为王，此人爵之至贵。
弗为之所，如刘安燕旦，祸且滋蔓矣”。
上然之，命公主冠礼事。
公岁巡行六王府，一旦至燕，文皇帝与公奕，公胜，帝曰：“先生独不少让我耶”，公正色曰：“臣可让处则让，不可让处不敢让”。
帝默然。

戊寅夏六月，高皇帝晏驾，皇太孙嗣位，公归省丘陇。
己卯改元建文，秋八月，公复国，闻太宗南渡，遂驰阙献十六策，嗣帝不用，命公赴大将李景隆军听征。
景隆不用公计，丧师。
会天大雪，公夜半渡卢沟河，冰陷马毙，公絺冰跻岸，捦雪走良乡，裂趾。
次日，跛行三十里。
时公之子貊自大同来赴难，越良乡，至涿州，失公所在。
道遇素所善指挥使陈玉，指公行次，貊策骑反涿，数十里遇公，翼公上马遁去。
二年春二月，公病甚，谷王遣使诣军门召公，公复国，上疏，王慰纳之，遣舍人送公还家养疾。
辛巳，公舆疾赴阙，进《闻见录》千万言，嗣帝不用，命公归家待用。
道遇宋景濂孙翼，自戎伍来，窘甚，公解衣衣之。
至家，杜门读书，默睹天下动静。

壬午六月，太宗入承大统，公辞疾不起。
上欲用公，罪公逃叛亲王，系公至京，强以官。
公辞，对上语犹称殿下，遂大忤旨，下公狱。
一日，辫发自经。
时郑朱子罪没其家，权宦希旨缘例，帝曰：“璟家难例郑朱子，置之”。
诏其家归葬之。

初公被系，夫人徐氏别曰：“今皇帝圣神嗣统，先生勋旧残孽，宜弗底刑剭，唯顺承天心，可以永誉。
愿终图之”。
公瞪目视曰：“毋长辞，吾生死之分已决，今幸近太庙耳”。
拂衣而去。
道经白岩，姻人吴彪饯公，戒曰：“皇上神武，何止唐文皇。
先生忠良，允为魏征可也”。
公曰：“尔谓我学魏征耶”，扌圂席而出，座客震栗，不敢挽。

嘉靖乙酉，江右万公按浙东视学，究舆议，始立像配享诚意之庙。
公平生慷慨多大节。
不事产业，稍盈裕，辄以周赈。
好书史，山居聚门生故友，奋议挡跖㈠古今成案。
善书法，古碑籀篆，剥落辨诵，多金购之为玩。
居南田，势重元勋，角巾布服，与乡里老稚聚笑，冲然相忘。
御壬夫㈡小子，棱幅益厉。
事有可为，悉心力为之，其弗我必者，恒曰有命焉。
别号易斋。
所著《越吟稿》《无隐集》《易斋稿》若干卷藏于家。

野史氏评曰：宋季犬羊入帝中华，天日蒙耻。
盖自有天地以来，非常之变也。
高皇帝起而驱之，九十三年流腥积毒，一旦荡然。
建文萎弱，中叶不振。
文皇帝入承大统，故物重光，天下拭目，游泳太平。
先生以故家宿硕，才略早试于高皇帝之朝，忠义再着于文皇帝之日，是故才略所以恢弘开基之统绪，忠义所以感激千万代之人心，夫非多于太祖而少于太宗也。
呜呼贤哉。

又曰：先生取义于永乐壬午，至嘉靖乙酉，万公按浙东视学，究舆议，立像配享文成之庙，其忠声义闻泯没沉晦者百六十年，鬼神固之秘而奇之发也。

㈠挡跖，抨击。

㈡壬夫，壬佞。

<h2>太师诚意伯刘文成公集卷之三后学鹿水何镗编校</h2>

郁离子二

○枸橼㈠

梁王嗜果，使使者求诸吴。
吴人予之橘，王食之美。
他日又求焉，予之柑，王食之尤美。
则意其犹有美者，未予也，惎使者聘于吴两㈡密访焉。
御儿之鄙，人有植枸橼于庭者，其实大如瓜，使者见而愕之曰：“美哉，煌煌乎，柑不如矣”。
求之，弗予。
归言于粱王，梁王曰：“吾固知昊人之靳也”。
命使者以币请之，朝而进之，荐而后尝之。
未毕一瓣，王舌缩而不能咽，齿柔而不能咀，希鼻顣额以让使者。
使者以诮吴人，吴人曰：“吾国果之美者橘与柑也，既皆以应王求，无以尚矣，而王之求弗置，使者又不询而观诸其外美，宜乎所得之不称所求也。
夫木产于土，有土斯有木，于是乎果实生焉。
果之所产不唯吴，王不遍索，而独求之吴，吾恐枸橼之日至，而终无适合王口者也”。

㈠《本草图经》：“枸橼，如小瓜状，皮若橙，而光泽可爱，肉甚厚，切如萝卜，虽味短而香氛，大胜柑橘之类”。

㈡两字讹，而也。

○淳于獝入赵

公仪子为政于魏，魏人淳于獝以才智自荐。
公仪子试而知其弗任也，退之。
淳于獝之西河，西河守使人道而入诸赵，赵人以为将。
西河守谓公仪子曰：“是必疚赵矣，赵疚魏国之利也”。
公仪子愀然不悦曰：“如大夫言，是魏国之耻也。
昔者，由余戎入也，由余入秦，秦穆公用之，由余贤，秦人不敢轻戎，吾惧赵人之由是轻魏也”。

○泗滨美石

泗水之滨多美石。
孟尝君为薛公，使使者求之以币。
泗滨之人问曰：“君用是奚为哉”，使者对曰：“吾君封于薛，将崇宗庙之祀，制雅乐焉，微君之石，无以为之磬。
使隶人敬请于下执事，惟君图之”。
泗滨人大喜，告于其父老，斋戒肃使者，以车十乘致石于孟尝君。
孟尝君馆泗滨人而置石于外朝。
他日下宫之舃阚，孟尝君命以其石为之。
泗滨人辞诸孟尝君曰：“下邑之石，天生而地成之。
昔日禹平水土，命后夔取而荐之郊庙，以谐八音，众声依之，任土作贡，定为方物，要之明神，不敢亵也。
君命使者来求于下邑曰：以崇宗庙之祀，下邑之人畏君之威，不敢不供，斋戒肃使者致于君。
君以置诸外朝，未有定命。
不敢以请。
今闻诸馆人曰将以为下宫之舃，臣实不敢闻”。
弗谢而走。
诸侯之客闻之皆去。
于是秦与楚合谋伐齐。
孟尝君大恐，命驾趋谢客，亲御泗滨人，迎石登诸庙，以为磬。
诸侯之客闻之皆来，秦楚之兵亦解。
君子曰：“国君之举不可以不慎也，如是哉。
孟尝君失信于一石，天下之人疾之，而况得罪于贤士哉。
虽然，孟尝君亦能补过者也。
齐国复强不亦宜乎”。

○子余知人

越王使其大夫子余造舟，舟成，有贾人求掌工，子余弗用。
贾人去之吴，因王孙率以见吴王，且言越大夫之不能用人也。
他日，王孙率与之观于江，飓作，江中之舟扰，则收指以示王孙率曰：“某且覆，某不覆”。
无不如其言。
王孙率大奇之，举于吴王，以为舟正。
越人闻之，尤子余。
子余曰：“吾非不知也，吾尝与之处矣，是好夸而谓越国之人无己若者。
吾闻好夸者恒是已，以来多谀；谓人莫若己者，必精干察人而暗自察也。
今吴用之，偾其事者必是夫矣”。
越人未之信。
未几，吴伐楚，王使操余皇，浮五湖而出三江，迫于扶胥之口，没焉。
越人乃服子余之明，且曰：“使斯人弗试而死，则大夫受遗才之谤，虽咎繇不能直之矣”。

○不韦不智

越人寇，不韦避兵而走剡，贫无以治舍，徘徊于天姥之下，得大木而庥焉。
安一夕，将斧其根以为薪，其妻止之曰：“吾无庐，而托是以庇身也。
自吾之止于是也，骄阳赫而不吾灼，寒露零而不吾凄，飘风扬而不吾栗，雷雨晦冥而不吾震撼，谁之力耶，吾当保之如赤子，仰之如慈母，爱之如身体，犹惧其不蕃且殖也，而况敢毁伤之乎。
吾闻之：水泉缩而潜鱼惊，霜钟鸣而巢鸟悲，畏夫川之竭、林之落也。
鱼鸟且然，而况于人乎”。
郁离子闻之曰：“哀哉是夫也！而其知不如一妇人也。
呜呼，岂独不如一妇人哉，则亦鸟鱼之不若矣”。

○冯妇

东瓯之人谓火为虎，其称火与虎无别也。
其国无陶冶，而覆屋以茅，故多火灾，国人咸苦之。
海隅之贾人适晋，闻晋国有冯妇善搏虎，冯妇所在则其邑无虎，归以语东瓯君。
东瓯君大喜，以马十驷、玉二毂、文锦十纯，命贾人为行人，求冯妇于晋。
冯妇至，东瓯君命驾，虚左，迎之于国门外，共载而入馆于国中为上客。
明日，市有火，国人奔告冯妇，冯妇攘臂从国人出，求虎弗得。
火迫于宫肆，国人拥冯妇以趋火，灼而死。
于是贾人以妄得罪，而冯妇死弗悟。

○燕文公求马

燕文公之路马㈠死，或告之曰：“卑耳氏之马良，请求之”。
辞曰：“野马也，不足以充君驷”。
公命人强之，逃。
苏代之徒，欲以其马售公，弗取。
巫闾大夫入言曰：“君求马将以驾乘舆也，何必近舍其所欲售，而无取其不欲售者乎”。
公曰：“吾恶夫自炫者”。
对曰：“昔中行伯求妇于齐，高、鲍氏皆许之，谋诸叔向，叔向曰：娶妇所以承宗祧奉祭祀，不可苟也，惟其贤而已。
今君之求马亦惟其良而已可也。
昔者尧让天下于许由，许由逃，尧弗强也，而卒得舜；宁戚饭牛以自售于齐桓公，桓公用之，而卒得管仲。
使尧不听许由，何以得舜？桓公不用宁子，何以得管仲？君何固焉”。

㈠路马，《礼记曲礼上》：“乘路马，必朝服”。
郑玄注：“路马，君之马”。

○士蔿谏用虞臣

晋献公灭虞，置其俘于下阳，使士蔿监焉。
其大夫多逃，士蔿弗禁，公闻之怒，召士蔿让之。
士蔿对曰：“君以是为可以充吾国之用也夫？夫彼虞公之臣也，皆尝任虞公之事矣，食虞公之禄，而立虞公之朝，闻虞公之政，虞亡不能救，虞公执而身随之，君将焉用是为哉”。
公曰：“吾惧其适邻国也”。
士蔿笑曰：“若是，则臣滋惑矣”。
公曰：“何哉”，士蔿曰：“往岁，臣之里有厉，卜之曰丛为祟。
于是集里之老幼，召巫觋，具舟车，奉牲币，羞桃茢，男女以班，举丛而置诸衢。
东里之人，利其器物而收之，因得厉焉，死者且过半，故废社之土不可以涂宫室，弃出之妇不可以主中馈，鬼神之所遗也。
今虞之贤臣，曰宫之奇，百里奚而已矣。
宫之奇先虞公之亡，而以其族去，百里奚与俘。
则君既入之秦矣，其它奚取焉？而必欲置之，曰无使适邻国。
君实欲善邻，则曰爱厥苗无遗莠可也。
今君坐不安，食不甘，缮甲兵以睨四封，无岁不征，岂有他哉，求吾欲也。
敌衅未生，无所用谋，如其弗欲，犹将纳之，矧自往焉。
如其用诸，适吾愿也，君何怒为”。
公曰善。

○养鸟兽

郁离子曰：“鸟兽之与人非类也，人能拢㈠而驯之，人亦何所不可分哉。
鸟兽以山薮为家，而关养于樊笼之中，非其情也，而卒能驯之者，使之得其所嗜好而无违也。
今有养鸟兽而不能使之驯，则不食之以其心之所欲，处之以其性之所要，而加矫迫焉，则有死耳，乌乎其能驯之也。
人与人为同类，其情为易通，非若鸟兽之无知也。
而欲夺其所好，遗之以其所不好。
绝其所欲，强之以其所不欲，迫之而使从。
其果心悦而诚服耶？其亦有所顾畏而不得已耶？若日非心悦诚服而出不得已，乃欲使之治吾国徇吾事，则尧舜亦不能矣。

㈠拢字讹，扰也。
《左传昭二九年》：“乃扰畜龙”。

○蛩蛩駏虚

孙子自粱之齐，田忌郊迎之而师事焉。
饮食必亲启，寝兴必亲问，孙子所喜，田忌亦喜之，孙子所不欲，田忌亦不欲也。
邹奭谓孙子曰：“子知蛩蛩駏虚之与蟨乎？蛩蛩駏虚负蟨以走，为其能啮甘草以食己也，非忧其将为人获而负之也。
今子为蟨而田子蛩蛩駏虚也，子其识之”。
孙子曰诺。

○致人之道

或问致人之道，郁离子曰：“道致贤，食致民，渊致鱼，薮致兽，林致鸟，臭致蝇，利致贾。
故善致物者，各以其所好致之，则天下无不可致者矣。
是故不患其有所不至，而患其有所不安，能致而不能安，不如不致之无伤也。
粤人有学致鬼者，三年得其术。
于是坛其室之北隅以集鬼，鬼至而多，无以食，则相帅以为妖，声闻于外。
一夕，其人死而爇其室，邻里莫不笑之”。

○韩垣干齐王

韩垣之齐，以策干齐王，王不用，韩垣怒出诽言，王闻而拘诸司寇，将杀之。
田无吾见，王以语之。
田无吾曰：“臣闻娵萌学扰象而工。
北之义渠，以扰象之术干义渠君，义渠君不答，退而诽诸馆。
馆人曰：非吾君之不听子也，顾无所得象也。
娵萌赧而归。
医胡之魏，见魏太子之神驰而气不属也，谓之曰：太子病矣，不疾治且不可救。
太子怒，以为谤己也，使人刺医胡。
医胡死，魏太子亦病以死。
夫以策干人，不合而怨者非也。
人有言不察，恚而雠之亦非也。
臣闻之江海不与坎井争萁清，雷霆不与蛙蚓斗其声，硁硁㈠之夫，何足杀哉“。
王乃释韩垣。

㈠硁硁，《论语子路》：“言必信，行必果，硁硁然小人哉”。

○噬狗

楚王问于陈轸曰：“寡人之待士也尽心矣，而四方之贤者不贶寡人，何也”。
陈子曰：“臣少尝游燕，假馆于燕市，左右皆列肆，惟东家甲焉。
帐卧起居，饮食器用，无不备有，而客之之者，日不过一、二，或终日无一焉。
问其故，则家有猛狗，闻人声而出噬，非有左右之先容，则莫敢蹑其庭。
今王之门无亦有噬狗乎？此士所以艰其来也”。

○郄恶奔秦

秦楚交恶，楚左尹郄恶奔秦，极言楚国之非，秦王喜，欲以为五大夫，陈轸曰：“臣之里有出妻而再嫁者，日与其后夫言前夫之非，意惎相得也。
一日，又失爱于其后夫，而嫁于郭南之寓人，又言其后夫如昔者。
其人为其后夫言之，后夫笑曰是所以语子者，犹前日之话我也。
今左尹自楚来，而极言楚国之非，若他日又得罪于王而之他国，则将移其所以訾楚者訾王矣”。
秦王繇是不用郄恶。

○乌蜂

杞离谓熊蛰父曰：“子亦知有乌蜂乎？黄蜂殚其力以为蜜，乌蜂不能为蜜而惟食蜜。
故将墐户，其王使视蓄而计课，必尽逐其乌蜂，其不去者众哜而杀之。
今居于朝者，无小大无不胝手瘃㈠足以任王事，皆有益于楚国者也。
而子独邀以食，先星而卧，见日而未起，是无益于楚国者也。
旦夕且计课，吾忧子之为乌蜂也”。
熊蛰父曰：“子不观夫人之面乎？目与鼻、口皆日用之急，独眉无所事，若可去也。
然人皆有眉而子独无眉，其可观乎？以楚国之大，而不能容一遨以食之士，吾恐其为无眉之人，以贻观者笑也”。
楚王闻之，益厚待熊蛰父。

㈠瘃，冻瘃，冻疮也。

○议使中行说

汉八年，高皇帝崩，吕太后临朝听政。
大臣患匈奴之强，将与为和亲，议使者。
太后恶宦者中行说，欲去之，故使往焉，栾布谏曰：“陛下之所以使中行说者，不过以匈奴骄恣，必不能善待汉使，或留之则非我所惜，从而弃之耳。
臣独以为不便。
夫使所以达主命，释仇讲好，决疑解纷，卑不可以屈国体，高不可以激敌恚，察变应机，以制事权。
国之荣辱，己之休戚，非素所爱信，而知其忠且亮者，不可遣也。
今中行说刑臣也，名不齿于国士，则不重其身，臣惧其泄国情，而开敌衅也”。
弗听。
栾布退谓辟阳侯曰：“子不力谏，北边自此弗宁矣。
昔郑伯恶其大夫高克，弗能去，而使帅师以御狄，次于河上，久而不召，众溃，高克奔陈。
《春秋》书曰郑弃其师。
病郑伯也。
今使说也如匈奴，无乃弃说以及其介币乎？昔晋之败于邲也，先谷实往楚师，楚之败于鄢陵也，苗贲皇实在晋。
此古人之偾车辙也，上必悔之”。

○论相

楚王患其令尹蔿吕臣之不能，欲去之，访于宜申。
宜申曰未可。
王曰何故，宜申曰：“令尹楚相也，国之大事，莫大乎置相，弗可轻也。
今王欲去其相，必先择夫间之者，有乃可耳”。
王蹙然曰：“令尹之不足以相楚国，不惟诸大夫及国人知之，鬼神亦实知之，大夫独以为未可，寡人惑焉”。
宜申曰：“不然。
臣之里有巨室，梁蠹且庒，将易之，召匠尔，匠尔曰：梁实蠹，不可以不易，然必先得材焉，不则来可也。
其人不能堪，乃召他匠，束群小木以易之。
其年冬十有一月，大雨雪，梁折而屋圮。
今令尹虽不能，而承其祖父之余，国人与之素矣。
而楚国之新臣弱，未有间者，此臣之所以曰未可也”。

○捕鼠

赵人患鼠，乞猫于中山，中山人予之。
猫善捕鼠及鸡，月余，鼠尽而其鸡亦尽，其子患之，告其父曰：“盍去诸”，其父曰：“是非若所知也，吾之患在鼠，不在乎无鸡。
夫有鼠则窃吾食，毁吾衣，穿吾垣墉，坏伤吾器用，吾将饥寒焉。
不病于无鸡乎？无鸡者弗食鸡则已耳，去饥寒犹远，若之何而去夫猫也”。

○使贪

客有短吴起于魏武侯者，曰：“吴起贪不可用也”。
武侯疏吴起。
公子成入见曰：“君奚为疏吴起也”，武侯曰：“人言起贪，寡人是以不乐焉”。
公子成曰：“君过矣，夫起之能，天下之士莫先焉。
惟其贪也，是以来事君，不然君岂能臣之哉？且君自以为与殷汤、周武王孰贤？务光、伯夷天下之不贪者也，汤不能臣务光，武王不能臣伯夷，今有不贪如二人者，其肯为君臣乎。
今君之国，东距齐，南距楚，北距韩赵，西有虎狼之秦，君独以四战之地处其中，而彼五国顿兵坐视，不敢窥魏者何哉？以魏国有吴起以为将也。
周《诗》有之曰赳赳武夫，公侯干城。
吴起是也。
君若念社稷，惟起所愿好而予之，使起足其俗㈠而无他求，坐威魏国之师，所失甚小，所得甚大。
乃欲使之饭粝茹蔬、被短褐、步走以供使令，起必去之。
起去，而天下之如起者，却行不入大粱，君之国空了。
臣窃为君忧之”。
武侯曰善。
复进吴起。

㈠俗，当作欲。

○去蠹

郁离子疾，病气菀痰结，将瞉之，或曰：“痰，荣也，是养人者也。
人无荣则中干，中干则死，弗可瞉也”。
郁离子曰：“吁，吾子过哉，吾闻夫养人者津也，医家者所谓荣也，今而化为痰，是荣贼也，则非养人者也。
夫天之生人，参地而为三，为其能赞化育也，一朝而化为贼，其能赞天地之化育乎。
是故俞跗、扁鹄之为医也，浣胃涤肠，绝去病根，而阽死者生。
舜禹、成汤、周文王之为君也，诛四凶，戮防风，剿昆吾，放夏桀，戡黎伐祟，而天下之乱载宁。
其将容诸乎？容之无益，以戕人也。
故虫果生也，虫成而果溃，自我而离焉。
非我已，其能养我乎？弗去，是殖贼以待戕也。
从子之教，吾其不远溃矣”。

○螇螰

智伯围赵襄子于晋阳，使人谓其守曰：“若能以城降，吾当使若子及孙世世保之”。
守者对曰：“昔者中牟之郭圮，有螇螰㈠堕于河，沫拥之以旋，其翅拍拍，殸见而怜之，游而负之及陆，谓殸曰吾与子百年无相忘也。
殸振羽大笑曰：若冬春之不知也，而能百年无忘我乎？今晋国惟无人而壅，女以天盈，盈而恃之，是壅祸也。
壅祸恃盈以虿尾于人，天实厌之。
晋阳朝亡，女必夕死，死，予不寒犹及见之，其何有于子及孙“。
是夕，智伯为韩魏所杀。

㈠螇螰，《尔雅释虫》“蜓蚞，螇螰”。
郭璞注：“即蝭蟧也，一名蟪蛄，齐人呼螇螰”。

○德量

郁离子曰：“人之度量相越也，其犹江海之于瀸泉乎？瀸泉之微，积而至于海，无以尚之矣，而海亦不自知其大也，唯其不自知其大也，故其纳不已，而天下之大莫加焉。
圣人之为德，亦若是而已。
是故汧泉纳瀸泉，池纳汧泉，沟纳池，浍纳沟，溪纳浍，川纳溪，泽纳川，江河纳泽，而归诸海。
故天子，海也。
公侯卿大夫，江河也，川泽也。
庶官，溪浍之类，而万民皆瀸泉也。
瀸泉之于海，其相去也不亦大县绝乎？而其势必趋焉，其志之感，情之远，如气至而虫鸣也，如雨来而础润也。
君人者惟德与量俱，而后天下莫不归焉。
德以收之，量以容之，德不广不能使人来，量不宏不能使人安。
故量小而思纳大者，祸也。
汋谷之蝇不可以陵洪涛，蒿樊之鴽不可以御飘风。
大不如海而欲以纳江河，难哉”。

○髽辫失笑

介葛卢髽，白狄辫，皆朝于鲁，遇于沈犹氏之衢，相睨而失笑。
从者归而语诸馆，交訾焉。
鲁人使执渠略与蛄蜣以示之，弗喻。
公山弗狃欲伐季氏，问于冉有，冉有曰：“盍召仲尼”，公山弗狃使召仲尼。
或谓其人曰：“子之从夫子也，粲衣而凿食，会将恒其故而丰其新矣，而召仲尼焉，至必授之政，将绳子以纆，子其悔哉”。
乃阴嗾使者易其礼，仲尼不至。
将起师，冉有曰：“盍闻诸公乎”，弗听。
遂以费人攻季氏问昭公焉。
师入，惊公宫，季桓子挟公以登台，使行人辞诸费人曰：“先君之事，先大夫有之，虽然盟主实有命，今斯之事君惟谨。
君惠优渥，蔑有二命，二三子不念鲁国，不谋于君，而怫临以兵，其若君与社稷何？且吾闻之：鸢不吓鸟，袒裼不责夷踞。
惟二三子图之”。
费人曳戈而走，公山弗狃出奔齐。
君子曰：“公山之伐季氏也，其犹介葛卢之咻狄乎？虽欲召仲尼，虽蒙于其人而弗果，其无成也宜哉”。

○淳于髡论燕畔

齐人伐燕，取其财而俘其民，王朝而受俘，喜见于色，谓其大夫曰：“寡人之伐燕，不戮一人焉，虽汤武亦若是而已矣”。
大夫皆顿首贺。
已而，燕人畔，王怒曰：“吾之于燕民尽心焉，一朝而畔，寡人德不足为与”。
淳于髡仰天大笑，王怪而问之，对曰：“臣邻之富叟疾，使巫祷于神，神告之曰‘若能活物万，吾当为若请于帝，去尔疾，锡尔寿”。
富叟曰诺。
乃使人搜于山，罗于林，罾于泽，得羽毛鳞介之生者万，言于神而放之。
罔罟所及，铩翅而灭足者，嘈嘈聒聒，蔽野揜谷，明日而富叟死，其子往泣于巫曰：“神亦有迋乎”。
问之，以实对，巫笑曰：“有是哉？是女实自迋，非神迋女也”。
今燕之君君㈠臣相为不道，而民无故也。
君伐而取其财，迁其居，冤号之声訇殷天地，鬼神无所依归，帝怒不可解矣，而曰不戮一人焉？夫人饥则死，冻则死，不必皆以锋刃而后谓之杀之也。
周诗曰：树怨以为德，君实有焉，而以尤燕民，非臣之所知也。

㈠衍一君字。

○造物无心

郁离子曰：“呜呼，天下之乱也，天亦无如之何矣！夫天下之物，动者、植者、足者、翼者、毛者、倮者，戢戢如也，沸如也，菶如也，森如也，出出而不穷，连连而不绝，莫非天之生也，则天之好生亦尽其力矣。
尽其力以生之，又尽其力以笼歼之，不亦劳且病哉？其生也非一朝，而其歼也在顷刻，天若能如之何而为之，则亦不诚甚矣”。

○秦医

楚令尹病，内结区霿㈠，得秦医而愈，乃言于王，令国人有疾不得之他医。
无何，楚大疫，凡疾之之秦医者，皆死，于是国人悉往齐求医。
令尹怒，将执之。
子良曰：“不可。
夫人之病而服药也，为其能救己也。
是故辛鳖涩苦之荆，碱砭熨灼之毒，莫不忍而受之，为其苦短而乐长也。
今秦医之方也，不师古人而以臆，谓岐伯、俞跗为不足发，谓《素问》、《难经》为不足究也。
故其所用，无非搜泄酷毒之物，钧吻戟喉之草，荤心晕脑，入口如锋，胸肠刮割，弥日达夕，肝胆决裂，故病去而身从之，不如死之速也。
吾闻之：抉祸莫若轻，人之情也。
今令尹不求诸草茅之言，而图利其所爱，其若天道何？吾得死于楚国，幸也。”。

㈠区霿，区瞀，昏昧也。
《汉书五行志下之上》：“貌言视听，以心为主，四者皆失，则区霿无识”。

○大人不为不情

郁离子曰：“膏粱可以易豆羹，狐貉可以夺缊絮，民情之常也。
是故膏粱不足，豆羹可也；狐貉不足，缊絮可也。
野鸟系于笼中而驯者食也。
笼中之不如山薮，入其笼者知之。
有童子侧木檠而设食以诱鼠，多获鼠。
一夕，逸其一，遂不复获鼠。
今使持槲叶之衣，麦麧之饼，而招于市曰舍尔室，捐而服，而来与我共此。
则虽其子亦走而避矣。
是故不情之事，大人不为之”。

○荀卿论三祥

楚王好祥，有献白乌、白鸜鹆、木连理者，群臣皆贺，荀卿不来。
王召而谓之曰：“寡人不佞，幸赖先君之遗德，群臣辑睦，四鄙无事，鬼神鉴格而降之祥，大夫独不喜焉，愿闻其故”。
荀卿对曰：“臣少尝受教于师矣。
王之所谓祥者，非臣之所谓祥也。
臣闻王者之祥有三，圣人为上，丰年次之，凤凰、麒麟为下。
而可以为祥可以为妖者，不与焉。
故凡物之殊形诡色，而无益于民用者，皆可以谓之祥，可以谓之妖者也。
是故先王之思治其国也，见一物之非常，必省其政。
以为祥与，则必自省曰吾何德以来之？若果有之，则益勉其未至；无则反躬自励，畏其僭也，畏其易福而为祸也。
以为妖与，则必自省曰吾何戾以致之，若果有之，不待旦而改之；无则夙夜祗惕，检视听之所不及，畏其蔽也，畏其有隐慝而人莫之知也。
夫如是，故祥不空来，而妖虚萁应，今三闾大夫放列于湘，鄢郢、夷陵皆举于秦，耕夫牧子莫不荷戈以拒秦，老弱馈饷，水旱相仍，饥馑无蓄，虽有凤凰、麒麟日集于郊，无补楚国之罅漏，而况于易色之鸟，乱常之木乎？王如不省，楚国危矣”。
王不悟，荀卿乃退于兰陵，楚遂不振以亡。

○齐伐燕

齐伐燕，用田子之谋，通往来，禁侵掠，释其俘而吊其民，燕人皆争归之矣。
燕王患之，苏厉曰：“齐王非能行仁义者，必有人教之也。
臣知齐王急近功而多猜，不能安受教；其将士又皆贪，不能长受禁。
请以计中之”。
乃阴使人道齐师，要降者于途，掠其妇人而夺其财，于是降者皆畏，弗敢进。
乃使间招亡民，亡民首鼠，齐将士久欲掠而惮禁，则因民之道鼠㈠，而言于王曰：“燕人叛”。
齐王见降者之弗来也。
果大信之，下令尽收拘降民之家。
田子谏，不听，将士因而纵掠，燕人遂不复思降齐。

㈠道鼠，道字讹，首鼠。

○任己者术穷

郁离子曰：“善疑人者，人亦疑之；善防人者，人亦防之。
善疑人者，必不足于信；善防人者，必不足于智。
知人之疑己而弗舍者，必其有所存也；知人之防己而不避者，必其有所倚也。
夫天下之人，焉得尽疑而尽防之哉？智不足以知贤否，信不是以弭欺诈，然后睢睢焉，惟恐人以我之所以处人者处我也，于是不任人而专任己。
于是谋者隐，识者避，哲者愚，巧者拙，廉者匿，而圆曲顽鄙之士来矣。
圆曲顽鄙之士盈于前，而疑与防愈急，至于术穷而身偾，愈悔其防与疑之不足，不亦痛哉”。

○论史

郁离子曰：“呜呼，吾今而后知以讦为直者之为天下后世害不少也。
夫天之生人，不恒得尧舜禹汤、文王以为之君，然后及其次焉，岂得已哉。
如汉之高祖，唐之太宗，所谓间世之英，不易得也，皆传数百年，夭下之生赖之以安，民物蕃昌，蛮夷向风，文物典章可观，其功不细。
乃必搜其失，而斥之以自夸大，使后世之人举以为词曰：若是者亦足以受天命，一九有则不师其长，而效其短，是岂非以讦为直者之流害哉”。
或曰：“史直笔也，有其事则直书之，天下之公也，夫奚讦”。
郁离子曰：“是儒生之常言，而非孔子之训也。
孔子作春秋，为贤者讳，故齐桓、晋文皆录其功，非私之也，以其功足以使人慕。
录其功而不扬其罪，虑人之疑之，立教之道也。
故诗书皆孔子所删，其于商周之盛王，存其颂美而已矣”。

○天地之盗

郁离子曰：“人，天地之盗也。
天地善生，盗之者无禁，惟圣人为能知盗，执其权，用其力，攘其功，而归诸己。
非徒发其藏，取其物而已也。
庶人不知焉，不能执其权，用其力；而遏其机，逆其气，暴夭其生息，使天地无所施其功。
则其出也匮，而盗斯穷矣。
故上古之善盗者，莫伏羲、神农氏若也，惇其典，庸其礼，操天地之心以作之君，则既夺其权而执之矣，于是教民以盗其力以为吾用。
春而种，秋而收，逐其时而利其生；高而宫，卑而池，水而舟，风而帆，曲取之无遗焉。
而天地之愈滋，庶民之用愈足。
故曰惟圣人为能知盗，执其权，用其力，非徒取其物，发其藏而已也。
惟天地之善生而后能容焉，非圣人之善盗，而各以其所欲取之，则物尽而藏竭，天地亦无如之何矣。
是故天地之盗息，而人之盗起，不极不止也。
然则何以制之？曰遏其人盗，而通其为天地之盗，斯可矣”。

○治圃

公仪子谓鲁穆公曰：“君知圃人之为圃乎？沃其壤，平其畦，通其风日，疏其水潦，而施艺植焉。
窊隆干湿各随其物产之宜，时而树之，无有违也。
蔬成而后撷之，相其丰瘠，取其多而培其寡，不伤其根，撷已而溉，蔬忘其撷，于是庖日充，而圃不匮。
今君之有司取诸民不度，知取而不知培之，其生几何，而入于官者倍焉。
君之圃匮也已，臣窃为君忧之”。

○芈叔课最

楚使芈叔为尹，课上最，楚王大悦，绳诸朝。
孙叔敖仰天大笑，三噎而三顿。
楚王不怿曰：“令尹有不足于寡人与？盍教之，而廷耻寡人，窃为令尹不取也”。
孙叔敖对曰：“臣之里人有洿池以为利者，吴行人过楚，见其鱼鳖之牣也，谓之曰我善渔。
臣之里人喜，为之具罔罟、舟楫，资其行，则趋而之其池，曰我于是乎渔。
臣之里人蹙然曰吾惟子能取江湖之鱼以益我也，若是，则吾固有之矣，而焉用子为哉。
今楚国之民莫非王民矣，芈叔之尹申也，不闻有令政以来邻国之民，而多取诸王之固有以最其课，是剜王之股以啖王也。
则王之左右皆能之矣，不惟是夫也。
今王朝群臣而绳之，群臣不佞，繇是而度王心，则相率而慕效之，以为敌国驱，是社稷之忧也”。
楚王曰善哉。
乃黜芈叔，下令国中曰：“下邑之大夫，有效芈叔剥吾民以最课者，服上刑”。
楚人大悦，三年而伯诸侯。

○道术

艾大夫曰：“民不可使佚也，民佚则不可使也。
故恒有事以勤之，则易治矣”。
郁离子曰：“是术也，非先王之道也。
先王之使民也，义而公，时而度，同其欲，不隐其情，故民之从之也，如手足之从心，而奚恃于术乎，今子之民知畏而不知慕，知免而不知竞，而子之所用者无非掊克之吏，所行者无非朝四暮三之术也。
子以为人不知之，而不知人皆知之也。
故子以是施诸民，民亦以是应诸子，上下之情交隐矣。
子徒见其貌之台，而不知其中之离也；见其外，而不察其心者也。
故自喜以是为得计，而不思恶劳欲逸，人志所同。
是故先王之养民也，聚其所欲，而勿施其所恶。
今子反之，庸非罔乎？上罔下则不亲；下罔上则不孙，不孙不亲，乱之蕴也。
《诗》：彼其之子，邦之司直。
子为司直，乃不循先王之旧章而以罔教，仆实不敢与闻”。
大夫虽惭，弗能改也。

○畏怀

郁离子谓艾大夫曰：“子以为以力毒人而人不言怨者，其最威也乎，怀德也乎”。
大夫曰：“亦畏威而已矣”。
郁离子曰：“吾始以为夫子莫之知也，而今而后知夫子非莫之知也。
夫子以钩距民隐，罗其财以供公，非得已也。
夫子之心人知之也，而夫子之所任则非能以夫子之心为心者也，是以民免而勿子怀也。
《诗》云：小东大东，杼轴其空。
又曰：东人之子，职劳不来；西人之子，粲粲衣服；舟人之子，熊罴是裘；私人之子，百僚是试。
今兹备矣，而民不亩，是怨不在口而在腹地。
《诗》云：中心藏之，何日忘之？若药之在炮未有火以发之也。
夫子而今知之矣，能无虞乎”。

○种树喻

韩非子为政于韩且十年，韩贵人死于法者无完家，于是韩多旷官。
王谓公叔曰：“寡人欲用人，而韩之群臣举无足官者，若之何哉”。
公叔对曰：“王知夫种树乎？臣家国东郊，世业种树，树之材者，松楠栝柏可以为栋梁，种之必三五十年而后成。
其下者为柽柳朴樕，种之则生，不过为薪。
故以日计之，则栋梁之利缓而薪之利速；以岁计之，则薪之利一而栋梁之利百。
臣俱种之，世享其利，是以富甲于韩国。
臣邻之窭叟，急慕而思效之，植松栝不能三年，不待其成而辄伐之，以为常，仅足其朝夕食，无余也。
今君之用人也，不待其老成，至于不克负荷而辄以法戕之，栋梁之材竭矣。
一朝而屋坏，臣恐束薪不足以支之也”。

○智力

郁离子曰：“虎之力，于人不啻倍也。
虎利其爪牙而人无之，又倍其力焉，则人之食于虎也无怪矣。
然虎之食人不恒见，而虎之皮人常寝处之，何哉？虎用力，人用智，虎自用其爪牙，而人用物。
故力之用一，而智之用百。
爪牙之用各一，而物之用百，以一敌百，虽猛不必胜。
故人之为虎食者，有智与物而不能用者也。
是故天下之用力而不用智，与自用而不用人者，皆虎之类也，其为人获而寝处其皮也，何足怪哉”。

○省敌

郁离子曰：“善战者省敌，不善战者益敌。
省敌者昌，益敌者亡。
夫欲取人之国，则彼国之人皆我敌也，故善省敌者不使人我敌。
汤武之所以无敌者，以我之敌敌敌也。
惟天下至仁为能以我之敌敌敌，是故敌不敌而天下服”。

○聚天下者犹的

郁离子曰：“水赴壑，鸟赴林，蝇赴臭，不驱而自至者也，而奚以召之哉。
利者，众之所逐；名者，众之所争；而德者众之所归也。
是皆足以聚天下者也。
故聚天下者其犹的乎。
夫的也者，众矢之所射，众志之所集也。
尧舜以仁义为的，而天下之善聚焉。
收天下之所争逐者，为之均之，不使其争逐也；及其至也，九州岛来同，四夷乡风，穆穆雍雍，以入于其的之中。
桀纣以淫欲为的，而天下之不善聚焉。
收天下之所争逐者，私诸其人；及其穷也，诸侯百姓相与操弓注矢，的其躬而射之。
是故不能仁义而为天下的者，祸也。
故秦之未帝也，天下莫强焉，及其吞六国而一位号，不过再世，匹夫呼而与之争，天下并起和之，莫不以秦为辞者，的所在也。
陈涉先起而先亡，以其先自主以为秦兵之的也。
故曰不为事先动而辄随者，不为的而已矣。
昔者秦攻韩上党，上党之守冯亭以上党归于赵，赵人受之，是以有长平之败，赵国几亡。
夫秦之所欲取者，上党也，兵之所加不选其埋与赵也，惟上党之所在耳。
介山之草木何罪而焚乎？之推之所在也。
是故辞祸有道。
辞其的而已矣”。

○田璆论救楚

秦恶楚而善于齐。
主翦帅师伐楚，田璆谓齐主曰：“盍救诸”，齐王曰：“秦主与吾交善，而救楚是绝秦也”。
邹克曰：“楚非秦敌也，必亡，不如起师以助秦，犹可以为德而固其交”。
田璆曰：“不然。
秦，虎狼也，天下之强国六，秦已取其四，所存者齐与楚耳。
譬如摘果，先近而后远，其所未取者力未至也，其能终留之乎？今秦岂诚恶楚而爱齐也？齐楚若合，犹足以敌秦。
以地言之，则楚近而齐远，远交而近攻，秦之宿计也。
故将伐楚先善齐以绝其援，然后专其力于楚。
楚亡，齐其能独存乎？谚有之曰：攒矢而折之，不若分而折之之易也。
此秦之已效计也。
楚国朝亡，齐必夕亡”。
秦果灭楚，而遂伐齐，灭之。

○九头鸟

孽摇之虚有鸟焉，一身而九头，得食则八头皆争，呀然而相衔，洒血飞毛，食不得入咽，而九头皆伤。
海凫观而笑之曰：“而胡不思九口之食同归于一腹乎，而奚其争也”。

○琴弦

晋平公作琴，大弦与小弦同，使师旷调之，终日而不能成声，公怪之，师旷曰：“夫琴大弦为君，小弦为臣，大小异能，合而成声，无相夺伦，阴阳乃和。
今君同之，失其统矣，夫岂瞽师所能调哉”。

○多疑不如独决

无支祈与河伯斗，以天吴为元帅，相抑氏副之，江疑乘云，列缺御雷，泰逢起风，薄号行雨，蛟鳝、鳄鲮激波涛，而前驱者三百朋，遂北至于碣石，东及吕粱。
河伯大骇欲走，灵姑胥止之曰：“不如且战，不捷而走未晚也”。
乃谋元帅。
灵姑胥曰赑屃可。
河伯曰：“天吴八首八足，而相抑氏九头，实佐之；雷风、雨云之神，各专其能，以卫中坚；蛟鼍、鳄鲮莫不尾剑口凿，鳞锋鬣锷，掉首摧山，揵髻倒渊，而岂赑屃所敢当哉”。
灵姑胥曰：“此臣之所以举赑屃也。
夫将以一身统三军者也。
三军之耳目齐于一个，故耳齐则聪，目齐则明，心齐则一，万夫一力，天下无敌。
今天吴之头八，而副之者又九其头。
臣闻人心之神，聚于耳目，目多则视惑，耳多则听惑。
今以二将之心而御其耳目六十有八，则已不能无惑矣，加以云雷、风雨之师，各负其能，而毕欲逞焉，其孰能一之？故惟赑屃为足以当之。
赑屃之冥冥，不可以智诱威胁而谋激也，而其志有必至，破之必矣。”乃使赑屃帅九夔以以伐之，大捷，故曰众志之参疑，不如一心之独决也。

○射道

常羊学射于屠龙子朱，屠龙子朱曰：“若欲闻射道乎？楚王田于云梦，使虞人起禽而射之。
禽发，鹿出于王左，麋交于王右，王引弓欲射，有鹄拂王旃而过，翼若垂云，王注矢于弓，不知其所射。
养叔进曰：臣之射也，置一叶于百步之外而射之，十发而十中；如使置十叶焉，则中不中非臣所能必矣”。

○一志

郁离子曰：多能者鲜精，多虑者鲜决。
故志不一则厐，厐则散，散则溃溃然，罔知其所定。
是故明生于一，禽鸟之无知，而能知人之所不知者一也。
人为物之灵而多欲以昏之，反禽鸟之不如，养其枝而枯其根者也。
呜呼，人能一其心，何不如之有哉。

○知止

粤工善为舟，越王用之良，命廪人给上食。
粤之治舟者宗之。
岁余言于越王曰：“臣不惟能造舟，而又能操舟”。
王信之，隽李之役，风于五湖，溺焉，越人皆怜之。
郁离子曰：“是画蛇而为之足者之类也。
人无问智愚，惟知止则功完而不毁，故以子胥之贤而不免焉。
夫子胥之入吴也，图报其父兄之雠而已矣。
及其入郢而鞭平王足矣，夫复何求哉？乃不去，而沈其身，不知止也”。

○专心

郁离子曰：“水鸮翔而大风作，穴蚁徙而阴雨零，岂其知之独觉哉？惟其所愿欲莫切于饱与安也，故孜孜以候之。
气将来而必知，惟其心之专也。
是故知曂潦者莫如农，知水草者莫如马，知寒暑者箕㈠如虫。
故以刖守阍，以瞽听乐，取其专也。
鲁人有善《易》者，百家之训诂疏义，无不诵而记之，命之卜则不中。
吴有医，与谭脉证必折，而请其治疾无不愈者。
故曰诚则明矣。
水鸮之知风，穴蚁之知雨，诚也”。

㈠箕字讹，当作莫。

○主一不乱

屠龙子与都黎奕，都黎数败。
馆人怜而助之，又败。
观者皆愕，胥助焉。
从者请已，曰：“吾闻寡不敌众，彼方鸠群知，吾忧子之不胜以圮前劳也”。
屠龙子弗应，坐而奕如故。
都黎乃大败不能支，助者相顾皆失色，执子以诟。
使复之，俱弗敢矣。
从者喜曰：“神矣哉，夫子之奕也”。
屠龙子曰：“未也，子不观夫斗兽乎？夫兽虎为猛，今以虎斗虎，则独虎之不胜多虎也，明矣；以狐斗虎，则虽千狐其能胜一虎哉？多愈见其自乱也。
昔者六国合从以摈秦，辩士之为秦者连衡喻之，六国果不胜，如辩士言。
今者之奕，犹是也。
吾尝行于野，见两头之蛇，其首一东而一西，二首相掣，终日不能离其处。
吾观而悲焉。
故为臣室者，工虽多必有大匠焉，非其画不敢裁也；操巨舟者，人虽多必有舵师焉，非其指不敢行也。
故视听专而事不偾，是故四海之民听于一君则定，百万之师听于一将则胜。
《易》曰：长子帅师，弟子舆尸，凶。
《诗》曰：如彼筑室于道谋，是用不溃于成。
虽使奕秋为之，犹当败也，而况非奕秋者乎？吾何惴焉”。

○虞孚

虞孚问治生于计然先生，得种漆之术，兰年㈠树成而割之，得漆数百斛，将载而鬻诸吴，其妻之兄谓之曰：“吾常于吴商，知吴人尚饰，多漆工，漆于吴为上货，吾见卖漆者煮漆叶之膏以和漆，其利倍而人弗知也”。
虞孚闻之喜，如其言，取漆叶煮为膏，亦数百瓮，与其漆俱载以入于吴。
时吴与越恶，越贾不通，吴人方艰漆，吴侩闻有漆，喜而逆诸郊，道以入吴国，劳而舍诸私馆。
视其漆良也，约旦夕以金币来取漆。
虞孚大喜，夜取漆叶之膏和其漆以俟。
及期，吴侩至，视漆之封识新，疑之，谓虞孚请改约。
期二十日至，则其漆皆败矣。
虞孚不能归，遂丐而死于吴。

㈠兰年，当作三年。

○虎貙

若石㈠隐于冥山之阴，有虎恒蹲以窥其藩。
苦石帅其人昼夜警，日出而殷钲，日入而燎燖，宵则振铎以望，植棘树墉，坎山谷以守，卒岁，虎不能有获。
一日而虎见，若石大喜，自以为虎死无毒己者矣。
于是驰其机，撤其备，垣坏而不修，藩决而不理。
无何，有貙逐麋来止其室之隈，闻其牛羊豕之声而入食焉。
苦石不知其为貙也，叱之不走，投之以块，貙人立而爪之毙。
君子谓若石知一而不知二，宜其及也。

㈠若石，后文或曰若石，或曰苦石，盖刻误，文中两处苦石当亦作若石。

○山居夜狸

郁离子居山，夜有狸取其鸡，追之弗及。
明日从者擭其入之所以鸡，狸来而絷焉，身缧而口足犹在鸡，且掠且夺之，至死弗肯舍也。
郁离子叹曰：“人之死货利者其亦犹是也夫？宋人有为邑而以赂致讼者，士师鞫之，隐弗承，掠焉，隐如故。
吏谓之曰：承则罪有数，不承则掠死，胡不择其轻？终弗承以死。
且死呼其子私之曰：善保若货，是吾以死易之者。
人皆笑之，则亦与狸奚异焉”。

○蹶叔三悔

蹶叔好自信而喜违人言。
田于龟阴，取其原为稻，而隰为粱。
其友谓之曰：“粱喜亢，稻喜湿，而子反之，失其性矣，其何以能获”。
弗听，积十稔而仓无储，乃视于其友之田，莫不如所言以获，乃拜曰：“予知悔矣”。
既而商于汶上，必相货之急于时者趋之，无所往而不与人争，比得而趋者毕至，辄不获市。
其友又谓之曰：“善贾者收人所不争，时来利必倍，此白圭之所以富也”。
弗听，又十年而大困，复思其言而拜曰：“予今而后不敢不悔矣”。
他日以舶人手于海，要其友与偕，则泛滥而东，临于巨渊。
其友曰：“是归墟也，往且不可复”。
又弗听，则入于壑之中，九年得化鲲之涛，嘘之以还。
比还而发尽白，形如枯腊，人无识之者。
乃再拜稽首，以谢其友，伸天而矢之曰：“予所弗悔者有如日”。
其友笑曰：“悔则悔矣，夫何及乎”。
人谓蹶叔三悔以没齿，不如不悔之无忧也。

○诟食

齐人有好诟食者，每食必诟其仆，至坏器投匕箸，无空日。
馆人厌之，忍弗言，将行，赠之以狗，曰：“是能逐禽，不腆以赠子”。
行二十里而食，食而召狗与之食。
狗嗥而后食，且食而且嗥。
主人诟于上，而狗嗥于下，每食必如之。
一日，其仆失笑，然后觉。
郁离子曰：“夫人必自侮，而后人侮之”。
又曰：“饮食之人，则人贱之”，斯人之谓矣。

○玄石好酒

黔中仕于齐，以好贿黜而困，谓豢龙先生曰：“小人今而痛惩于贿矣，惟先生怜而进之”。
又黜。
豢龙先生曰：“昔者，玄石好酒，为酒困，五脏熏灼，肌骨蒸煮如裂，百药不能救，三日而后释，谓其人曰：吾今而后知酒可以丧人也，吾不敢复饮矣。
居不能阅月，同饮至，曰试尝之。
始而三爵止，明日而五之，又明日十之，又明日而大爵，忘其欲死矣。
故猫不能无食鱼，鸡不能无食虫，犬不能无食臭，性之所耽，不能绝也”。

○句章野人

句章之野人，翳其藩以草，闻唶唶之声，发之而得雉，则又翳之，冀其重获也。
明日往聆焉，唶唶之声如初，发之而得蛇，伤其手以毙。
郁离子曰：是事之小，而可以为大戒者也。
天下有非望之福，亦有非望之祸。
小人不知祸福之相倚伏也，则侥幸以为常。
是故失意之事，恒生于其所得意，惟其见利而不见害，知存而不知亡也。

○犁冥

犁冥之粱父之山，得玛瑙焉，以为美玉而售之。
人曰：“是玛瑙也，石之似玉者也。
若以玉价售，徒贻人笑，且卒不克售，胡不实之？虽不足尔欲，售矣”。
弗信，则抱而入海，将之燕，适海有怪涛，舟师大怖，遍索于舟之人曰：“是必舟有宝，而龙欲之耳。
有则亟献之，无惜，惜胥没矣”。
犁冥拊膺而哭，问其故，曰：“余实有重宝，今将献之，不能不悲耳”。
索而视之，玛瑙也。
舟师哑然，忘其怖而笑曰：“龙宫无子，不能识此宝也”。

○姑苏围

姑苏之城围，吴王使太宰伯嚭发民以战，民诟曰：“王日饮而不虞寇，使我至于此，乃弗自省，而驱予战。
战而死，父母妻子皆无所托；幸而胜敌，又不云予功。
其奚以战”。
太宰嚭以告王，请行赏。
王恡不发。
请许以大夫之秩，王顾有难色。
王孙雄曰：“姑许之，寇退，与不与在我”。
王乃使太宰嚭令。
或曰：“王好诈，必诳我”。
国人亦曰：“姑许之，寇至，战不战在我”。
于是王乘城，鸱夷子皮虎跃而鼓之，薄诸阊阖之门，吴人不战，太宰帅左右扶王以登台请成，弗许。
王伏剑，泰伯之国遂亡。

○鄙人学盖

郑之鄙人学为盖，三年艺成而大旱，盖无所用，乃弃而为桔槔，又三年艺成而大雨，桔槔无所用。
则又还为盖焉。
未几而盗起，民尽改戎服，鲜有用盖者。
欲学为兵，则老矣。
郁离子见而嗟之曰：“是殆类汉之老郎与，然老与少非人之所能为也，天也。
艺事繇己之学，虽失时在命，而不可尽谓非己也。
故粤有善农者凿田以种稻，三年皆伤于涝，人谓之宜泄水以树黍，弗对，而仍其旧。
其年乃大旱，连三岁，计其获则偿所歉而赢焉。
故曰：旱斯具舟，热斯具裘。
天下之名言也”。

○世农易业

狐邱之野人世农，农田之入俭，恒思易其业，而未有加于农者。
其舅之子驺于邑大夫，归而华其衣，见而企焉，遂弃农而往为驺。
其主曰：“汝自欲耳，余弗女逐也，三年而不返，则汝之田与庐，吾当使他人营之，无悔也”。
跽而辞曰唯。
越三年，而其所事者物故，欲复归，而田与庐皆易人矣。
故主怜而召之，而其同里皆疾其亡故而违常也，遂恧不敢复而途殍焉。
或以语郁离子，郁离子曰：“古称良农不为水旱辍耕，良贾不以折阅㈠废市，正谓此也。
吴人有养猿于笼十年，怜而放之，信宿而辄归，曰：未远乎？舁而舍诸大谷。
猿久笼而忘其习，遂无所得食，鸣而死。
是以古人慎失业也”。

㈠折阅，《荀子修身》：“良农不为水旱不耕，良贾不为折阅不市”。
杨倞注：“折，损也，阅，卖也。
谓损所阅卖之物价也”。

○多疑难与共事

郁离子曰：“多疑之人不可与共事，侥幸之人不可与定国。
多疑之人其心离，其败也以扰；侥幸之人其心汰，其败也以忽。
夫惟其多疑也，而后逢迎之夫集焉；惟其侥幸也，而后亡忌惮之夫集焉。
逢迎之夫，道萁猜而揜其明；亡忌惮之夫，盈其欺而厉其暴。
然后益疑其所不当疑，而决其所不当决。
败而后悔，奚及哉”。

○天道

盗子问于郁离子曰：“天道好善而恶恶，然乎”，曰然。
曰：“煞则天下之生，善者宜多而恶者宜少矣。
今天下之飞者，乌鸢多而凤凰少，岂凤凰恶而乌鸢善乎？天下之走者，豺狼多而麒麟少，岂麒麟恶而豺狼善乎？天下之植者，荆棘多而稻粱少，岂稻粱恶而荆棘善乎？天下之火食而竖立者，奸宄多而仁义少，岂仁义恶而奸宄善乎？将人之所谓恶者，天以为善乎？人之所谓善者，天以为恶乎？抑天不能制物之命，而听从其自善恶乎？将善者可欺，恶者可畏，而天亦有所吐茹乎？自古至今，乱日常多，而治日常少；君子与小人争，则小人之胜常多，而君子之胜常少。
何天道之好善恶恶而若是戾乎”。
郁离不对。
盗子退谓其徒曰：“甚矣，君子之私于天也，而今也辞穷于予矣”。

○茧丝

郁离子曰：“蚕吐丝而为茧以自卫也，卒以烹其身，而其所以贾祸者，乃其所自作以自卫之物也。
蚕亦愚矣哉！蚕不能自育，而托于人以育也，托人以育其生，则竭其力，戕其身，以为人用也弗过。
人夺物之所自卫者为己用，又戕其生而弗之恤矣，而曰天生物以养人。
人何厚，物何薄也？人能财成天地之道，辅相天地之宜，以育天下之物，则其夺诸物以自用也，亦弗过。
不能财成天地之道，辅相天地之宜，蚩蚩焉与物同行，而曰天地之生物以养我也，则其获罪于天地也大矣”。

○东陵侯

东陵侯既废，过司马季主而卜焉。
季主曰：“君侯何卜也”。
东陵侯曰：“久卧者思起，久蛰者思启，久懑者思嚏。
吾闻之畜极则泄，閟极则达，热极则风，壅极则通。
一冬一春，靡屈不伸，一起一伏，无往不复。
仆窃有疑，愿受教焉”。
季主曰：“若是则君侯已喻之矣，又何卜为”。
东陵侯曰：“仆未究其奥也，愿先生卒教之”。
季主乃言曰：“呜呼，天道何亲，惟德之亲；鬼神何灵，因人而灵。
夫蓍枯草也，龟枯骨也，物也，人灵于物者也，何不自听而听于物乎？且君侯何不思昔者也，有昔者必有今日。
是故碎瓦颓垣，昔日之歌楼舞馆也；荒榛断梗，昔日之琼蕤玉树也；露蛬风蝉，昔日之凤笙龙笛也；鬼磷萤火，昔日之金釭华烛也；秋荼春荠，昔日之象白驼峰也；丹枫白荻，昔日之蜀锦齐纨也。
昔日之所无，今日有之不为过；昔日之所有，今日无之不为不足。
是故一昼一夜，华开者谢；一秋一春，物故者新。
激湍之下必有深潭，高邱之下必有浚谷，君侯亦知之矣，何以卜为”。

○情为欲使

郁离子曰：“气者，道之毒药也；情者，性之锋刃也。
知其为毒药、锋刃而凭其行者，欲使之也。
呜呼。
天与人神灵者也，而皆不能不为欲所使，使气与情得以逞其能，而性与道反随其如往。
造化至此，亦几乎穷类”。

○枯荷履雪

郁离子见披枯荷而履雪者，恻然而悲，涓然而泣之沾其袖，从者曰：“夫子奚为悲也”。
郁离子曰：“吾悲若人之阽死而莫能恤也”。
从者曰：“夫子之志则大矣，然非夫子之任也，夫子何悲焉？夫子过矣”。
郁离子曰：“若不闻伊尹乎？伊尹者，古之圣人也，思天下有一夫不被其泽，则其心愧耻若挞于市。
彼人也，我亦人也，彼能而我不能，宁无悲乎”。
从者曰：“若是则夫子诚过矣！伊尹得汤而相之，汤以七十里之国为政于天下，有人民焉、有兵甲焉而用之，执征伐之权，以为天下君，而伊尹为之师，故得志而弗为，伊尹耻之。
今夫子羁旅也，伊尹之事非夫子之任也，夫子何为而悲哉？且吾闻之：民，天之赤子也，死生休戚，天实司之。
譬人之有牛羊，心诚爱之，则必为之求善牧矣。
今天下之牧无能善者，夫子虽知牧，天弗使牧也，夫子虽悲之，若之何哉”。
遇而歌曰：‘彼冈有桐兮，此泽有荷，叶不庇其根兮，嗟嗟奈何“。
郁离子归，绝口不谭世事。

○圣人不知

楚南公问于萧廖子云曰：“天有极乎？极之外又何物也？天无极乎？凡有形必有极，理也，势也”。
萧寥子云曰：“六合之外，圣人不言”。
楚南公笑曰：“是圣人所不能知耳，而奚以不言也。
故天之行，圣人以历纪之；天之象，圣人以器验之；天之数，圣人以算穷之；天之理，圣人以易究之。
凡耳之所可听，目之所可视，心思之所可及者，圣人搜之，不使有亳忽之藏。
而天之所閟，人无术以知之者惟此。
今又不曰不知，而曰不言，是何好胜之甚也”。

<h2>太师诚意伯刘文成公集卷之四学丽水何镗编校</h2>

郁离子三

○牧豭

项羽既自立为西楚霸王，都彭城，狙邱先生自齐之楚，牧豭请见曰：“先生曷之往”，先生曰：“我将见楚王”。
牧豭曰：“先生布衣也，而见楚王，亦有说乎”，先生曰：“楚王起草莱，为天下除暴秦，分封诸侯而为盟主，我将劝之以仁义之道，帝皇之事”。
牧豭曰：“善哉先生之盛心也！其若楚国之勋旧何”。
狙邱先生不悦曰：“小人亦有知乎？是非若所及也”。
牧豭曰：“臣牧豭者也，家贫无豭，而为人牧豭，豭蕃则主人喜而厚其佣，不则反之。
故臣之牧豭也，舒舒蔫，诘朝而放之，使其蹢躅于丛灌之中，鼻粪壤而食腥秽，籍朽翳荟，负途以游，则皆繇由然不苦牧，而获主人之欢，以不后臣之佣。
臣西家之子慕利而求其术，臣靳欲专之，弗以告也。
西家子不能蕃豭，主人怪之，恒不足其佣。
于是为豭作寝处焉，高其垣，洁其槽，旦而出之，日未入而收之，择草以食之，不使啖秽臭。
豭弗得逸，则皆亡之野。
主人怒而逐之。
今楚国之休戚臣皆豭也，豭得志则王喜，不得其志则王不喜矣，遑恤乎其它。
而先生欲使之易其心，以行子之道，幸而弗听，先生之福也。
其或听焉，而不待其终，则先生之策未效，而先亡王豭，王必怒。
昔者卫鞅以帝王之道说秦孝公，终日不入耳，及以伯术语之，曾未移时，不觉其膝之前，何哉？彼功利之君，鲜不务近而忽远，故非尧禹不可与言道德，非汤武不可与谋仁义。
今楚王何如人哉？其所与立功业计政事者，非谪戍之刑徒，则杀人之亡命也，攘攘其心而炎炎其欲者也，而欲与之论道德行仁义，是何异于被鹿麋以冠裳，而使与人同饮食哉？而王非此不可也，无乃抗先生之神而无益于道乎？且先生之德不如仲尼，犹霄壤也。
仲尼历聘诸侯，卒栖栖而无合，然后危于匡，困于宋，饿于陈蔡之间，几不免焉。
今楚王之威，非直孔子之时诸侯大夫比也，先生之行，臣窃惑焉”。
君子谓狙邱先生有救时之心，而不如牧豭之识事势也。

○割瘿

夷门之瘿人，头没于胛，而瘿代为之元。
口目、鼻耳俱不能为用，郢封人怜而为之割之。
人曰：“瘿不可割也”。
弗听。
卒割之，信宿而死。
国人尤焉，辞曰：“吾知去其害耳，今虽死，瘿亦亡矣”。
国人掩口而退。
他日，有恶春申君之专者，欲言于楚王使杀之。
荀卿闻之曰：“是不亦割瘿之类乎？春申君之用楚非一日矣，楚国之人知有春申君而已，春申君去，则楚随之，是子又欲教王以割瘿也”。

○直言谀言

郁离子曰：“乌鸣之不必有凶，鹊鸣之不必有庆，是人之所识也。
今而有乌焉，日集人之庐以鸣，则其人虽恒喜，亦莫不恶之也；有鹊焉，日集人之庐以鸣，则其人虽恒忧，亦莫不悦之也。
岂惟常人哉，虽哲士亦不能免矣。
何哉？宁非以其声与？是故直言人皆知其为忠，而不能卒不厌；谀言人皆知其为邪，而不能卒不惑。
故知直言之为药石，而有益于己，然后果于能听；知谀言之为疢疾，而有害于己，然后果于能不听。
是皆怵于其身之利害而然也。
是故善为忠者，必因其利害而道之；善为邪者，亦必因其利害而欺之。
惟能灼见利害之实者，为能辨人言之忠与邪也。
人欲求其心之惑，当于其闻乌鹊之鸣也识之”。

○世事翻覆

郁离子与客泛于彭蠡之泽，风云不兴，白日朗照，平湖若砥，鱼虾之出没皆见，畠如也，豁如也，左之右之无不可者。
客曰：“有是哉，泛之乐也！吾得托此以终其身焉足矣”。
已而，山之云出如缕，不顷刻而翳日，风歘然薄石而偃木，鼓穹嵁而雷九渊，轮旋而箕簸焉。
客踸不能立，俯而哕，伏而不敢仰视，神逝魄夺如死，曰：“吾往矣！吾终身不敢复来矣”。
郁离子曰：“世事亦若是也。
夫千乘之君，坐朝而临群臣，受言接词，鲜不温温然。
一朝而怒，莫敢撄其锋，其何以异于水乎？天下之久安也，人恬不知患。
谓之儆不信，而死亡于梦寐者亡限也，无亦知泛之乐而不知风之可畏乎。
慎兢观于吕梁，见其触石而煦沫也，曳足而走曰：吾何为冒是哉？没齿而不涉。
君子以为知畏，其贤于海贾远矣。
故三峡之惊湍，望而知其能覆舟也，而蹈之以死者，不有其生者也。
知泛之乐而不知风之可畏者，未尝夫险者也。
故曰暴虎冯河，死而无悔者，圣人不与也。
言其知祸而弗避也。

○食鲐

司城子之圉人之子，食〔鱼侯〕鲐而死，弗哭。
司城子问之曰：“父与子有爱乎”，曰：“何为其无爱也”。
司城子曰：“然则尔之子死而弗哭，何也”。
对曰：“臣闻之：死生有命，知命者不苟死。
〔鱼侯〕鲐毒鱼也，食之者死，夫人莫不知也，而必食以死，是为口腹而轻其生，非人子也。
是以弗哭”。
司城子愀然叹曰：“好贿之毒其犹食〔鱼侯〕鲐乎？今之役役者无非口腹之徒也，而不知圉人之弗子也，甚矣”。

○说秦

瑕邱子既说秦王，归而有矜色，谓慎子曰：“人皆谓秦王如虎不可触也，今仆已摩其须拍其肩矣”。
慎子曰：“善哉！先生天下之独步也，然吾尝闻赤城之山有石梁五仞，径尺而龟背，其下维千丈之谷，县泉沃之，温藓被焉。
无藤萝以为援也。
有野人负薪而越之，不留趾而达，观者皆唶唶。
或谓之曰：是石粱也，人不能越，惟若能越之，得匪有仙骨乎？使还而复之。
其人立而睨之，则足摇而不能举，目远而不敢瞩。
今子之说秦王，是未睹夫石梁之险者也。
是故过瞿塘而不栗者，未尝惊于水者也；视狴犴而不惴者，未尝中于法者也。
使先生而再三之，则亦无辞以教仆矣”。

○梦骑

刍甿之市，见市子之骑而都也，慕之，顾无所得马，归而惋形于色。
一夕，乃梦骑，乐甚，寤而与其友言之。
其友怜而与俱适市，僦马与之，骑以如陌。
马见青而风，嘶而驰，駜然而骧，蹴然而若凫，刍甿抱鞍而号，旋于马腹之下，马跃而过之，头入于泥尺有咫。
其友驰救之免。
归乃谓其子曰：“知命者有大戒，惟慎无乘马而已”。

○石激水

郁离子曰：“石激水，山激风，法激奸，吏激民，言激戎，直激暴。
天下之纷纷生于激。
是故小人之作乱也，繇其操之急，抑之甚，而使之东西南北无所容也。
故进则死，退则死，进退无所逃也，则安得不避其急而趋其缓也哉？夫人之有欲，如婴儿之欲乳也。
吾力不足以遏之，而又不能舒徐以开之，委曲以道之，乃欲以一介之微挫其锋于顷刻，是何异乎以唾灭火，以瓠捍刃也哉？圣人知其无益也，故曰：人而不仁，疾之已甚，乱也。
及其见阳虎也，则应之曰：诺，吾将仕矣。
而不与之争也。
陈恒弑其君，告夫三子，不可，则曰：以吾从大夫之后，不敢不告也。
而不与之辩也。
夫如是何激之有哉？是故鲧堙洪水，禹乃导而疏之，然后地平天成之功不在鲧而在禹，何也？激不激之谓也”。

○楚巫

楚俗尚鬼，鬼实弗神也，而其巫谋神之。
乃阴构于邑侠，请以其利共。
邑侠以其情通于国侠，故得悉闻有司之事与讼狱之胜负，验如响。
有不用巫言，则事之已右者必左，已左者必右。
于是楚人之奉巫过于奉王令，宁违王禁而不敢违巫言。
王闻之怒，命司马戮巫而焚其祠。
国人大噪，相与为讹言。
于是楚旱，民皆以咎王，群小巫并起为讙，遍国中皆称鬼。
王与令尹谋尽杀巫，以问熊蛰父。
熊蛰父曰：“是激也，未可。
夫民愚而溺于祸福，彼方兴用鬼，而吾骤遏之，未竟其所望，而谓吾怫其情，必怨。
夫怨起于微而积者也。
十家之邑，一日不能户无事，而况楚国乎？有事莫不诿诸鬼，则莫不倚鬼以尤王，其奚以御之？不如因而亢之。
小人能诪祸而不避亢，亢而后昭其许，则不户说而喻，然后明正其法，蔑敢违矣”。
乃命群巫推一大巫以主鬼而复其祠，国有事亦请焉。
而大选县公，平庶狱，宽征役，绝请谒，黜贪墨，国邑之侠皆屏迹。
巫言多不中，民始懈会。
鄙有西师，王集其国老以祈巫，巫不得先闻而失其辞，王以诘国老，国老愕，弗能对。
乃尸巫而爇鬼，无一人敢复言鬼。

○公孙无人

柳下惠之弟跖盗于鲁，鲁国人患之。
公孙无人谓展季曰：“舜父瞽瞍而弟象，舜克谐以孝，烝烝乂，不格奸。
有诸”。
展季恻然无以应。
明日而之盗跖，盗跖环甲兵以自卫，揖其兄以入，还而坐，扬扬然问曰：“圣人之聚有道乎”。
展季曰有。
请问之，曰：“太上以德，其次以政，其下以财。
德久则怀，政驰则散，财尽则离。
故德者主也，致者佐也，财者使也。
致君子莫如德，致小人莫如财，可以君子，可以小人，则道之以政。
引其善而遏其恶，圣人兼此三者而弗颠其本末，则天下之民无不聚矣”。
盗跖怫然曰：“我之聚人也异于是。
驱之以白刃，渍之以赤血。
从我者与之，其不从我者屠之，焚烧其室庐，芟翦其妻孥，芜其土田，割其恩爱，断绝其顾念，使之不夺不食，舍我奚适。
吾将以是横行于天下，而非若长者之迂也”。
展季哑然而返曰：“始吾谓人无不肖，皆异于禽兽，繇今观之，殆不若矣”。
遂隐于柳下，而别其族曰柳下氏。

○僰人养猴

僰人养猴，衣之衣而教之舞，规旋矩折，应律合节。
巴童观而妒之，耻己之不如也，思所以败之，乃袖茅栗以往，筵张而猴出，众宾凝咛，左右皆蹈节，巴童佁然挥袖而出其茅栗掷之地，猴褫衣百争之，翻壶而倒案，僰人呵之不能禁，大沮。
郁离子曰：“今之以不制之师战者，蠢然而蚁集，见物则争趋之，其何异于猴哉”。

○良心

郁离子曰：“人莫不亲其父母也，而弗思他人之亦各亲其父母也；莫不爱子也，而弗思他人之亦各爱其子也。
故有杀人之父母与子而不顾者。
及其父母与子之死，则不堪其悲，是其良心之未亡，犹可道而之善也。
人有不能孝于父母，而钟爱其子者，不思父母之于己，亦犹己之于子也，是其良心虽亡，而犹有存者，亦未至于不可道而之善也。
是故圣人立教，因其善端而道之，使之引而伸之，触类而长之，侯以明之。
挞以记之，格则承之庸之，否则威之。
生之者天地父母，而成之者君师也。
不然，名虽曰人，与禽兽何别焉？”。

○饮漆毒水

熊蛰父谓子离曰：“今有病渴，而刺漆汁以饮之。
可乎”。
曰不可。
“育鱼于池而患獭，则毒其水，可乎”。
曰不可。
曰：“然则子之王亦未之思也甚矣。
王患民赋之不均也而用司马发。
司马发极人力之所至，务尽收以为功，见利而不见民；民入不足以为出，老弱饿殍，田野荒虚，而王未之闻也。
王患敌寇之未弭也，而用乐和。
乐和悦士卒以剽掠，见兵而不见民；民视之犹虎狼，所过妻孥不保，而王未之知也。
是何异乎刺漆汁以止渴，毒池水以禁獭哉？王如不寤，吾恐民非王民而国非王国矣”。

○石羊先生自叹

石羊先生倚楹而叹曰：“呜呼，予何为其生乎？人皆娭娭㈠，我独离离，人皆养养，我独罔罔。
谓天之弃之乎？则比人为有知。
谓天之顾之乎？则何为使予生于此时？时乎命乎，我独于罹。
东乎西乎南乎北乎，吾安所归？独不如鱼与鳖乎，潜居于坻；又不如鸿与雁乎，插羽而飞。
何不使之为土为石乎，而强生以四肢；又何不使之冥冥木木，不知痛痒，以保其真乎？而予之以致寇之货，陷之以不测之机”。
于是悲风振天，四野凄凉，浮云不行，霰雪交零，日月为之无光七日。

㈠娭娭，音奚，和乐貌。
元结《二风诗治风至慈》：“至化之深兮，猗猗娭娭”。

○小人犹膏

郁离子曰：“小人其犹膏乎？观其皎而泽，莹而媚，若可亲也。
忽然染之则腻，不可濯矣。
故小人之未得志也，尾尾焉；一朝而得志也，岸岸焉。
尾尾以求之，岸岸以居之，见于声，形于色，欲人之知也如弗及。
是故君子疾夫尾尾者”。

○鹰化为鸠

文山之鹰既化为鸠，羽毛、爪觜皆鸠矣。
飞翔于林木之间，见群羽族之翪然集也，瞿然忘其身之为鸠也，虺然而鹰鸣焉，群鸟皆翕伏。
久之，有乌翳薄而窥之，见其爪觜、羽毛皆鸠而非鹰也，则出而噪之。
鸠仓皇无所措，欲斗则爪与觜皆无用，乃竦身入于灌。
乌呼其朋而逐之，大困。
郁离子曰：“鹰，天下之鸷也，而化为鸠，则既失所恃矣，又鸣以取困，是以哲士安受命而大含忍也”。

○城莒

莒北离公城莒视绛都，正舆大夫谏曰：“晋天下之大国也，而作绛都，三年然后成，民犹弗堪，而况于莒乎？蕞尔国于晋不百一，以一企百，何异乎以羔服象乘乎？且城成而与守者民也，悉莒国之人不直晋一邑，而矧敢视绛。
苟有事焉，民集于一隅，三则否矣”。
乃损而参之，尽役其老幼，五年而不毕。
楚师伐之，民不战而溃。
君子谓莒北离公之智不如蚁。
蚁计其徒之多寡以作室，有戒则徙，徙各执其事，有蚳者负其蚳以行。
今离公为国而不量其力，不丧何待？

○寡悔

郁离子曰：“食主于疗饥，其功在饱，而甘旨不与焉。
衣主于御寒，其功在暖，而华饰不与焉。
饱暖主也，甘旨华饰客也。
言文而不信，行诡而不实，是专事为客而亡其主也，是犹构九成之楼，而以竹柱也。
呜呼，人之于事也，能辨识其何者为主，何者为客，而不失其权度，则亦庶几乎寡悔矣夫”。

○晚成

屠龙子失马而治厩，人曰晚矣。
屠龙子曰：“折肱而学医，未晚也。
昔者齐桓、晋文公皆先丧其国，而后归为五伯。
越王句践牺于会稽，而后灭夫差，作诸侯长。
知武子囚于楚，而后归相晋侯，光复先君之业。
孙子刖足，而后为大国师，破军斩将，威动天下。
伍子胥丧家出奔，而后入郢复其父兄之仇。
范雎折胁拉齿于箦中，而后相秦斩魏齐。
此三君四大夫者，方其逃奔困厄之际，孰不谓其当与枯荄落叶同腐土壤；而一旦光辉焕赫，使人仰之如日星之在上。
向使其甘于危亡而自暴也，则说已矣。
故七月之旱，禾不生矣，犹可芟而望其穞㈠；若以为晚而遂弃之，田卒荒矣”。
数月而马归，人服其识。

㈠穞同稆，《埤苍》：“稆，自生也”。

○待士

齐宣王与盼子游于囿，出鸟兽鱼鳖而观之，见其驯狎而不惊也，洋洋然有喜色。
盼子问曰：“王何以能使之若是哉”。
王曰：“吾惟其性之欲，而弗逆焉耳”。
盼子曰：“王必以山林处其狐狸、猴猿，沼处其鱼鳖，而泽处其鸿雁乎”。
王曰：“然”。
盼子曰：“王必以肉饱其虎豹，果饱其猴猿，稻粱饱其鸿雁，鸡鹜饱其狐狸乎”。
曰：“固然”。
盼子曰：“使虎豹一日无肉，猴猿一日无果，鸿雁一日无稻梁，狐狸一日无鸡鹜，则王能安之乎”。
王曰：“不能也”。
“今欲以泽沼处虎豹、狐狸、猴猿，而山林处鸿雁、鱼鳖，则王能驯之乎”。
王曰：“不能也”。
曰：“然则王之所以处鸟兽鱼鳖无不得其所矣，彼必感王之德而知所以报王矣。
今济与洸斗，河济洸泗同溢，民庶流离，无人以拯之，臣请举豹。
三晋合兵伐我，侵车东至阿，无人以御之，臣请举虎。
瀛博之间海溢，水冒于城郭，无人以收之，臣请举鳖。
四郊多垒，烽火不绝，狗偷鼠窃，乘时而兴，无人以治之，臣请举狐。
戎卒相持，千里馈饷，禾黍不登，仓廪空竭，无人以理之，臣请举雁。
礼典违阙，纪法失守，敌国使至，无人以应之，臣请举猴。
忠信不孚，民隐其情，断狼多辟，无人以明之，臣请举猿。
力本无赀，草莱滋蔓，田野荒芜，无人以辟之，臣请举狸。
而王可以坐镇齐国矣”。
王勃然色变。
盼子曰：“王无怪也，臣以为王不惜桑麻之地，以为山林沼泽；不惜人食，臣养禽兽者，为其足以承王之任使也。
今皆不可，则必于人乎取之。
而王之待士，未见有惟其性之欲而弗逆者也，来见有处之必以其处，而食之必以其食者也。
则王之所重轻，人知之矣，而又欲绳之以王之徽纆，范之以王之榘度，强之以其所不能，迫之以其所不愿，则任王之事者，非图脯鬻，则有所不得已焉耳。
而欲望其悉心竭力，与王共治齐国，是何异乎筑枯箨以防水，钻朽木以取火哉”。
于是宣王豁然大寤，投案而起，下令放禽兽，开沼泽，与民共之；礼四方之贤士，立盼子以为相。
齐国大强秦楚，致霸，盼子之力也。

○蛇蝎

楚人有见蛇蝎而必杀之者；又有曲为之容，而惟恐人之伤之者。
或曰：“斯二者孰是”。
郁离子曰：“其亦杀之者是，而容之者非耳”。
或曰：“人有害于人，伤成而受罪，律也。
今蛇与蝎未尝伤人，而辄杀之，不已甚乎”。
郁离子曰：“是非若所及也。
夫人与物之轻重，较然殊矣。
虫蛇之无知，而欲以待人者待之，不亦惑乎？昔者周公命庭氏射妖鸟以救日之弓、救月之矢，又命硩簇氏掌覆妖鸟之巢，着为典训。
故孙叔敖见两头之蛇杀而埋之，其母以为阴德。
君子不非焉，况毒人之虫，中之者不死则痍，而曰必待其伤成而后可杀，是以人命同于虫蛇，其失轻重之伦，不亦甚哉？近世之为异端，以杀物为有罪报，而大小善恶无所别，故见恶物而曲为之容，私于其身为之，而不顾其为人之害，其操心之不仁可见。
吾故曰是非若所及也”。

○鵋鶀㈠好音

吴王夫差与群臣夜饮，有鵋鶀鸣于庭，王恶，使弹之，子胥曰：“是好音也，弗可弹也”。
王怪而问之。
子胥曰：“王何为而恶是也？夫有口则有鸣，物之常也，王何恶焉”。
王曰：“是妖鸟也，鸣则不祥，是以恶之”。
子胥曰：“王果以为不祥而恶之与？则有口而为不祥之鸣者，非直一鸟矣。
王之左右皆能鸣者也，故王有过，则鸣以文之：王有欲，则鸣以道之；王有事，则鸣以持之；王有闻，则鸣以蔽之；王臣之顺己者，则鸣以誉之；其不顺己者，则鸣以毁之。
凡有鸣必有为。
故其鸣也，能使王喜，能使王怒，能使王听之而不疑。
是故王国之吉凶惟其鸣，王弗知也，则其不祥孰大焉，王胡不此之虞而鸟鸣是虞？夫吉凶在人，禽兽何知，若以为不祥，则虑而先为之防，求吾阙而补焉，所益多矣。
臣故曰是好音也”。

㈠鵋鶀，猫头鹰。

○靳尚

屈子谓楚襄王曰：“王之所以爱靳尚者，谓其善任使令与？夫国王国，民王民也，靳子有事焉，非王言不获，是楚人之听于靳子也，以王故。
然则靳子无王不可也，而王亦何赖于靳子哉？今王委国靳子，食不由靳子则不甘于口，衣不繇靳子则不安于体，出号令不繇靳子则王心惘然以为不足，臣窃惑焉。
昔商王受之任蜚廉、恶来辈也，惟王之所欲而奉之，揣王之心，度王之意，多方以迎合，自以为大忠于王，而不知为王集天下之怒，牧野之聚，王亡而身与之俱，亦何益哉？今靳子不鉴往辙，而王蛊是裕。
王忱有德令，则靳子收其恩，曰余实为之。
民弗堪命，则曰余将若王何？利究于下，而怨归于上。
臣恐楚国之非王国也”。
襄王大怒，放屈子于湘江之源。
屈子去楚，楚乃大弱于秦。

○论乐

熊蛰父居楚，有见闻必言，不待王之问也。
及其之宋，宋王虽问之，弗言。
或曰：“宋王之待先生不薄于楚王，而先生或言焉，或不言焉，无乃异乎”。
熊蛰父曰：“子亦尝学乐乎？鼓钟县矣，和之以琴瑟，间之以笙磬，合止棁敔，然后八音谐而箫韶成矣。
今有陈筝筑笛缶，间以铙钹，和以羯鼓，虽有鸣球磬筦，其可以杂奏乎？是故雷不鸣于启蛰，而鸣于日至，则夭道变；鸡不鸣于向晨，而鸣于宵中，则人听惑”。

○招安

郁离子曰：“劝天下之作乱者，其招安之说乎。
非士师而杀人，谓之贼；非其财而取诸人，谓之盗。
盗贼之诛，于法无宥。
秦以苛政罔民，汉王入关尽除之，而约三章焉：杀人、伤人及盗而已。
秦民果大悦归汉，汉卒有天下。
繇是观之，岂非他禁可除，而惟此三者不可除乎？天生民不能自治，于是乎立之君，付之以生杀之权，使之禁暴诛乱，抑顽恶而扶弱善也。
暴不禁，乱不诛，顽恶者不抑，善者日弱以消，愚者化而从之，亦已甚矣；而又崇之以爵禄，华之以宠命，假之以大权，使无辜之民不可与共戴天者，释其雠而服事焉，是诚何道哉！遂使天下之义士丧气，勇士裂眦，贪夫悍客攘臂慕效，以要利禄，故曰劝天下之作乱者，招安之说。
而世主弗寤也，悲夫”。
或曰：“然则舞干羽而苗格，非与”。
曰：“甚哉，俗儒之梏于文以误天下也。
《舜典》曰窜三苗于三危。
又曰分北三苗。
夫窜与分北，皆非抚纳降附之词也，则岂因其来格而遂为之哉？非人情也。
圣人岂为之？必也以兵临之，而后分北。
其来格者安之，顽不悛者窜之耳。
又况干羽，非特文舞，则非曰诞敷文德，而遂弛其伐苗之谋，明矣。
《皋陶》曰：苗顽弗即工，帝念哉，念兹在兹。
则有虞之君臣，不顷刻而忘苗，可想而见，岂若后世衰微偷情㈠之君臣，以姑息为幸，而以劝贤之爵禄，劝天下之大憝哉”。

㈠偷情，情字讹，偷惰也。

○盗犨

盗犨以如芒之钩，系八尺之丝，构牛舌而牵之，宵夜而牛随之行，莫之违也。
故世之善盗牛者称犨焉。
郁离子曰：“是所谓盗道也。
中其肯，扼其害，操其机而运之，蔑不从矣”。
石羊先生曰：“此古人制盗之道也，今人弗能也，盗用之矣”。

○种谷

罔与勿析土而农，耨不胜其草，罔并剃以焚之，禾灭而草生如初，勿两存焉。
粟则化而为稂，稻化为稗，胥顾以馁。
乃得诉于后稷曰：“谷之种非良”。
问而言其故，后稷曰：“是女罪也。
夫谷繇人而生成者也，不自植也，故水泉动而治其亩，灵雨降而播其种，蜩螗鸣而芸其草，粪壤以肥之，泉流以滋之，其耨也，删其非粪，不使伤其根；其植也，相其土宜，不使失其性。
潦疏暵溉，举不违时，然后可以望有秋。
今女不师诸先民，而率繇乃心，以遏天生，乃弗惩尔躬，而归咎于种之非良，其庸有愈乎”。

○汪罔僬侥

汪罔之国人长，其胫骨过丈，捕兽以为食，兽伏则不能俯而取，恒饥焉。
僬侥之国人短，其足三寸，捕蜩以为食，蜩飞则不能仰而取，亦恒饥焉。
皆诉于帝蜗，帝娲曰：“吾之分大块以造女也，虽形有巨细，而耳鼻、口目、头腹、手足、心肝、腑肠、毛孔、骨节，无彼此之多寡也。
长则用其长，短则人用其短，不可损也，亦不可益也。
若核之有仁，么乎其微，而根干、枝叶莫不具矣。
若卵之有壳，块乎其冥，而羽毛、觜抓无不该矣。
今女欲为核之仁乎，卵之壳乎，是在女矣，非吾所能与也”。

○神仙

虺韦问于罗离子奇曰：“或称神仙，有诸”。
曰：“有之”。
曰：“何以知之”。
曰：“以物”。
请问之。
曰：“狐，兽也；老枫，木也，而皆能怪变。
人，物之灵，夫奚为不能怪变？故神仙人之变怪者也。
怪可有不可常，是故天下希焉”。
曰：“神仙不死乎”。
曰：“死”。
曰：“何以知之”。
曰：“天以其气分而为物，人其一物也。
天下之物异形，则所受殊矣。
修短厚薄各从其形，生则定矣，惟神仙为能有其受，而焉能加之？故物之大者一天而无二。
天者众物之共父。
神仙，人也，办子之一也㈠，能超乎其群而不能超乎其父也。
夫如是而后元气得以长为之主，不然则非天矣”。

㈠办子之一也，办字讹，当作亦，亦子之一也。

○贪利贪德辩

郁离子曰：“贪与廉相反，而贪为恶德，贪果可有乎？匹夫贪以亡其身，卿大夫贪以亡其家，邦君贪以亡其国与天下，是皆不知贪者也。
知贪者其惟圣人乎。
圣人之于仁义道德，犹小人之于货财金玉也，小人之于货财金玉无时而足，圣人之于仁义道德亦无时而足。
是故文王、周公、孔子皆大圣人也。
文王视民如伤，自朝至于日中昃，不遑暇食；周公思兼三王，以施四事，以夜继日，坐而待旦；孔子曰吾有知乎哉？无知也。
圣人之贪于仁义道德若是哉！故以其贪货财金玉之心而贪仁义道德，则昏可明，狂可哲，而人弗能也。
故于货财金玉则贪，而于仁义道德而廉，遂使天下之人专名贪为恶德而恶之，则小人之罪也”。

○论鬼

管豹问曰：“人死而为鬼，有诸”。
郁离子曰：“是不可以一定言之也。
夫天地之生物也，有生则必有死。
自天地开辟以至于今，几千万年，生生无穷，而六合不加广也，若使有生而无死，则尽天地之间不足以容人矣。
故人不可以不死者，势也。
既死矣而又皆为鬼，则尽天地之间不足以容鬼矣。
故曰人死而皆为鬼者，罔也。
然而二气之变不测，万一亦有魂离其魄而未遂散者，则亦暂焉而不能久也。
夫人之得气以生其身，犹火之着木然。
魂其焰，体其炭也。
人死之魂复归于气，犹火之灭也，其焰安往哉？故人之受气以为形也，犹酌海于杯也，及其死而复于气也，犹倾其杯水而归诸海也，恶得而恒专之以为鬼哉？曰：然则人子之祀其祖父也，虚乎？曰：“是则同气相感之妙也。
是故方诸向月可以得水，金燧向吕可以得火，此理之可见者也。
虞琴弹而熏风生，夔乐奏而凤凰来，声气之应不虚，故鬼可以有可以无者也。
子孝而致其诚，则其鬼繇感而生，否则虚矣。
故庙则人鬼享，孝诚之所致也。
不然，先王继绝世以复明祀，岂其鬼长存而馁，乃至此而复食耶”。

○江淮之俗

江淮之俗，以斗指寅、申、亥为天、地、水三官，按罪锡福之月，而致斋以邀祥焉。
满三年计之，多不得祥而得祸。
人曰：“若是乎鬼神之渺茫也”。
郁离子曰：“果若是，则鬼神不渺茫矣。
夫神聪明而正直者也。
惟其聪明也，故无蔽焉；惟其正直也，故无私焉：无蔽无私不可欺也，则亦不可媚也。
今择其按罪锡福之辰而齐焉，是欺之也。
焚香焫烛，朝夕稽叩拜跪，是媚之也。
人之稍有知识者不受欺与媚，而况于聪明正直之鬼神乎？今之致齐者，非滥官、污吏、奸胥、悍卒，即市井豪侩及巨商大贾之为富而不仁者，使鬼神果有按罪锡福之典，则斯人也降之祥乎？降之祸乎。
故曰若是则鬼神不渺茫矣”。

○岳祠

郁离子观于岳祠，怅然叹曰：“悲哉！先王之道隐，而鬼神亦受人之诬也，而况于人乎”。
管豹问曰：“何也”。
郁离子曰：“若不闻圣人之言曰曾谓泰山不如林放乎？言泰山不享非礼之祭也。
今也又从而为之祠，形其神而配以妃，不亦诬且亵乎？夫人之生死有天命焉，福善祸淫天之道也。
使诚有鬼司之，犹当奉若帝命，其敢受非礼之祈而淫纵其祸福于其所不当得者乎？而祠以私之，是以浊世之鄙夫待鬼神也，其不敬孰大焉”。

○天下贵大同

海岛之夷人好腥，得虾蟹、螺蛤皆生食之，以食客，不食则咻焉。
裸壤之国不衣，风冠裳则骇，反而走以避。
五溪之蛮羞蜜唧而珍桂蠹，贡以为方物，不受则疑以逖。
郁离子曰：“世之抱一隅之闻见者，何莫非是哉！是故众醉恶醒，众贪恶廉，众淫恶贞，众污恶洁，众枉恶直，众惰恶勤，众佞恶忠，众私恶公，众嫚恶礼，犹鸱鸮之见人而赫也。
故中国以夷狄为寇，而夷狄亦以中国之师为寇，必有能辨之者，是以天下贵大同也”。

○麋虎

虎逐麋，麇奔而阚于崖，跃焉，虎亦跃而从之，俱坠而死。
郁离子曰：“麋之跃于崖也，不得已也。
前有崖而后有虎，进退死也。
故退而得虎，则有死而无生之冀；进而跃焉，虽必坠，万一有无望之生，亦愈于坐而食于虎者也。
若虎则进与退皆在我，无不得已也，而随以俱坠，何哉？麋虽死而与虎俱亡，使不跃于崖，则不能致虎之俱亡也。
虽虎之冥，亦麋之计得哉。
呜呼，若虎可以为贪而暴者之永鉴矣”。

○躁人

晋郑之间有躁人焉，射不中则碎其鹄，奕不胜刚啮其子。
人曰：“是非鹄与子之罪也，盍亦反而思之乎”。
弗喻。
卒病躁而死。
郁离子曰：“是亦可以为鉴矣。
天民犹鹄也，射之者我也，射得其道则中矣；兵犹子也，行之者我也，行得其道则胜矣。
致之无艺，用之无法，至于不若人而不胜其愤，恚非所当恚，乌得而不死”。

○立教

郁离子曰：“今有人焉，坐高堂之上，指使臧获，则不得其心者十恒七八。
不得其心而怒叱左右，甚之色与声并厉。
左右承颜而接官，惧其怒之将己迁也，而亦以厉出之。
受指使者不知吾怒之所在，则仓惶而愈乱，愈不得于吾心，则吾之怒愈加，出愈厉。
承颜而接言者亦不知吾怒之所在，以意度意，愈甚而愈吾违。
故小怒则小违，大怒则大违，虽以剑挺临之，不能使之得吾心也。
是故君子之使人也，量能以任之，揣力而劳之；用其长而避其缺，振其怠而提其蹶；教其所不知，而不以我之所知赍之；引其所不能，而不以我之所能尤之。
诲之循循，出之申申，不震不暴，匪怒伊教。
夫如是，然后惩之而不敢怼，刑之而不敢怨。
诗曰：岂弟君子，民之父母。
如是，斯可以为民之父母矣”。

○应侯止秦伐周

秦起兵欲攻周，国人皆不与。
应侯谓秦昭王曰：“臣之里公孙弗忌，弱其邻之老而谋食饮之，裒其徒谓之曰：彼予邻之叟也，富而啬，吾将与若往食饮之。
其徒曰：彼虽富而甚啬，其奚以食饮之？曰：我且盗之。
其徒皆愀然。
明日又欲往，其徒曰：子之谋鄙，盍更诸？曰：我将胁而取之。
其不从者半，弗果往。
他日，又曰：请以货先为之市，具礼召主人而酬酢之，多取物而日稽其直，且速其子弟以为常，不数岁，吾将竭其藏，何如？其徒皆欣然从之。
夫三言者其以不道取诸人均也，而有从不从焉者，避其名也。
今周天下之共主也，无桀纣之恶，无辞而攻之，谁甘受其名？臣固知国人之不与也”。

○树怨

郁离子曰：“树天下之怨者，惟其重己而轻人也。
所重在此，所轻在彼，故常自处其利而遗人以不利，高其智以下人之能，而不顾夫重己轻人，人情之所同也。
我欲然，彼亦欲然，求其欲弗得则争。
故争之弗能，而甘心以让人者，势有所不至，力有所不足也，非夫人之本心也。
势至力足而有所不为，然后为盛德之人，虽不求重于人，而天下之人莫得而轻之，是谓不求而自至。
今人有悻悻自任者，矜其能以骄，有不自己出，则不问是非皆以为未当，发言盈庭，则畏之者唯唯，外之者默默焉。
然后扬扬乎自以为得，而不知以其身为怨海，亦奚益哉？昔者智伯之亡也，惟其以五贤陵人也。
人知笑智伯而不知检其身，使亡国败家接踵相继，亦独何哉”。

○唐蒙薜荔

唐蒙与薜荔俱生于松、朴之下，相与谋所丽。
唐蒙曰：“朴，不材木也，荟而翳。
松，根石髓而生茯苓，是惟百药之君，神农之雨师，食之以仙。
其膏入土，是为琥珀，爰与冰玉、琅玕同为重宝。
其干耸壑而干霄，其枝樛流，其叶扶疏，爰有百乐弦筦之音。
吾舍是无以丽矣。”。
薜荔曰：“信美，然由仆观之，不如朴矣。
夫美之所在，则人之所趋也。
故山有金则凿，石有玉则刡，泽有鱼则竭，薮有禽则剃。
今以百尺梢云之木，不生于穷崖绝谷人迹不到之地，而挺然于众觌，而又曰有茯苓焉，有琥珀焉，吾知其戕不久矣”。
乃枭而附于朴，钻蛴螬之穴以入其条，缠其心而出焉。
于是朴之叶不生，而柯枝条干悉属于薜荔，中虚而外皮索箨如也。
岁余，齐王使匠石取其松以为雪宫之粱。
唐蒙死，而薜荔与朴如故。

○畏鬼

荆人有畏鬼者，闻槁叶之落与蛇鼠之行，莫不以为鬼也。
盗知之，于是宵窥其垣作鬼音，惴弗敢睨也。
若是者四五，然后入其室，空其藏焉。
或侜㈠之曰：“鬼实取之也“。
中心惑而阴然之。
无何，其宅果有鬼，繇是物出于盗所，终以为鬼窃而与之，弗信其人盗也。
郁离子曰：“昔者赵高之谮蒙将军也，因二世之畏而微动之。
二世之心疑矣，乃遏其请以怒恬，又煽其愤以激帝。
知李斯之有谏也，则揣其志而先宣之，反复无不中。
于是君臣之猜不可解，虽谓之曰高实为之，弗信也。
故曰谗不自来，因疑而来；间不自人，乘隙而入。
繇其明之先蔽也”。

㈠侜，欺骗也。
《说文》：“侜，有痈蔽也。
从人舟声”。
《诗陈风防有鹊巢》：“谁侜予美”。
《尔雅》释训：“侜张，诳也”。

○赏爵

郁离子与艾大夫偕谋盗，士有俘盗以请赏者，予之金，不愿而请爵。
大夫不可，郁离子请予之。
大夫曰：“爵王章也，弗可滥也”。
郁离子曰：“大夫之言是也。
然吾尝观于圃人矣，果实之未摘，虽其家人不敢求尝焉；及其既摘，而余则蚊蚋皆聚而咂之矣。
汉曲之处女，色若朝虹，观者慕之，不敢求也；一旦于倡家，则儇子、佻夫、庸奴、贱皂之有金者，皆得而觊之。
今朝迁之尊爵，大盗得之，士之有耻者弗欲仕矣，而犹有愿之者，未之思也，矧敢靳乎？北鄙之僚人以肉豢狗，而怒其子窃食其瞉，于是室家离心。
子必悔之”。

○井田可复

或问于郁离子曰：“井田可复乎”。
郁离子曰：“可”。
曰：“何如其可也”。
曰：“以大德戡大乱则可也。
夫民情久佚则思乱，乱极而后愿定。
欲谋治者必国民之愿定而为之制，然后疆无梗，猾无闾。
故令不疚而行”。
请问之，曰：“天下之宴安也，人不尝苦辛，不知乱之无所容其身，而易于怨上。
故一拂其欲，则愤激而思变，有从而倡之，乱斯作矣。
是故老成之人慎纷更焉，非为苟也，畏未得其利而先睹其害也。
故民犹马也，厩牧以安之，豆粟以饫之，旦而放之，莫不振鬣而奔风，牝鸣而牡应，嘶驰騠突，惟意所如，不可逐而馽㈠也，及其负盐车，历羊肠，流汁踠足，饥不得秣，倦不得息，逾数百千里而归，望皂枥如弗及，见圉人而敂沫，则虽鞭之使逸，否矣。
及此而调之，其有不服者乎？是故圣人与时偕行，时未至而为之，谓之躁；时至而不为之，谓之陋。
今民风不淳，而古道之废兴，欲不欲者各半。
故以大德戡大乱，则井田亦可复也”。

㈠馽，同絷。
《庄子马蹄篇》：“连之以羁馽”。

○窃糟

客有好佛者，每与人论道理，必以其说驾之，欣欣然自以为有独得焉。
郁离子谓之曰：“昔者鲁人不能为酒，惟中山之人，善酿千日之酒，鲁人求其方，弗得。
有仕于中山者，主酒家，取其糟归，以鲁酒渍之，谓人曰：中山之酒也。
鲁人饮之，皆以为中山之酒也。
一日，酒家之主者来，闻有酒，索而饮之，吐而笑曰：是予之糟液也。
今子以佛夸予可也，吾恐真佛之笑子窃其糟也”。

○论物理

郁离子曰：“天地之呼吸，吾于潮汐见之：祸福之素定，吾于梦寐之先兆见之；同声之相应，吾于琴之弦见之；同气之相求，吾于铁与磁石见之；鬼神之变化，吾于雷电见之；阴阳五行之消息，人命系其吉凶，吾于介鳞之于月见之；祭祀之非虚文，吾于豺獭见之；天枢之中，吾于子午之针见之；巫祝之理不无，吾于吹蛊见之；三辰六气之变有占而必验，吾于人之脉色见之，观其着以知微，察其显而见隐，此格物致知之要道也。
不研其情，不索其故，梏于耳目而止，非知天人者矣”。

○慎爵

郁离子谓执政者曰：“物之所贵于天下者，以其少有而难得也。
如使明珠如沙，黄金如土，则人皆得而有之，其何以能贵乎？故服有章，爵有等，使人不可以妄觊，然后王命尊而荣辱行。
此鼓舞天下之奇货也。
昔者赵王得于阗之玉以为爵曰以饮有功者。
邯郸之围解，王跪而执爵进酒，为魏公子寿，公子拜嘉焉。
故鄗南之役，王无以为赏，乃以其爵饮将士，将士饮之皆喜。
于是赵人之得爵饮，重于得十乘之禄。
及其后王迁以爵爵嬖人之舐痔者，于是秦伐赵，李牧击却之，王取爵以饮将士，将士皆不饮而怒。
故同是爵也，施之一不当，则反好以为恶。
不知宝其所贵而已矣。”

○天裂地动

或曰：“《传》曰：天裂阳不足，地动阴有余。
然乎”。
郁离子曰：“天道幽微，非可亿也。
然以吾观之，天裂阳不足是也；地动阴有余未必然也。
夫天浑浑然气也，地包于其中，气行不息，地以之奠，今而动焉，岂地之自动乎？观乎地之动也，盖象夫震掉颤惕，而不为跣跃奋舞之状也。
夫既不为跳跃奋舞，则岂地之自动乎？其必有以使之然矣。
然则地之动也，非其自动也，繇其所丽者有所不恒而使之然也。
犹舟之在水，其动也繇乎水，非舟之自动也。
吾固曰天裂阳不足是也：地动亦阳不足，而非阴有余也”。

○羹藿

郑子叔逃寇于野，野人羹藿以食之，甘。
归而思焉。
采而茹之，弗甘矣。
郁离子曰：“是岂藿之味异乎？人情而已。
故有富而弃其妻，贵而遗其族者，繇遇而殊之也。
昔楚昭王出奔而亡其屦，使人求之以百金，曰：吾不忘其相从于患难之中也。
故论功而来及者皆不怨，非术也，诚之感也”。

○大智

郁离子曰：“人有智而能愚者，天下鲜哉。
夫天下鲜不自智之人也，而不知我能，人亦能也。
人用智而偶获，遂以为我独，于是乎无所不用。
及其久也，虽实以诚行之，人亦以为用智也，能无穷乎？故智而能愚，则天下之智莫加焉。
鬼神之所以神于人者，以其不常也。
惟不常，故不形，不形故不可测。
人有作为不可测者，自以为不可测，而不知其为人所测。
故智不自智，而后人莫与争智。
辞其名，受其实，天下之大智哉”。

○安期生

安期生得道于之罘之山，持赤刀以役虎，左右指使进退，如役小儿。
东海黄公见而慕之，谓其神灵在刀焉，窃而佩之。
行遇虎于路，出刀以格之，弗胜，为虎所食。
郁离子曰：“今之若是者众矣。
蔡人渔于淮，得符文之玉，自以为天授之命，乃往入大泽，集众以图大事，事不成而赤其族，亦此类也”。

○行币有道

或问于郁离子曰：“币之不行而欲通，有道乎”。
郁离子曰：“在治本”。
“何谓治本”。
曰：“币非有用之物也，而能使之流行者，法也。
行法有道，本之以德政，辅之以威刑，使天下信畏，然后无用之物可使之有用。
今盗起而不讨，民不知畏信。
法不行矣，有用之物且无用矣，而况于币乎？如之何其通之也”。

○重禁

郁离子曰：“天下之重禁，惟不在衣食之数者可也。
故铸钱造币虽民用之所切，而饥不可食，寒不可衣，必藉主权以行世。
故其禁虽至死而人弗怨，知其罪之在己也。
若盐则海水也。
海水天物也，煮之则可食，不必假主权以行世，而私之以为己，是与民争食也。
故禁愈切，而犯者愈盛，曲不在民矣”。
或曰：“若是，则数罟不入洿池，斧斤以时入山林，先王之禁亦过与”。
曰：“先王之禁非奄其利而私之也，将育而蕃之以足民用也。
其情异矣，矧百亩之田无家不受，而不饥不寒乎”。

○七出

或问于郁离子曰：“在律，妇有七出，圣人之言与”。
曰：“是后世薄夫之云，非圣人意也。
夫妇人以夫者，淫也、妒也、不孝也、多言也、盗也，五者天下之恶德也。
妇而有焉，出之宜也。
恶疾之与无子，岂人之所欲哉？非所欲而得之，其不幸也大矣，而出之，忍矣哉！夫妇人伦之一也。
妇以夫为天，不矜其不幸而遂弃之，岂天理哉？而以是为典训，是教不仁以贼人道也。
仲尼没而邪辞作，惧人之不信，而驾圣人以逞其说。
呜呼，圣人之不幸而受诬也久矣哉”。

○九难

郁离子冥迹山林，友木石而侣猿猱，茅径不开，草屋肃然。
随阳公子过焉，坐定，公子作而言曰：“仆不佞，窃闻先生久矣，今幸得眺玉色，趋下风。
仆闻有道之士不遗刍荛之言，愿有陈焉。
先生肯听之乎”。
郁离子曰：“唯唯！愿奉教”。

公子曰：“夏屋㈠耽耽，缭以周坦。
广庭砥平，翼以飞楼。
突室留春，清馆含秋。
高櫊楬辙以翚骞，曾甍馺沓以云浮。
虹芳檀以承衡，兽苍珉以负楹。
浮柱错落以星罗，碧瓦流离而水波。
天华卉暐而冬敷，秀木修森以夏凉。
流景入而成霞，潜籁动以生风，晃兮如阊阖之开，忽兮若管弦之音。
于是乎曼目蛾眉，窈窕成行，曳结烟之翠绡，鸣锵泉之玉珰。
众乐张，华筵启，肆金尊，澄芳醴。
炮羔击牛，烹麕燖鹿。
臇玉珧，臛比目，脍跃湍之鲂，炙拂云之鹄，羹月窟之兔肺，腼雾答之豹胎。
和以麟髓之酥，芼以赪桂之荑。
果则碧华之莲，紫英之梨，霜柑盎蜜，丹荔凝脂，曼倩之桃若壶，安期之枣如瓜，膻肥既饫，清膬乃荐，践笙箫，行组练，迅翔鹍，矫轻燕，熺金釭与绮烛，激妆艳以过电。
良宵欲终，娱乐未足，鸡胶胶以叫晨，留嘉宾以终曲，吾愿与先生同之”。
郁离子曰：“《夏书》㈡曰：酣酒嗜音，峻宇雕墙，有一于此，未或不亡。
仆不愿也”。

公子曰：“百顷之园，树以美木繁华，环以曲沼清池，黑石白沙，黝黝冥冥，岧岧亭亭，密密堂堂，畜阴泄阳，木则女贞石楠合欢棕榈，桐柏枫栌椒桂杉榆，叶如车轮，实若垂珠、春禽嘤鸣而相求，夏虫鼓腋以呼秋，朝阳发旭以摅虹，夕岚凝晕而欲流。
草则鼠姑玫瑰，芎兰茝衡，茭蒋蒲菰，苹萍浮生。
丹苕抱木以垂翘，薜荔缘崖以舒荣，蔚披离以棽纚，激迅飚以扬馨。
鸟则白卓黄莺，翠鹬锦鸡，敷羽翰，摛文章，韚韚煌煌，若彤霞之间矞云。
鱼则赤鲤白鲦，鳜鲫鯈鲨，斑鳞紫鳍，吹澜生华。
于是乎翠盖飘摇，文鹢委蛇，喜月远至，冠佩追随。
憩芳亭，酌琼卮，携佳人，泛涟漪，扰凫鹥，发棹讴，钓游鲭，弋潜龟，奏艳歌，赋新诗。
邀姮娥于洞房，累日夕而亡归。
吾愿与先生共之”。
郁离子曰：“仲尼曰：乐佚游，乐宴乐，损矣。
仆不愿也”。

公子曰：“五都之市，列肆千区，三川之衢，大车千两；二江之津，舳舻千艘，家僮万人，分方逐利。
西极岷陇河源，康居大宛，出马渥洼，流玉昆仑。
东穷日本扶桑，玄菟乐浪，海岱青徐，三韩扶馀。
南尽百粤七闽，蒙诏徭氓，穿胸交趾，鲛室蜃市。
北陟无闾代恒，阴山北庭，卑耳孤竹，万里沙漠。
掇天琛，拾坤珍，山藏谷韫之英，蜚潜动植之精，莫不悉致而毕陈。
爰有吉量驒騱，苍兕文犀，足蹑电而追风，角纳象以成形。
火齐玫瑰，琼瑶璆琳，琪树琅玕，王母所栽。
备五色，含八音，璀璨珑璁，睒闪虎睛，獓胭旄牛，师类之毛，鬟髿披蓑，以纛以缨。
珊瑚海柏，若木非木，若玉非玉，萧森櫒索，葩桠箨落，其采有赩，沉檀罗縠，脑麝之香，郁列芬芳，苾茀氤氲，螺甲龙涎，腥极返馨。
钟乳丹沙，金芽石英，采而服之，变为神仙。
水晶玻璃，辟署清尘，琉璃木难，的灼采光，豆寇胡椒，荜拨丁香，杀恶诛臊，易牙所珍。
甘蕉木绵，香葛梵罗，柔暖轻凉，寒暑攸宜。
翡翠鹔鷞，采羽乡翰，玳瑁之龟，蜡质漆章。
鼠毛之布，焚之炎炎，振之如霜，丹虾之须，劲若抽虹，焕烂晶莹，望之欲流，抚之不濡。
玄象之牙，厥大盈舟，狼虎熊罴，青貂白狐，文狨青狸，赤豹之皮，獑猢蜼（豕聿），修毛髬髽，媕蚺蒙茸，洵美且温，驼毳羔绒，细若游丝，软若春绵，丹参紫芝，地胆天麻，灵药千名，神农怕尝。
起死回生，旋阴斡阳。
蜀锦戎毡，越纸齐纨，跨海逾山，转致流通。
自北自东，自西自南，所至成市，所止成廛。
于是乎鋔山出金，煮海收盐，千锸穿崖，声翻九幽，万灶歊烟，结为苍云。
蜑艇蛮舠，出没风涛，罔鰅鰫，曳鲤鲢，举赤鱬，络氐人，钩鳖鼊，缯鰝虾，止水母，凿蛎蚝，擒化鲲，絷翔鳐，罶鲔簏鲡，牵鲖罣鲈，系鲟引鳇，掣鳄连鲛，枕丁胶乙，兼取并积。
镞骨皮箙，磨鳞刮甲，齿牙锋锷，以函以戟，瓮鲊乘鱐，其利什百。
其重宝则有径寸之珠，方尺之璧，腾光吐璟，闪日烁月，匣不能閟，土不能蚀，可以易祸回祥，倾城夺国，吾愿与先生致之”。
郁离子曰：“传曰：象有齿以焚其身，贿也㈢。
仆不愿也”。

公子曰：“九成之堂，十亩之诞，俯阛阓以当中，岌重门之峥嵘，甃以砻石，植以栝柏，牖以鱼鳞，洞朗八棂，左右蜂房，奕奕翼翼，冬喧夏清。
舆马达于陛除，鸣驺导以升阶，高坐华捆，尊严若神，卒列貔貅，吏排雁行，肃肃跄跄，秩秩如也。
听咳传声，神撝鬼诃，发号施令，理诉决讼。
出言而侍者辟易，指顾而瞻者局蹐。
千人离立，跂望颜色。
其喜也，温若春日之熙，其怒也，凛若秋霜之飞。
雷霆起于颊舌，而死生判于笔下，吾愿与先生谋之”。
郁离子曰：“孔子曰：富与贵是人之所欲也，不以其道得之，不处也。
仆不愿也”。

公子曰：“款段之马，黑貂之裘，囊无百钱，橐无赢金，慷慨辞家，踊跃远游。
曳裾而入公门，掉舌以动王侯，一语之合不觉前席，更仆秉烛，熏心酣骨，执鞭为之骇汁，虎士为之吐舌。
于是出辞成法，建画为律，条九章以富国，发六奇以制敌，阳谋阴间，神授鬼伏。
指挥而白虹贯日，顾盼而长庚入月。
盖鄠里不能测其机，孟贲不能当其决也。
是以一言贵于千金，一诺重于千钧，吹则猛虎竖毛，嘘则寒谷生春，謦欬折五兵，谭笑却三军，气使燕赵之豪，威詟齐楚之君。
吾愿与先生论之”。
郁离子曰：“孔子曰：暴虎冯河，河死而无悔者，吾不与也㈣。
仆不愿也”。

公子曰：“戎座十万，虎贲三千，犀革之车，驾以駃騠，服以騊駼，造父御戎，乌获为右，士如熊罴，马如腾龙，豁阚炰烋，殷谷訇邱，挂以重铠，被以鲛函，炫耀冬冰，烨烨晨星，纯钩太阿，缦理龟鳞，雄戟扬虹，厹矛掣蛇，舒光发辉，上缠斗杓。
乃有角端之弓，鱼牙之矢，控弦而满月在手，覆彇而蹲甲吞羽，黄间溪子，时力距黍，九牛引挽，发若雷吼。
于是乎白书如荼，赤羽如荭，大旆锋旗，植以玄戈，建九斿之霓旗，蔚云旋而飙迥。
山陵为之低昂，太阳为之寝光，乃布天衡，乃列地冲，风云鸟蛇，龙虎翕张，屹兮如山，俨兮若城，浑浑沌沌，莫窥其形。
吾愿与先生将之”。
郁离子曰：“孔子曰：俎豆之事则尝闻之，军旅之事未之学也。
仆不愿也”。

公子曰：“西方之域有真人焉，广大神通，浩浩无涯，其力可以斡造化，回天地，其功可以拯垫溺，拔罪苦，起死扶生，剖顽烛冥；窈窈愔愔，荡扫六淫；寂寂默默，涤除百惑。
如翦草莱，不遗一荄；如龙用壮，莫我能当。
不震不摇，障翳自消；不悚不难，百怪自散。
如镜去尘，其光粲新；如莲出水，净无泥滓。
以能不灭不生，长存至精，不形不体，无往不在。
放之无外，收之无内；幽静恬漠，永享至乐。
吾愿与先生求之”。
郁离子曰：“孔子曰：攻乎异端，斯害也已。
仆不愿也”。

公子曰：“太极浑浑，分为乾坤，乾坤翕辟结为日月，日月代明播为五精。
二五媾真，形而为人，玄黄两间，独为物灵，得天全也。
是故轩辕黄帝访于广成子而受诀焉。
其诀曰：穆清滓兮沕杳冥，洞晃朗兮观吾庭。
扫氛埃兮驱虫蛇，部署众神兮集予家。
时风雨兮若晦冥，疏不壅兮待其生。
调其行兮和厥止，保其受兮为孝子。
收六区兮归一握，仁灵芽兮苴乃核，乘应龙兮入寥廓。
吾愿与先生追之”。
郁离子曰：“语曰：死生有命。
仆不愿也”。

公子曰：“愿闻先生之志”。
郁离子愀然曰：“公子！三王既没，孔子道塞；九流杨墨，百家并出，淫辞横说，从横反复；惨害阴毒，恫疑恐惑，变幻白墨，如飙之发，可使晦曰㈤。
如水之激，可使漂石。
萦纡回遹，以蟊以贼，此其章章者也。
其矫者则谓天地为蘧庐，黔首为虫蛆，文章礼乐皆不足为，以耀以夸，使人染之如膏，吞之如钩，虚浮谲诡，诳生罔死，舍形索影，慢弃伦理。
此皆迷生之曲蹊，蠹世之巨蝎也。
方今威弧绝弦，枉矢交流，旬始欃枪，降魄流精，为驱为豺，为蛟为蛇，犬失其主，化为封狼，奋爪张牙，饮血茹肉，淫淫灂灂，沉膏腻穷渊，积骸连陵。
无人以救之。
天道几乎熄矣。
而欲以富乐为乐，娭游为适，不亦悲乎？仆愿与公子讲尧禹之道，论汤武之事，宪伊吕，师周召，稽考先王之典，商度救时之政，明法度，肄礼乐，以待王者之兴。
若夫旁途捷岐，狙诈诡随，鸣贪鼓愚，侥幸一时者，旨不愿也”。
于是公子赧然，颐颊发赤，目眊舌强，再拜受教，曰：“鄙人不学，乃今日始闻先生之言，如垢得涤。
愿为弟子，幸甚至哉，服膺无斁”。

㈠夏屋，《诗秦风权舆》：“于我乎夏屋渠渠，今也每食无余”。
毛传：“夏，大也”。

㈡夏书，五子之歌也。

㈢象有齿以焚其身，《左传襄公二十四年》。

㈣暴虎冯河，河死而无悔者，吾不与也。
后一河字衍。

㈤如飙之发，可使晦曰，曰字讹，当作日。

<h2>太师诚意伯刘文成公集卷之五后学丽水何镗编校</h2>

序（四十一篇）

○送高生序

高生以敬学科举业，将从师于闽，过予请言，以相其行。
生年甫弱冠，去乡里，违家室，以求师于千里之外，其志可谓勤矣。
韩子曰：“业精于勤”，生既能之矣，尚何待予言以相之哉？抑予之所以勉生者又有出于此之外也。
圣人作经以明道，非逞其文辞之羙也，非所以夸耀于后世也。
学者诵其言，求其意，必有以见于行。
问之无不知也，言之无不通也，验之于事则偭焉而皆驰，揭揭焉不周于宜，郥虽有班马杨韩之文，其于世之轻重何如耶？生燕南人也，国朝兴科目，燕南人屡尝为举首矣，安知异日不在生秋㈠？故用是以为之规也。

㈠安知异日不在生秋，秋字衍。
或当作耶、呼字而误刻。

○双清诗序

双清轩者，东山寿圣寺物外上人之所营也。
上人名崇超，物外其号也。
寺在杭州城东四十里，其会曰汤镇。
轩所储无他物，有水一泓，竹一林，上人日与之为徒，故遂以名其轩也。
夫天下之清者莫如水，有莭而贞者莫如竹，伯夷以莭立行，而其清至于圣，则物之清又莫竹若也。
夫人与物情性之相得者，各从其类物之所处不同，则清者有时而污，非其情之本然也。
今之人达而用于世，则役于事，穷则役于衣食。
无忧者莫如僧，故能遂其情。
而物之托焉者，亦得以全其性也。
然则上人唯欲自外于物，而物不能外之也。
有诗一卷，上人作而同声气者和之也。
书而揭于轩者，故翰林学士吴兴赵公为之，序者括苍刘基也。

○郭子明诗集序

郭君文德字子明，广平人也。
读书好为诗，有交于前，无不形之于诗。
其忧愁抑欝，放旷愤发，欢愉游佚，凡气有所不平，皆于诗乎平之。
是故饮食非诗不甘，坐卧非诗不安，应人接物非诗不能摅其中怀。
至于颠沛造次，梦寐想象，莫不有诗。
思天下有一事一物不入吾诗，若巳有所歉焉。
于是北眺燕代，西踰岷峨，南浮江湘，东览齐岱，困穷迫阨，寒暑枯湿，举不足以摇其中，而惟得秋诗可以觧忧㈠。
其为诗也，不尚险涩，不求奇巧。
惟心所适，因言成章。
而其自得之妙，则有人不能知，而巳独知之者。
盖孔子所谓好而乐之者欤。
余尝叹世之人汲汲以趍禄利，有所好乐则决性命以赴之，朝奔夕驰，所在皆是。
今子明乃违众人之所务，而独好我之所好，得之不足以疗饥寒，而失之无伤于其身，彼之不顾，而我则为之，盖有所感激而自异于人以为高也。
是固非俗子所能识也。

㈠而惟得秋诗可以觧忧，秋字衍。

○送别灯和尚还乡序（并诗）

有浮屠氏踵门而求见，予方以事出，不得见。
明日复来，问其乡则世为括人，与予为同刬，故其心尤惓惓焉。
将归，求言以赠其行。
夫浮屠以离世绝俗为教，父母兄弟且不得为其亲也，而独惓惓于乡人焉，何哉。
今之人同里巷以居，而有不相接者。
及其遇于他方，不啻如见骨肉。
所适愈远，则其情愈亲，是乃人心之所同，非待乎矫揉勉强为也。
浮屠氏割慈忍爱以为高，宜殊乎人。
而师独不然，是盖有见于道者也。
则其为浮屠也，岂果惑于其术之说而为之哉。
世治不古，为民者日困。
农疲于耕，而终岁不饱其食。
工疲于作，而终身不得休息。
士不谱于时，而累累无所即。
追呼徭役之可怜，诛求征敛之无厌，皆足以累其身，愁其心，求全躯而苟安，舍是其何之乎。
若师者其迹于是，而心则有所寓乎。
余既重其敏慧，又嘉其敦乡人之谊，故为之言且继以诗。
师名复祖，别灯其号也，诗曰：

闲居寡尘务，遂与懒惰亲。
扣门报有客，喜见同里人。
相知岂必素，乡语情自真。

北风吹大江，寒水波龙鳞。
话别一何速，令我生苦辛。
故山到何时，溪梅照新春。

亲朋或见问，为道长清贫。

㈠与予为同刬，刬同产。

○赠奕棋相子先序

礼乐射御书数之艺，君子游焉，愽其理也。
其不在此科者，士弗尚，吾独于碁乎有取。
盖棋末伎也，而有用兵之道，可以通人之智，知缓急存亡、进退取舍，有乘机应变、攻守之法，避实击虚，投间抵隙，兼弱取乱之逆，无所不备。
吾尝读孙子十三篇，而知古人制敌之术，意奕棋必出于兵家教战者所制，非其它娱目悦耳者比。
其所以不得附于六艺者，以其为兵也。
夫兵，君子慎言之，而可以教乎哉，宜其在六者之外也。
自天下为战国，而司马穰苴、孙武、吴起之徒公然以兵为教，于是学战阵者，不必寓于物以求之，而棊遂为娱乐之具，而精其数者，亦日用而不知耳。
陶士衡以周物之智，不违纤芥，而不喜人为棊。
当时僚佐实不知其可以达于兵，而徒为费时乱日。
使有知及此者以告士衡，士衡当教人为之，不必投其其于江中矣。
儒者之道，格物以致其知，贵能推其类也。
故观水而知学，观耨田而知治国，善推之而已矣。
是故无用之伎也，旁通之可以措大事，吾于此而知智者之不死也。
相生子先兄弟皆精于棊，人无与敌焉。
吾每惜其用心之专，而惧其无益于用也。
故原夫制作之本意以语之。
方今冦盗窃发，武夫环视如林，无或能出一谋，发一虑，生能惎之策乎。
使不旷日糜粟，以忧农民，不亦伟哉。

㈠不必投其其于江中矣，后一其当为棋字。

○海宁州贾希贤义塾诗序

人有积货财而不能散者，君子谓之愚。
知散之而不要诸道，其为愚一也。
故有捐赀产以广异端，而徼非望之福者，非徒无益，且受诳而甘心焉，凡若此者盖不可一二数也。
若海宁贾希贤者非卓然有异于人乎。
贾氏为海宁大家，而希贤益厚。
念邑之子弟多不知学，或贫不能自致师以学，乃构宇买田，招名儒以为师，俾乡里之俊秀与闾巷之童儿，莫不来学。
其食饮器用，咸取给于贾氏。
呜呼，可谓积而能散，散而得其道者矣。
今天下学校，责在守令，往往不暇顾，而视为文具。
至考满不能备六事，而阻其仕进者不少。
则今之官海宁者一何幸耶。
得贾氏以为其民，州之子弟得贾氏而皆振起于学，彼为守令者从而收其功，则不惟有功于其州之人，而为之司牧者亦有赖焉，其为利岂不愽哉。
使人人效之，而不见三代之化，吾不信也。

○沙班子中兴义塾诗序

至正十一年春三月十有五日，沙班子中来言曰：“吾耳㈠杭有年矣，杭于江南视他郡为大，民多而儒少，岂教育之未至乎。
吾尝得隙地于庆远，安抚沙公愿筑室以为义学，招子弟以教，而土木树叶㈡之资无所出，可若何。
余闻而叹曰：“方今天下郡县，无不有学。
名山古迹，又有书院，咸设学官。
杭之城，郡、县学及书院凡四处，生徒蚁集，省宪临焉，又何俟于子之室乎”。
子中曰：“噫，是子不知余也。
子以为予之学犹官之学与，非也。
予请为子言学。
夫学也者，学为圣人之道也。
学成而以措诸用，故师行而弟子法之，是故搜罗天人，究极古人，旁通物情，达其智也。
齐明盛服，非礼勿动，笃其敬也。
见恶则违，见善则随，敦其仁也。
存心养性，乐道尊德，致其大也。
礼仪三百，威仪三千，尽其细也。
忠信谨悫，固其内也。
貌言容止，闲其外也。
诗书六艺，昭其文也。
刚毅木讷，培其质也。
亲贤友仁，以辅德也。
幼幼长长，顺天则也。
夫学，智以周之，敬以一之，仁以行之。
立乎大，不遗乎细。
严乎内，不弛乎外。
文以藻之，质以干之，于是乎德成而不失其则。
今之学，主以文墨为教，弟子上者华而鲜实，下者习字画㈢以资刀笔，官石、应酬、廪粟之外无他用心，其亦异乎予之所欲为者乎。
夏之校，殷之序，周之庠，吾不得而见之矣，而有志焉。
道之将行也夫，吾室之成未可知。
道之不行矣夫，吾固将以尽吾心。
终吾年纵不能行于今，庶其或垂于后。
予闻而壮之，书其言以为序。
予闻湖浙之间多富而好礼者，有与子中同志，尚能为子中成之。

㈠吾耳杭有年矣，耳，听也，了解知悉也。

㈡土木树叶之资，叶字讹，艺也。

㈢字画，画字论，字书也。

㈣官石、应酬、廪粟之外无他用心，官石一词文义不明。
亿者为关石欤？关石，赋税也。
《书五子之歌》：“关石和钧，王府则有”。
《国语》亦引此，韦昭注：“关，门关之征也。
石，今之斛也。
言征赋调钧，则王之府藏常有也。
一曰关，衡也”。
正与应酬、廪粟并列等同，然不敢臆断。

○送月忽难明德江浙府总管谢病去官序

余昔宦游高安，高安与临江邻。
临江故多虎狼之迕，凡居城郭者非素良家，咸执鞕以为业。
根据蔓附，累数百千辈，以鹰犬于府县。
民有忤其一，必中以奇祸。
官斥弗任，则群构而排去之。
狱讼兴灭，一自其喜怒。
有诉于官，非其徒为之所，虽直必曲，获其助者反是，百姓侧足畏避，号曰笳鼓，人莫觧其意，或曰谓其部党众而心力齐也。
余每闻而切齿焉，无能如之何也。
会朝议以蒙古色目氏参佐簿书曹官，于是江浙行省掾史月忽难公获选为临江路经历，下车访民瘼，按宿狱，凡壅滞不决者皆笳鼓之徒为之，督所属逮捕，穷其奸状，而上下夹为覆冐，公执正议愈奋曰：“吾誓不与鼠子俱立于此”，众不能沮。
于是事露者伏其辜，余党悉敛迹退散。
农民入城市相谓曰：“微经历，我与尔敢来此乎”。
予闻甚喜，且庆朝廷之用得其人也。
后数岁，乃识公于京师。
公时奉使自湖广还，民誉独籍籍，予又为大喜。
至正己丑，公为江浙财赋副总管，因得相与为文字交。
公素有足疾，辛卯六月以病去，荐绅之士咸祖送北门外，酒酣，有起而歌者曰：“湛卢可以断犀而以之割鸡，随珠可以照车而以之弹乌，吁嗟兮吾安所如”。
客有和之曰：“松柏在山兮匠石求之，夜光在璞兮卞和识之，物居有遇兮遇当有时”。
因相顾大笑，赋诗为别，而刘基序焉。

○章秀才观海集序

桐江章正郥好学能诗文，名其集曰观海，予览而大志。
夫志道之正也，立乎其大，而小者不遗焉，斯得之矣。
是故天下惟海为大，求其大而不于海，非知大者也。
故锜釜之型不铸鼎鼐，藿菽之实不生松柏，无他，先居乎其小也。
是故知海斯知学矣。
今夫海之为物，浮天地，纳日月，汗漫八极，人见其大也，曷致哉。
鲸龙鰕蟹，无不有也。
江河沟渎，无不收也。
动之不知其所为，流之不知其所归。
变幻倏忽，沓冥莫测。
观海者知海之所以大乎，则其造也不可量矣。
予既嘉章子之志，故为序以勉之。

○送海宁张知州满任去官序

至正辛卯夏五月，刘显仁自海宁来致其友贾希贤之言曰：“海宁濒海为斥卤地，民勤而贫，吏肆而嚚，积有日矣。
自我知州张侯来，乡不见吏，卒易其业。
田畴屡丰，旅葆㈠不札。
庭不宿讼，囚无留狱。
租赋时集，木索不用。
哗讦之声化为弦诵，大民儒儒，小民愉愉。
朝出暮归，讴歌满途。
三岁之间，洋洋乎里闾不知时节之我徂。
今且代去，欲留之不可得也。
请为言以饯之”。
予闻而叹曰：“羙哉张侯，今之为人牧，已弋㈡而使人思之者鲜矣哉。
居于位则畏其威，且满则相视如途人，甚则排而去之，惟恐其弗亟也。
间有欲之者，非素所昵爱，则为卒若吏，于民无与焉。
夫设官所以为民也，官为父母，民为子。
为父母而使其子不我爱，亦独何哉。
故善为官者，犹农夫之善为田也。
嘉谷以为亲，稂莠以为雠，是故获乎吏卒者，必不获乎民。
获乎强暴者，必不获乎善人。
今张侯能使民惜其去，而希贤又为善士，兴义学以淑乡里，其所慕尤不苟。
仲尼曰：“不如乡人之善者好之”，张侯有焉。
予雅知刘君，其言必信而有征也，是为序。

㈠旅葆，《韵会》：“旅葆，野菽，实可食”。
野生曰旅。

㈡已弋，当作已代。

○槐阴读书图序

《槐阴读书图》者，嘉兴吴仲圭所为姑苏王行道作也。
王氏之先有植三槐于庭㈠，而期其后必为三公者，后果如其言，为宋贤相。
今仲圭之作此也，其将最行道以力学，而履前人之发也乎。
夫盛德大业，有志者成之。
呈贤㈡与我皆人也，企斯及之矣。
故与人交，必常有所最者，朋友之盛心也。
观听动息，凡有所接，必使可以有所警者，进修之善道也。
然则斯图岂玩好之云乎。
虽然，吾愿益有以最之。
夫王氏之先所以致位宰相者，抑由乎槐耶非与？植柏于大别，而冀似禹，永南国之棠而憩焉，曰吾以继召伯也，可乎哉。
晋公之行事，载在史官，若三槐者苏子所谓德之符也。
思其人，象其德，今之槐犹昔之槐也。
不然彼园之檀，其下维谷㈢而巳矣。
吾子最之，使后人之慕此图，如今人之慕三槐，则伟矣，于是乎言。

㈠王氏之先有植三槐于庭，王佑赴襄州任前，在其宅院内，手植槐树三棵曰：“吾子孙必有为三公者”。
事见苏轼《三槐堂铭》。
其后王旦果为宋相。

㈡呈贤与我皆人也，呈贤当作圣贤，呈字讹。

㈢彼园之檀，其下维谷，《小雅鹤鸣》：“乐彼之园，爰有树檀，其下维谷”。

○送海宁尹知州之官序

国家怜黔首之未宁，乃大选守令以熙庶绩，非名实素闻于上下者弗任。
且以六事考核㈠其殿最，责至重也。
东平尹希善由余杭主簿、江浙行省掾史、遂昌、宣城县尹、温台海道千户，皆能其职，故得举为海宁知州。
将之官，相与交游者咸为诗以饯之，而属其序于予。
予惟今之人类多喜谀，心窃非之。
去求言于人而得谀，不如勿求。
与人言而进以谀，是不以贤人君子待其人，不恭莫不焉㈡。
故愿献其规而不以颂。
今天下乂安，而盗贼奸宄窃发不禁，何哉？为守令者非其人耳。
天子有民不能徧治，故托之守令，故守令谓之民牧。
夫牧也者，受人之牛羊而牧之，必为之丰其水草，适其寝讹，去其瘯蠡㈢，驱其豺狼，然后物生遂，而牧之道得矣。
是故悍卒猾吏，民虎狼也。
苛徭横敛，民瘯蠡也。
虎狼不屏，瘯蠡日生，寝讹失时，水草乏绝，则亦日就死亡而已矣，恶在其为牧也。
夫好安乐而恶忧患，人情同之，盗贼之刑自死，而族人岂愿为之哉。
必有大不得巳，然后宁蹈不测，以苟且夕之命，诚能顺而抚之，吾未见其弗宁也。
海宁为濒海邑，民劳而贫久矣，孟子曰：“饥者易为食，渴者易为饮”，于今之时，抑亦可以谓之易而非难矣。
行矣尹侯，国家之寄，朋友之祝，百姓之望，皆于是乎在。
他日惠政之碑，又当为君书也。

㈠六事考核，谓学校、田野、户口、赋役、讼狱、盗贼。

㈡不恭莫不焉，不字显系讹字，然不敢臆断，或为甚字呼？

㈢瘯蠡，《左传桓公六年》：“博硕肥腯，谓其畜之硕大蕃滋也，谓其不疾瘯蠡也”。
孔颖达疏：“瘯蠡，畜之小病，故以为疥癣之疢也”。

㈣以苟且夕之命，脱一旦字，当作“以苟且旦夕之命”，以且旦相似，而脱刻一字。

○送柯上人远游诗序

古之人有违其家而游四方者何哉？孔孟志于道，仪秦志于利，司马子长志于文，其所志不同，而欲行其志也则同。
墨子之道异乎圣人，而走不黔突，无亦欲以其所得乎师者传之于人与？是皆有所为而为也。
浮屠柯上人者，予之同邑人也，客游于凈慈。
凈慈之主者举以任其寺之事善焉，于是群寺之闻上人名者竞举以为其住持，上其名于宣政院。
会他僧有以贿求住持者，事闻院官，院官怒，并其余悉罢之。
上人遂拂衣游金陵，且泝大江，观衡湘、陵巴㈠、汉沔、秦陇。
北觐天都，至于五台，略恒碣而归。
将行，过余求言焉。
夫上人方外人也，固不以利役其身，而为文又非所嗜好，抑将学孔孟与？则上人墨氏徒也。
今浮屠之道大行于心，金碧焜耀，弥天下贝叶之书，家畜而人诵之，不必走四方以施教，则又异乎墨子者矣，予又何言以赠之哉。
予盖因是而重有所感矣。
今之为士者欲游四方，行李之往来，豊则患于盗贼，约则患于资粮之乏，裘马之敝，当何所取给哉。
独浮屠以其徒为一体，所至则如归焉。
穷山际海，何往而不可也。
然则上人之游维其时矣。
予学孔氏者也，不能作浮屠语，故以是为赠云。

㈠陵巴，当作巴陵，今岳阳。

○竹川上人集韵序

昔邵子以音声穷天地事物之变，莫能逃其情焉。
邵子没，虽有昼，不得其传。
故有能言而莫精其义者，则于声之轻重清浊且不能辨，尚何望其造前人之微妙也哉。
余初来杭时，识竹川上人于祥符戒檀寺，见其为歌诗，清越有理致，遂相与往来。
因语及发音之学，而出其所为书，则集凡天下之音声，比其开发收闭之类，而各使相从。
凡有声而无字者，咸切而注之，审音以知字，因母以识子，如指其掌也。
子问之曰：“师其精于邵子之术乎”，则笑而不应。
余尝思浮屠氏离世绝俗，而自外乎人群以为高也，近世之业之者异焉。
以浮屠居其身，而其营营汲汲，每生死利欲殆有甚于俗之人，盖举天下皆若是矣。
今上人为浮屠而志于儒，不泯于流俗，而著书以为乐，年巳老而愈不倦，是岂可以常人目之哉。
自古有避世之士，非一途矣。
晨门、荷蒉、偶耕、卖药亦各随其所处，以求其志，若上人者，其避世之徒欤。
其书之蕴予不能知，而其人则予深知之矣，是为序。

○全婴堂序

术有可以寓道者，其医乎。
夫济人利物，无位者不能焉，惟医以救死夫㈠生为功。
苟志于斯，使恻隐之心恒存而不死，岂非为仁之机括耶。
故术之近道者莫如医，医之为功昭晣不昧，故于术为难。
至于婴儿之酒㈡，则难乎又难矣。
是故古人语治天下曰“如保赤子”。
夫赤子无知，疾病、痛痒、饥饱、寒暖一听于人而不能告，死生存亡无所归咎，天下之难保者，孰有甚于赤子哉。
故又曰“心诚求之，虽不中，不远矣”，言不可以卤莽虚伪为也。
呜呼，治天下者果能存是心乎，吾不得而知也。
得见善医者，亦可以自慰矣。
武林忻生儒者也，而工为医，以全婴名其堂，先难㈢也。
夫以儒为医，固当与常医殊，他日达而用于时，则又举其为医之心而措之，岂曰小捕云乎哉。

㈠夫同扶。

㈡酒字讹，当作医。

㈢先难，《论语雍也》：“仁者先难而后获，可谓仁矣”。

㈣小捕，捕字讹。
当作补也。

○郑士亨东游集序

予始与豫章郑士亨遇于杭，察其人，玩其文，遂与为忘年交。
日相过，谈文章剧，昼夜如不及，有所得，则各相自庆慰，呼酒共饮至醉。
近世之为文，非达官贵人及善谀不谐于时。
士亨不能谀，乂不仕，故不敢以文示于人，而自以为贤于愽奕㈠，书而藏之，或获传于后世，则亦可以惩创感发，不为无益，而不悖乎古圣贤之意。
虽不望其必传，而亦未尝不欲其传也。
其年冬十月，有牛谅者见郑子之文大喜，率其友闻正集而刻之于梓，求予为序，予甚异之。
夫县黎之处璞中，虽不自售而不能□其璟，谓卞和之不恒有可也，而谓世之无卞和也可乎哉。
余尝谓郑子之文独予识之，而不意复有二子。
彼二子者，好为文，则不取诸时人之所趋，而独慕于居下位之郑子何耶。
予既喜郑子之文获传于世，而又喜有二子能识世人之所不识，而自拔于流俗以为之传也，于是乎序。

㈠贤于愽奕，《论语阳货篇》：“子曰：饱食终日，无所用心，难矣哉。
不有博奕者乎？为之，犹贤乎已”。

○照玄上人诗集序

予初来杭时，求士于郑希道先生。
先生为余言照玄上人之为诗，雄俊峭拔，近世之以能诗名者莫之先也。
余素知郑君善鉴而言不过，心常怀之。
及访于杭人，无能言上人之能诗者，心窃恠之。
及余徙居白塔之下，而上人乃住持万松岭之寿宁寺，于是始得徧观其所为诗。
盖浩如奔涛，森如武库，峭如苍松之栖县崖，凛乎其不可攀也。
而忧世感时之情，则每见于言外。
呜呼，是宜不以诗闻本杭之人矣。
夫诗何为而作哉？情发于中而形于言，国风、二雅列于六经，炗㈠剌风戒，莫不有禆于世教，是故先王以之验风俗，察治忽，以达穷而在下者之情，词章云乎哉？后世太师职废，于是夸毗戚施之徒悉以诗将其谀，故溢羙多而风剌少。
流而至于宋，于是诽谤之狱兴焉，然后风雅之道扫地而无遗矣。
今天下不闻有禁言之律，而目见耳闻之习未变，故为诗者莫不以哦风月、弄花鸟为能事，取则于达官贵人而不师古，定轻重于众人而不辨其为玉为石，皆皆怓怓㈡，此倡彼和，更相朋附，转相诋訾，而诗之道无有能知者矣。
然则上人之不以诗称于今之人，不亦宜哉。
呜呼，有伯乐而后识马，有匠石而后识梧槚，自古以及于今，伯乐几人，匠石几人耶？抱奇材而不遇以泯死者不少矣，予既重上人之诗，而又悲夫人之不知郑先生之为伯乐匠石也，故为序其端焉。

㈠炗同光。

㈡皆皆怓怓，皆字讹，当作昏。
《大雅民劳》：“无纵诡随，以谨惛怓”。
郑玄笺：“惛怓，犹讙哗也，谓好争讼者也”。

○送熊文彦归江西序

《传》曰：“君子以友辅仁”，天下之大伦五，友其一也。
是故圣人论友，必备道其损益之故，友之为道，岂易言哉。
近世学者率不好闻巳过，未有善而欲人杨，见胜巳则讳，见不若巳则肆，藻于外不求于中，诋异而党同，附势而传声，靡靡扬扬，柔柔如也。
而与之友能无损乎。
故论友之益者曰直、曰谅、而又曰多闻焉。
夫直矣、谅矣，而所闻不多，则箴规奖劝，未必尽合乎古而通于今，吾未见其能益也。
呜呼，友之为道岂易言哉。
予居杭三年，而得江西郑士亨，无何又因郑子而得熊文彦焉。
观其人，理而温，又亮以庄，恢乎其有容。
且年方壮，气方锐，学业方日新，识见方广，如泉之始出，鸿之始发，勾萌之方达也，因命曰交相为助，于是方自庆其各有所益也。
比岁暮，予归浙东，而二子亦相率归于豫章，乃命酒以别，而为之言曰：“古人之为学也，未尝自谓巳。
至仲尼大圣也，曰假我数年，卒以学易。
卫武公大贤也，九十犹陈抑戒，而况于吾侪也乎。
岁月如流，时不再得，耨之不勤，其实不栗。
筑之不多，其基不巩。
《诗》不云乎：婉兮娈兮，总角非兮㈠。
未几见兮，突而弁兮。
幸相逢于未耄，而学业俱若是焉，朋友之心遂矣。
至于东门之章，游子之吟，则不必为尹歌也。

㈠总角非兮，非字讹，丱也，音贯。

○悦茂堂诗序（并诗）

悦茂堂者，会稽旌教寺学庭上人之所居室也。
上人性好菊，故种菊环其居，取《菊谱》之语名之曰悦茂。
或曰谓其以菊之茂而为悦也，或曰非也，悦茂在菊，不在人，上人将于是乎观物焉。
岂惟菊哉？凡物悦则茂，得其性也。
不悦则不茂，不得其性也。
故悦者茂之藏，茂者悦之着，譬之于人，忧愁结于心，而病生焉。
及其着也，发焦而齿黄，色黯而形枯，其不茂也可知矣。
故翚翟天下之文禽也，朱冠而彩翰章章焉，及其絷于笼中，则惨然而不怡，泯泯然如死灰，非湼而昏之也，不得其性焉耳。
是故人不得其性则痡，鸟兽不得其性则瘏，草木不得其性则萎以枯，故茂物有道，悦之而巳矣。
悦之有道，使之得其性而巳矣。
敢问使之得其性有道乎？曰：“有”，可得闻乎？曰：“上人之艺菊也，其种也以时，其溉也有莭，其爱之也如慈母之于子也。
燥则滋之，淤则清之，瘠则肥之，扤则培之，欹则扶之，翳则疏之，暵则阴之。
诛其草茅，戮其螬蝎，驱其雀鼠，蛛丝蚁壤，无所侵也。
于是乎春而萌，夏而叶，秋而华，濯濯蓁蓁，蕤蕤英英，见其生而荣，而不知其所以生，如斯而巳耳”。
或以语于予，予曰：“有是哉，是道也。
后稷之所以教民稼也。
上人其果有见于此耶？而独于此物者何耶？呜呼，使世之为人牧者，怀其民如上人之怀其菊也，天下其永安哉”。
因为之诗曰：

治圃如治国，飬卉如养民。
羲农契此理，立法诏后人。
五帝暨三王，继世称至仁。

聚欲去其恶，不使伤和淳。
所以覆载间，物物熙阳春。
动植蜚走辈，生长咸及辰。

周辕逝东迈，此意久沉沦。
诛求与剥削，浩荡无涯津。
高堂一笑粲，白屋千眉颦。

谁见田里间，悲啼杂吟呻。
本根不自固，枝叶何由伸。
感来为尔歌，哀音入苍旻。

安得观风者，达之于紫宸。

○送张山长序

稽山书院山长张君月中受代将归，友生具酒肴，祖送越西门外。
酒半，有执爵而言曰：“行者必以赆，古之道也。
故老子曰富贵者送人以财，仁者送人以言。
是故《诗》有《崧高》《烝民》，缱绻激切，情意恳至。
是盖温如春阳，馥如兰芷，而重于南金夜光之遗赠也。
张君以茂才举为文学官，居其职三年，教行而道尊，人无间言。
今以恣去，而所与游者又莫非文学士，而无言以送之，庸非缺乎”。
众应曰：“诺”。
于是命楮笔各为歌诗，俾余序焉。
橜㈠观诗人之有作也，大扺主于风谕，盖欲使闻者有所感动，而以兴其懿德，非徒为诵羙也。
故崇奖之言，冀其有所劝而加勉。
示事之告，愿其有所儆而加详也。
然后言非空言，而言之者为直、为谅、为辅仁、为交相助而有益。
而闻誉达于天下，而言与人相为不朽，不亦伟哉。
今诸君之诗，则皆既肆好矣，复何以尚之哉。
方今教学之官为职甚卑，而其出身为甚正，非他岐比也。
由是而跻大官，位宰辅者，非一人矣。
张君年方壮，气方盛，学方进而业方隆也。
梢云之木起于勾芒㈡，冲天之翰发于遵渚㈢，由是而之焉，仲山甫、申伯之地位不难造矣。
人之言曰：“谁谓华高，企其齐而”，他日仲山甫、申伯之德业，吾于张君深有望焉。

㈠橜同厥。

㈡勾芒，《白虎通五行》：“其神勾芒者，物之始生，其精青龙。
芒之为言萌也”。

㈢遵渚，《诗豳风九罭》：“鸿飞遵渚，公归无所”。
郑玄笺：“鸿，大鸟也，不宜与鳬鹥之属飞而循渚。
比喻周公今与凡人处东都之邑，失其所也”。

○牡丹会诗序

甲午之春，予避地会稽，始识视茂卿于吴君以时之所。
三月既暮，茂卿之牡丹大开，因得与寓官、郡士往观焉。
主人崇酒肴，登客而侑之。
既洽，主人奉花以请曰：“兹花之植于某有年矣，虽翫赏日至，而未尝有阖坐皆文章大夫士如今日之集者，盍各为歌诗，以为他日之雅谈乎”，客曰唯唯。
乃取唐人罗邺诗二句十四字为韵，命探丸，信所得为诗，不限以体制，诗成属余序，予让弗获，乃为之序曰：

《诗》不云乎：“岂弟君子，和乐且湛”。
夫既曰君子，而又谓之岂弟，则其为和也不流，而为乐也不淫，故湛而无害于德，些㈠诗人之所以赞而羙之也。
予尝见世俗之为宴集，大率以声色为盛礼，故女乐不具，则主客莫不黯然而无驩。
及夫觞酌既繁，性情交荡。
男女混杂，谑浪亵侮，百不一顾。
有向隅而不获与群，则愤愤然见于色，形于辞，故始之以笑傲，而终之以鬪争，以为有人之心者，无不知恶而绝之也，而世方以是为能。
放旷豁达，以尽主客之情，然则与禽兽奚异哉。
若今日之会则不然矣，其色则草木之秀，其声则风雅之余，其人则邦家之彦也。
是故楫逊酬酢，所以尽朋友之义。
凝志澄神，所以杜纵恣之门。
抑杨砍咏㈡，所以摅幽深之抱。
欢情既畅，藻思逸发，莫不郁如树兰，锵如金石，皎如月露，跃如蛟龙之出溟涬，捷如拔坚城而禽大酋以献馘也。
曾子曰：“君子以文会友”，今日之举，其庶几乎。
虽然，神蓍之茎，灵龟荫之，以之藉豕，则茨蘝之不如矣。
苍莨之实，凤皇食之，以之豢牛，则菅稗之不若矣。
人固有异好恶，其相出岂不县绝也哉。
《易》曰：“方以类聚，物以群分”，吾于是乎见之。
故既为之诗，复冠以序焉。

㈠些字讹，此也。

㈡抑杨砍咏，砍字讹，呤也。

○送道士张玄中归桐柏观诗序（并诗）

别峰上人既住宝林十有七年，道高德隆，百废咸理，乃重建盘翠之轩，以游息四方之文学士。
于是丛林之望益重，而龟山之胜为于越冠。
华裾藻佩，篇翰交错，济济翼翼，彬彬如也。
至正甲午，予米会稽㈠，因得与群士大夫为宝林之游，而赋诗倡和无虚日焉。
夏四月癸丑，有道士张玄中来访，别峰上人告将归桐柏观，适余与所游客皆在，上人遂分韵为歌诗以送道士，诗成属予序。
予尝见世俗以儒与僧道为三教，谓当各道其道，各志其志，言不得同词，行不得周躅㈡，衣服不得同制度也。
今于是乎相从游而赠以诗何，独异乎人之言耶。
盖吾徒之所以与上人游者，非欲求其道也，上人能赋诗而乐贤士，寺之胜足以资吾游，道士又远来，见吾徒而欣慕焉，吾安得而拒之。
三王世远，天下之为民者不易矣。
怀才抱志之士，遗其身于方外以远害而离尤，岂得巳哉。
予既从上人之请而为之诗，复为序焉。
诗曰：

【得会字】

道士张玄中，年少气方锐。
从师桐柏宫，饵木啖松桧。
黄冠紫霓衣，赤舄青组带。

翩翻辝故居，污漫游方外。
北穷燕幽都，南尽越吴会。
泛海超东溟，寻河极西兑。

惊霆霄砰轧，浊雾昼晻濭。
凄凄风薄裳，泄泄云拥盖。
追龙入医闾，访鹤凌岱泰。

桃花未实火，枣叶始楥鼍。
□梁没溟涬，凤㈢吹杳茫昧。
波驰羲和轮，电掣纤阿轪。

悠悠雀雉化，渺渺蝉蛇蜕。
怆怳寤往图，飘飖返旌斾。
振衣赤城岑，潄齿白鹤濑。

餐赮炼精魂，洗髓去埃壒。
晨朝王宸高，夜醮金景（目盖）。
偓佺授宝诀，列缺助禳桧。

采之麋鹿引，烧药龙虎会。
扶桑倒景长，建木盘根大。
岩花春蒙茸，涧草秋馣馤。

山辉月娟娟，瀑落石礚礚。
息心观群动，清耳闻众籁。
窓虚琪树明，幕静鸾羽翙。

枸杞藤蔓潜，松苓兔丝荟。
我欲往从之，逍遥觧沉昧。
风尘正欝瑴，原野塞戈祋。

盗贼炽炎火，乎人走狼狈。
湮沦海底珠，黯淡日中沬。
忧深杞国天，□渎文仲蔡。

抚事生悲伤，怀古增感慨。
上人昙彦孙，龙象雄梵贝。
道殊心靡它，谊合情自最。

飞书邀应真，摆落刍槀廥。
凄凉念吾侪，漂泊累疏粝。
短章惭未工，浪迹谁倚赖。

高歌向冥漠，安得躬畎浍。

㈠予米会稽，米字讹，当作来也。

㈡行不得周躅，周字讹，同也，行不同躅也。

㈢凤吹杳茫昧，凤当作风。

○赠医学录江仲谦序

或称良医之用药，犹良将之用兵，其信然哉。
人之死生倚于医，国之存亡倚于将，反掌之间，吉凶分焉。
不得其良而用之，是以人与国弃也。
故良将投其兵于敌，而敌失其所御。
良医投其药于病，而疾失其所聚。
兵可以杀敌，药可以杀病，人皆知之用之。
有舛，则杀病之药不于病，而于其人。
杀敌之兵不于敌，而于其国。
可不慎哉。
故人之将死而得良医，国之将亡而得良将，天下之幸无有大于此者，而天下之功亦无有逾于此者。
以之并言，良非过矣。
绍兴江仲谦以医良于其郡，甲午之岁，余挈家来绍兴，绍兴地卑温㈠，岁又寒暑易常度，家人疾病，相连属不绝。
延仲谦诊之，剂所投，无不愈，由是倚仲谦，以为安，而信其以良称不虚矣。
方予家人之疾也，仲谦来视曰：“某当某日愈，某当变某疾，疾作后几日愈”，无不验。
有所馈谢，则坚拒不受。
予尝读史见赵充国论边事，无不如其先言。
魏公子救邯郸于垂亡，而却不受赏，古今所称以为贤。
今以仲谦观之，良医之与良将，其用心真有不期而脗合者，良可骇也。
剡溪姚古道从师于越，得疾焉，遇仲谦而愈，仲谦又不取馈谢。
郡士之与古道交者多赃诗㈡以羙仲谦，而予又为知仲谦者，故为序。

㈠绍兴地卑温，温字讹，当作湿。

㈡赃诗，赃字讹，赋也。

○赠徐仲远序

世之所谓祸福通塞者，果由于命耶？圣人罕言命，命果不足道耶？孔子曰：“道之将行也与，命也。
道之将废也与，命也”。
自古固有不仁而安荣守道而戮辱者，庸非命乎？古之人以寿、富、康宁、攸好德、考终命为福，而不言贵。
今之论命以官爵之大小品高下，岂古之所谓祸福与今异耶？好德无踰于仲尼，则厄穷而在下。
颜渊亚圣，三十以死。
曹孟德、司马仲达位在人上，而以寿终，且及其子与孙，祸耶福耶？所谓命者当何以断之哉？《易》曰：“穷理尽性，以至于命”。
孔子曰：“不知命，无以为君子也”。
今之言命者，其果有合于古人否乎？天以阴阳五行生为人也，阴阳五行之精是为日月木火土金水之曜，七曜运乎上，而万形成于下。
人也者，天地之分体，而日月木火土金水之分气也。
理生气，气生数，由数以知气，由气以知理，今之言命者之所由起也。
夫气母也，人子也，母子相感，显微相应，天人之理也，则亦何可废哉？日至而麋鹿觧，月死而嬴硥瞧。
温风动而荠麦死，清霜降而豊锺鸣，物理相通，不可诬也。
天台徐仲远以七曜四余㈠推人生祸福无不验，予甚异之，而赠以言。
若夫吉凶利害之所趋避，则吾闻之孟子矣。

㈠七曜四余，七曜亦名七政。
指日月金木水火土等星曜；四余是指紫气、月孛、罗睺、计都四虚星。
测知人日生之吉凶。

○王原章诗集序

予在杭时闻会稽王原章善为诗，士大夫之工诗者多称道之，恨不能识也。
至正甲午，盗起瓯栝间，予辟地之会稽，始得尽观原章所为诗。
盖直而不绞，质而不俚，豪而不诞，奇而不恠，愽而不滥，有忠君爱民之情，去恶柭邪之志。
恳恳悃悃见于词意之表，非徒作也，因大敬焉。
或语予曰：“诗贵自适，而好为论剌，无乃不可乎”，予应之曰：“诗何为而作邪？《虞书》曰诗言志，卜子夏曰诗者，志之所之也。
上以风化下，下以风剌上，主文而谲谏，言之者无罪，闻之者足以戒。
诗果何为而作耶？周天子五年一廵守，命太师陈诗以观国风。
使为诗者俱为清虚浮靡，以吟莺花，咏月露，而无关于世事，王者当何所取以观之哉？曰呈人恶㈠，居下而讪上者，今王子在下位，而挟其诗以弄是非之权，不几于讪乎？曰：“吁，是何言哉。
诗三百篇，惟颂为宗庙乐章，故有羙而无剌。
一雅㈡为公卿大夫之言，而国风多出于草茅闾巷贱夫怨女之口，咸采录而不遗也。
变风、变雅大抵多于论剌，至有直指其事，斥其人而明言之者，《莭南山》《十月之交》之类是也。
使其有讪上之嫌，仲尼不当存之以为训。
后世之论去取乃不以圣人为轨范，而自私以为好恶，难可与言诗矣”。
曰：“《书》曰惟口起羞。
昔苏公以谤诗速狱，播斥海外，不可以不戒也”。
曰：“孔子曰邦有道，危言危言。
邦无道，危行言孙。
故尧有诽谤之木，而秦有偶语之僇。
乱世之计，治世之所与也。
得言而不言，是土瓦木石之徒也。
王子生圣明之时，而敢违孔子之训，而自比于土瓦木石也耶”。

㈠曰呈人恶，曰字讹，日也。

㈡一雅，一字讹，当作二。

○送余希贤归江东序

有不必问其行，而可以知其人，则视其所交而巳矣。
故元礼之门，惟林宗可登。
仲举之榻，非孺子不下。
夫一介之士，未必人人识而知其心也。
而二子之名，以之闻于天下者，何耶？当是时，天下之想望二公，不啻如麒麟凤凰。
而二公亦直以天下之模楷自任，其明如鉴，其直如弦，其乎如衡㈠，其公如日月之照人，莫不知之也。
故士之被其知者，如马之逢伯乐，如剑之遇薛烛㈡，如楩楠松柏之得匠石，其羙不扬而自播，其价不衒而自定矣。
别峯上人为予言：余君希贤以池阳府史，从监郡九十子阳公㈢治戎江东，子阳公甚敬重之。
有谋画，悉与计议，多所弘益。
及公还绍兴，希贤又送至浙江之东，今将归，请为言以饯之。
予居王氏南园时，希贤尝来访余，一识面，不能频。
数接话言，惟是子阳公之政事日下于民，门庭无私谒，左右无私人，则予所目见，为有征也。
子濯孺子曰：“尹公之他，端人也，其取友必端矣”。
人欲知希贤，吾当以此论之。

㈠其乎如衡，乎字讹，当作平。

㈡薛烛，相剑者也，事见《越绝书》。

㈢九十子阳公，本书另有《书绍兴府达鲁花赤九十子阳德政诗后》，系同一人。
按：九十两字当为卆，同卒，音催，为罕见之姓，全国仅江西吉安有数百人姓卆。

○送章三益㈠之龙泉序

古之人有行则歌诗以送之，其来远矣。
故《丞民》㈠所以饯山甫，《崧高》所以赠申伯，皆褒述其德行，以勉进其勋业，非若后世伤离悼别，留连杯酒，以摅其儿女子之情态也。
栝旧多贤士大夫，今于章君之行，必有所启沃振励，不为无益告矣。
是诗之编，庸可忽哉。
章君佐石末公，拯临海之穷民，敉宁海之狂冦，镇守宝定，招抚松阳、遂昌，咸有成效，功高而不言，心劳而不辞，有德行者固如是哉。
今君又奉石未公檄之龙泉。
夫龙泉，章君之桑梓里也。
往岁石末公以孤军跛贼，扬威福建，章君实与有力。
今此行也，将箪食壶浆之塞道左，垂发戴白之满车下，章君将日不暇给，而分府可以无西顾之忧矣，章君勉哉。
大丈夫生长草茅，当平世，不务进。
及遇变故，则挺身以为国，寄一方赤子命，不亦伟哉。
勉哉章君。
昔者王司空、温河阳皆自藩幕达于王朝，垂名竹帛，矧今天下多故，章君巳试有効者哉。
吾见勋业自此升矣，于是乎言。

㈠章三益，章溢，字三益，浙江龙泉人。
元末助元将石抹宜孙在浙闽对抗红巾军，朝廷授职皆不受。
明帝率军逼进，遂入匡山隐居。
至正二十年，受明帝邀，与刘基、叶琛、宋濂同赴建业。
洪武元年，授御史中丞、太子赞善大夫。
次年卒于家，享年五十六岁。

《丞民》，《诗大雅蒸民》，丞字讹。

○赠陈伯光诗序（并诗）

陈君伯光以医名于栝者也。
栝故多良医，而伯光为能世其祖父业。
《传》有之曰：“医不三世，不服其药”，盖其传之也远，而试之也详，其可信而无惑也宜矣。
往岁伯光征予文，予时迫戎事，不克应所请。
今至栝，伯光又来，予乃问之曰：“昔者神农事尝草木、虫鱼、玉石，酌其酸苦、辛醎以辨燥湿、寒温，披陈其性情，表章其好恶，定为君臣佐使，秩以九等，命之曰药。
黄帝、岐伯着为经书，难疑荅问，以阐神用，医之为教不亦大彰明矣乎。
岐伯既没，则有若越人、华佗、淳于意、张仲景、孙思邈之流，莫不能簸弄化机，窃用五材，出没鬼神，造法立方，转移阴阳，皆可以血气朽骨，生色腐肉，制人命于掌上，何昔有而今无耶”。
伯光愀然叹曰：“君何莫之思也。
人亦有言，情随习迁，事与时殊。
昔之为术者，早夜以谋道，故道成而功日彰。
今之为术者，早夜以谋食，故智昏而道与穷，若是非一日矣。
且夫三才一理，治道无二，天地将病，祲祥豫形。
人身将病，气色先征。
病之将至，其几乃萌。
防微遏几，百病不生。
几动形见，力倍功半。
知及此者，其神人乎？医乎医乎？尧舜之为天下亦不外矣乎。
宜其昔有而今亡也”。
予甚韪其言，因序而继以诗曰：

岐跗不世出，人病莫能治。
伊周不世出，国病莫能医。
岂无龙宫方，可以完支离。

桓侯强自用，扁鹊乃见疑。
去去仙都山，中有木与之。
服食炼精魄，海上从安期。

○季山甫㈠文集序

《季君山甫文集》若干卷，体格严正，文词典雅，真可以式后学，传来世，不可磨灭者也。
予与山甫生同郡，自少相友善，山甫实长予九岁，其学问木识㈡，非予所能及也。
而予以年少忝科第，山甫乃屡试不□㈢，庸非时命也耶。
予自丙子之岁宦游他方，山甫亦出典文学外邑，不相见者垂二十年。
是时诸公方留意举业，未暇及古文也，乃今年复会于栝，而获覩山甫所为诗文、铭记、论赞、序说，莫不彬彬济济，方驾古人，下视场屋组组缀之文㈣，不啻如麒麟皇㈤之于鷃雀、鼢鼠也。
盖其学问之功益勤，而真积之力愈久，如水有源而流长，如木有根而枝蕃，乌得以浅近窥测之哉。
呜呼，峄阳之桐，泗滨之石，排风霜而啮涛浪，不知其几年矣。
然后緪之以丝绳，度之以规矩，登之清庙，则可以交于上下神示㈥，天将成其材，必先苦之，理则然也。
昔人有以木钻穿石盘者，昼夜不巳，卒得丹以为僊。
今山甫年愈加而志愈谦，学愈不倦，宜其业日隆而名日着也。
人之言曰：“谁谓华高，企其齐而”。
后之来者，其尚以山甫为法焉。

㈠季山甫，《丽水县志》：“季仁寿，字山甫，处州龙泉人。
元惠宗至元初任慈溪教谕，秩满迁处之松阳，升饶之双溪书院山长，以亲年高辞，转教授婺州，亦不赴，放情山水，自号春谷处士。

㈡学问木识，木字讹，当作才。

㈢屡试不□，□，别本作偶。

㈣组组缀之文，衍一组字。

㈤麒麟皇，脱一凤字。

㈥上下神示，《周礼小宗伯》：“大灾，及执事祷祠于上下神示”。
《论语述而》：“祷尔于上下神祗”。
段玉裁《说文解字注》：“祗，敬也。
见《释诂》。
从示。
氐声。
旨夷切”

○项伯高诗序

言生于心而发为声，诗则其声之成章者也。
故世有治乱，而声有哀乐，相随以变，皆出乎自然，非有能强之者。
是故春禽之音悦以豫，秋虫之音凄以切，物之无情者然也，而况于人哉。
予少时读杜少陵诗，颇恠其多忧愁怨抑之气，而说者谓其遭时之乱，而以其怨恨悲愁发为言辞，乌得而和且乐也。
然而闻见异情，犹未能尽喻焉。
比五六年来，兵戈迭起，民物凋耗，伤心满目。
每一形言，则不自觉其凄怆愤惋，虽欲止之而不可，然后知少陵之发于性情真不得已，而予所恠者不异夏虫之凝氷矣，故今观项君之集而深有感焉。
项君与予生同郡，而年少长。
观其诗则冲澹而和平，逍遥而闲暇，似有乐而无忧者何耶。
呜呼，当项君作诗时，王泽旁流，海岳奠乂，项君虽不用于世，而得以放意林泉，耕田钓水，无所维系于此时也。
发为言词，又乌得而不和且乐也。
夫以项君之文学而不得扬历台阁，黼黻太平，此人情之所不足也。
而项君不然，抱志处幽，甘寂寞而无怨，项君亦贤矣哉。
贤不获用世，而亦不果于忘世，吾又不知项君近日所作复能不凄怆愤惋，而长为和平闲暇乎否也。
感极而思，故序而问之。

○吕周臣诗集序

仲尼有言曰：“饱食终日，无所用心，难矣哉”。
夫以人心之出入无时，苟不至于圣人不惑之地，则不有以收系而拘止之，鲜不飘摇汗漫而无所不之矣，故以愽奕为贤乎巳，厥旨微哉。
吕君周臣由是吏员累月日至九品，家居以待选，则杜门而作诗，有咏史一百首，题咏杂花二百有余首，皆意足而语到。
序㈠尝见今世之从事于公门者，进则慕权利以相夸，退则交结势要，谈官府是非，勾引俗事，以致人之幕巳㈡，以肥其家，未有能兀兀独处，而留心文墨若周臣者也。
周臣以通济之才，沉下僚而无怨，筚门陋巷，为诗歌以自适，且不刻琢以求衒，盖有得于寡欲养心之道者，予故喜而为之序焉。

㈠序字讹，当作予。

㈡以致人之幕巳，巳当作己。

○送宋仲珩还金华序（并诗）

《易》不云乎：“有子，考无咎”。
庚子之岁，予与金华宋先生俱来京师，时上渡江未久，浙东方归附，先生与予及予同乡叶景渊、章三益同居孔子庙学，惟日相与谈咲，虽俱不念家，而予三人者亦皆不能无芥于心，惟先生泰然耳。
日与文彦士相从游不倦，人咸异焉。
时先生有子二人，长曰瓒字仲圭，次曰璲字仲珩，皆克家，盖夙以家事付二子久矣。
故先生得以优游授道于浦江郑氏之义门，至今又十有五年矣。
去年秋七月，予自家重赴京，先生时为翰林侍读学士，执手相盻睐，喜溢眉目。
先生长予一岁，予湏发已白过太半，齿落什三四，左手顽不掉，耳聩，足踸踔不能趋，而先生鬓须黝黑，唇齿朱贝，颜渥丹，步履坦坦不落朝班后。
晨起戴星入，或史馆握笔写细字如青蝇头，日数千。
且仆仆走承召命，暮归作诗文四五，少不下二三。
先生素儒家，无赢。
僮仆在京，寓旧城，去公馆弥十有五里。
惟次子璲偕一驺者从，夫人又病在寓，璲来往省视父母，且奉母粥药不遑朝夕。
今年春，长子瓒遣二孙自金华来，夫人病亦愈。
于是先生以事命璲暂还故里，而在朝群公大夫士咸赋诗饯璲，望其即还。
则璲之能善事其父执，善交其朋友者可见。
呜呼，若先生可谓有子无咎者矣，宜其老而愈康且乐也。
璲又工楷、篆、隶、草书，赋诗、属文皆足以缵承家业，故于其行，序以送之，且继以诗曰：

条风东来，灵雨从之。
之子于迈，何以送之。
灵雨蒙蒙，沾彼原隰。
送子于郊，为子伫立。

有鸣者鸠，在彼苞桑。
习习其风，载吹我裳。
维桐之华，亦炫于野。
悠悠行子，亦驻其马。

维水东流，维日西驰。
春言顾之，靡靡其思。
维日西驰，载昏载朝。
维水东流，以汐以潮。

芃芃者麦，维其黄矣。
心之思矣，维其长矣。
赠子以诗，酌子以酒。
晤言何其，伊迩匪久。

○送黄叔晹归金华觐省序（并诗）

孟子言君子有三乐㈠，以父母俱椠㈡，兄弟无故为乐之大，岂不以是为系乎天，人人之所愿欲而不可得者哉。
夫孝子之欲显父母，心无穷也。
显父母之道无过乎立身杨名，而鲜有能及其父母之目见，是故君子之急于仕者，良有由也。
且父母之鞠子，亦孰不望其能立功立事，超乎群伦之上，以光大其祖宗之门户也哉。
故于其初生也，桑弧蓬矢以射四方，不呴呴㈢乎为老妇之慈，以娇之于膝下也。
天下之为父母者，亦孰无是心哉。
而当其生存之时，获见其显者，盖十百之中不能二三，信乎其系乎天而不由乎人也。
为人子而知爱其父母，则其中心为何如哉。
是故孳孳汲汲，不遑自已，仰驰光而兴慕，俯逝水而长怀，当此之时，将奚为而可哉。
金华黄生以明经鈝㈣于乡，就试浙江行省，贡于春官，时年二十有二。
是岁，上阅天下贡士，率多年少，虑其未熟于世故，例廪之国学，使习闻朝廷律令，练达治政，然后授之职。
俾勿坏，以殖天下之良才，于是生亦与焉。
其明年，翰林学士宋公濂奉命纂修实录，生以工书服劳史馆，又善于所事。
事竣，受命伴读齐府。
其年冬十有一月，给假还金华觐省父母。
基与生俱浙东人，故翰林群大夫士赋诗送其行，而属其序攻基㈤。
夫生曷啻于父母俱存，兄弟无故而巳哉，且又有祖母在。
学日进以充其身，又际盛代，事圣主，受命侍从哲王，出入禁闼，此人人之所瞻望而不敢觊者，生于是乎兼之，其为乐不亦大哉。
基既为之序，而继以诗，且有深望于生。
惟冀其服膺乎不愧不怍之训，以接迹于古昔圣贤而后已也。
呜呼，生其勉乎哉。
诗曰：

潜阳回地底，暗泉发枯荄。
泽雉雊鷕鷕，乳鸡鸣喈喈。
游子畏祁寒，掩关坐如齐。

湿薪熸无熖，四壁生凉飔。
青镫翳其光，月华照阶苔。
及此送归人，岂不动我怀。

赠诗慰缱绻，俛仰空徘徊。
学古务成巳，入官期显亲。
高风吹秋水，谁能不伤神。

皇恩重丘山，有愿俾克仲。
北风送归舟，江水清漪沦。
堂上彩衣舞，堂前谖草春。

羽觞澄芳醴，鹤发映丹唇。
服膺移忠训，布武追古人。
修名著青简，山岳同嶙峋。

㈠君子有三乐，《孟子尽心上》：“孟子曰：君子有三乐，而王天下不与存焉。
父母俱存，兄弟无故，一乐也；仰不愧于天，俯不怍于人，二乐也；得天下英才而教育之，三乐也。
君子有三乐，而王天下者不与存焉”。

㈡父母俱椠，椠字讹，存也。

㈢呴呴，《汉书东方朔传》：“愉愉呴呴”。
注：“呴呴，言语顺也”。

㈣鈝字讹，当作举。

㈤属其序攻基，攻字讹，当作于。

○苏平仲文集序

文以理为主，而气以摅之。
理不明为虚文，气不足则理无所驾，文之盛衰，实关时之泰否，是故先王以诗观民风，而知其国之兴废，岂苟然哉。
文与诗同生于人心，体制虽殊，而其造意出辞、规矩绳墨固无异也。
唐虞三代之文，诚于中而形为言，不矫揉以为工，不虚声而强聒也。
故理明而气昌，玩其辞，想其人，盖莫非圣贤之徒知德而闻道者也，而况又经孔子之删定。
秋汉兴㈠，一扫衰周之文敝，而返诸朴。
丰沛之歌，雄伟不餙。
移风易尚之机，实肇于此。
而高祖文帝制诏天下，咸用简直。
于是仪、秦、鞅、斯县河之口，至此几杜。
是故贾疏、董策、韦传之诗皆妥帖，不诡语，不惊人，而意自至。
由其理明而气足以摅之也。
周之下，享国延祚，汉为最久，盖可识矣。
武帝英雄之才，气盖宇宙，而司马相如又以夸逞之文侈之，以启其夜郎笻筰、通天桂馆、泰山梁甫之役，与秦始皇帝无共㈡。
致勤持斧之使，封富民之侯，下轮台之诏，然后仅克有终。
文不主理之害，一至于斯，不亦惎哉㈢。
相如既没，人犹尚之。
故杨子云用是见知成帝，然而汉家朴厚之尚巳成，其根未尝拔也。
故赵充国将也，有屯田之奏。
刘更生宗室子也，有封事之言。
往复开陈，周旋辨析，诚意恳至，理明辞达，气畅而舒，非汲汲以鸿生硕儒争名当代者所能及也。
岂非习尚有源，而得之于自然乎。
呜呼，此西汉之文所以为盛，国祚绝而复续，如元气之不坏，而乾坤不死也。
后之人论不及此，而以相如、子云为称首，不亦悲哉。
东汉班孟坚之外，虽无超世之文，要亦不改故尚，故亦不失西京旧物。
下逮魏晋，降及于隋，驳杂不一，而其大槩惟日趋于绮靡而巳。
是故非惟国祚不长，而声教所被亦不能薄四海，观国风者盍于是乎求之哉。
继汉而有九有，享国延祚最久者唐也，故其诗文有陈子昂，而继以李杜。
有韩退之，而和以柳。
于是唐不让汉，则此数公之力也。
继唐者宋，而有欧苏曾王出焉，其文与诗，追汉唐矣。
而周程张氏之徒又大阐明道理，于是高者上窥三代，而汉唐若有歉焉。
故以宋之威武较之汉唐弗侔也，而七帝相承，治化不减汉唐者，抑亦天运之使然与。
是故气昌而国昌，由文以见之也。
元承宋统，子孙相传，仅逾百载而有刘许姚吴虞黄范揭之俦，有诗有文，皆可垂后者，由其土宇之最广也。
今我国家之兴，土宇之大，上轶汉唐与宋，而尽有元之幅员，夫何高文宏辞未之多见，良田混一之未远㈣也。
金华苏平仲起国子学录，迁翰林编修，以其所为诗文示予，予得以谛观之。
见其辞达而义粹，识不凡而意不诡，盖明于理而昌于气者也。
与之游，知其勤而敏，不自足其所已能。
且年方将而未艾也，知其它日必以文名于盛代，耀于前而光于后也。
故为之叙，而举昔人之大以期之。

㈠秋汉兴，一本无秋字。

㈡与秦始皇帝无共，一本共作异，盖字形相近而误。

㈢不亦惎哉，一本惎字作甚。
两字于文义皆通。
考下文有不亦悲哉之语，则此处正当作惎。
惎，毒害也。

㈣良田混一之未远，田字当作由。

○送谢教授序

士有急于用世者，非苟为利禄计也。
少而学，壮而欲行之㈠，不得一命，则抱材而无所施，古之人皇皇焉出强必戴质，夫岂苟而然哉。
今之由学校掌出内，为儒官，循次待用，至得官教授，亦难矣。
教授名九品职，而不得与民事，故谓之冷官。
繇是以达于县府，然后得行其所志，壮日去而老及之矣，如之何其不皇皇也。
谢君仲连教授于杭，期未及三年，计余月无所用，即飞书趣代，至则长揖出门外，若驰峻坂就平陆，若苍鹰脱鞲绦而乘长风也。
夫以仲连之才，固宜取科第以早施其用，乃屡试而不偶，卒就学官以进，抑天将多其所历以大其成乎。
岂人之行止，各有其途，而系乎数者也。
譬之顺流江河以入海，其行有迟速，及其造则一耳。
天门洞开，多士辐辏，有志于用世者维其时矣。
故于君之行，序以壮之。

㈠少而学，壮而欲行之，《孟子梁惠王下》：“夫人幼而学之，壮而欲行之”。

○送钱士能之建昌知州序

往时予与钱君士能同日辟掾江西行省，故其交为最厚。
岁余，士能与幕官论事不合，拂衣去。
未几，余亦以朽钝辞归，不得见者九年矣。
乃今年十月遇于杭，予以从仕郎为儒学副提举，又以疾谢事。
而士能以奉议大夫为建昌知州，方之官，大夫士之工词章者咸赋诗以为饯，俾予序焉。
夫士能与予同以职官充簿书役，又同以事辞，其出处甚类。
而九年之间，相去越五等㈠，何县绝耶。
今既见而喜，喜而思，语故旧则凄以悲，又自庆其相逢于未老而俱无羔也。
夫物之生，患不得其所性。
射于处于曾崕㈡，而藏莨茂于陂池，不以所不愿，易其所愿。
今士能以长才方为世用，而余之朽且钝，愈加于昔日，天将全之，俾各获其志，则一进而一止，岂不俱洋洋也哉。
勉哉士能，知者劳之，愚者安之，子亦有赖于君矣。

㈠相去越五等，儒学副提举从七品，知州正四品。

㈡射于处于曾崕，当作射于菟于曾崕。
《左传宣公四年》：“楚人为乳谷，谓虎于菟”。

○送顺师住持瑞岩寺序

予尝闻浮屠氏言大秽迹金刚事，云佛既湼盘西方，西方之鬼谓佛巳寂灭，天下不复有佛，佛弟子无足畏。
因悉起为□佛之法，且大坏。
佛遂化其身为金刚，蓝色凿齿，出入无有中，咋羣鬼，食饮其肉血，鬼乃大愓，请命愿改过为佛弟子，佛法由是不坏。
今其呪语犹存，所谓大秽迹金刚是也。
予旧闻人言，佛以慈悲为道，能开闇瞢，拔死苦，转恶为善，闻见患难无不救。
今又闻佛能以武猛服魔鬼。
圣人曰：“仁者必有勇”，岂不信哉。
辛卯之岁，盗贼起四。
方明年，予奉省檄佐戎浙东，闻永嘉有横舟和尚善用矛戟、弓弩、刀剑、戈槊、挝挺，通曲制、官道、主用之法，因礼致于台。
时天宁寺住持舜田方宣力扞城，蚤夜不忘灭贼，见则大喜。
举以主其仙居三学寺。
又明年，方氏纳款请降，凡以兵事进者措弗用，而有司敬和尚之德能，复以其教举为瑞岩寺长老。
瑞岩之僧徒闻和尚名亦大喜，将行，请予言。
予惧世之皆者㈡不知佛之有勇，而惑为佛法者之不当究武事，故为道大秽迹金刚，以发其蒙焉。

㈠曲制、官道、主用之法，《孙子兵法计》：“法者，曲制、官道、主用也”。
十一家注：“法者曲制，曲制既官道，官道主用，三者实一法，法者，乃主将之法”。

㈡世之皆者，皆字讹，一本作惛。

○喜雨诗序

同知副都元帅石末公再镇栝之明年，威行惠敷，奸暴日铄。
其夏五月，禾黍既艺，天乃不雨，民大忧惧。
公遂致斋沐，祷于丽山之祠，得雨未沛。
越翌日，命道士设醮于玄妙观，是日大雨，明日又雨，又明日乃大雨至夜分。
民大喜，皆拜公贶。
予时奉省檄在栝，目覩其事，因喜而为诗以歌，大夫君子咸属和焉。
季君山甫裒而集之，又俾予序其故。
惟公之功在栝甚大，而于此见公之心焉。
《书》曰：“惟德动天”，又曰：“至诚感神，矧兹有苗”，戡乱致治，兆在是矣，能无喜乎。

○唱和集序

古人有言曰：“君子居庙堂则忧其民，处江湖则忧其君”，夫人之有心不能如土瓦木石之瑰然也。
禹思天下有溺者，由己溺之。
稷思天下有饥者，由己饥之。
伊尹思天下有一夫之不获，则心愧耻，若挞于市。
是皆以天下为已忧，而卒遂其志。
故见诸行事而不形于言，若其发而为歌诗，流而为咏叹，则必其所有，沉埋抑挫，欝不得展，故假是以摅其怀，岂得已哉。
是故文王有拘幽之操，孔子有将归之引，圣人不能免也。
故曰：“在心为志，发言为诗”，先王采而陈之以观民风，达下情，其所系者不小矣。
故祭公谋父赋《祈招》以感穆王，穆王早寤焉，周室赖以不坏，诗之力也。
是故家父之诵寺人之章，仲尼咸取焉。
纵不能救当时之失，而亦可以垂戒警于后世，夫岂徒哉。
故漆室一女子也倚楹而啸，忧动鲁国，而况放㈠委质为臣者哉。
予至正十六年以承省檄，与元帅石末公谋栝冦，因为诗相往来，凡有所感，辄形诸篇，虽不得达诸大廷以讹㈡君子之心，而亦岂敢以疏远自外，而忘君臣之情义也哉。
昔者屈原去楚，《离骚》乃作，千载之下，诵其辞而不恻然者，人不知其忠也。
览者幸无诮，为万一得附瞽师之口以感上听，则亦岂为无补哉。

㈠放，当作于。

㈡讹，动也。
《诗小雅无羊》：“或降于阿，或饮于池，或寝或讹”。

○灵棋经觧序

昔者圣人作《易》以前，民用灵棋，象《易》而作也。
《易》道奥而难知，故作灵棋以象之。
灵棋之象虽不足以尽《易》之蕴，然非精于《易》者，又焉能为灵棋之辞也哉。
灵棋之式以三为经，四为纬。
三：以上为天，中为人，下为地。
上为君，中为臣，下为民。
四：以一为少阳，三为太阳，二为少阴，四为它阴㈠。
少阳与小阴为耦，而太阳与太阴为敌。
得耦而悦，得敌而争，其常也。
或失其道，而耦反为仇。
或得其行，而敌反为用。
其变也，阳多则道同而相助，阴多则志异而相垂㈢，君子小人之分也。
阴阳送用㈡，体有不同，而名随之异，变易之道也。
《易》之取象曰车、曰马、曰桷、曰矢、曰鬼、曰狐之类，推而达之，天下之物无不该矣。
曰马矣，而又化为龙。
曰水矣，而又以为云。
变易之义也，非通天下之赜者不识也。
故曰灵棋象《易》而作也，非精于《易》者不能也。
予每喜其占之验，而病觧之者不识作者之旨，而以世之卜师之语配之，故为申其意而为之言，若夫以为黄石公之授，张子房之受，则传无其文，史无其实，不敢从而附会之也。

㈠四为它阴，当作四为老阴。
一本正作老阴，《灵棋经》亦同。
又《四库全书总目提要》引《明史艺文志》：“四以一为少阳，二为少阴，三为太阳，四为老阴”，当以《艺文志》为是。

㈡阴阳送用，当作阴阳迭用。

㈢阴多则志异而相垂，另一本垂作乘，又一本作乖，乖字是。

○宋景濂学士文集序㈠

太史公宋濂先生，金华潜溪人也，其字为景濂。
五岁能诗，九岁善属文，当时号为神童。
若经若史若子集无不徧览，辄能记忆。
年未弱冠，文名播于遐迩。
至正中，词林群公奏为国史编修，力辞不起。
大明皇帝定鼎建业，丞相李韩公以名闻，即日遣使者秦书币㈡聘致之，俾提举江南儒学，授皇太子经，擢居记注之职，会有诏鹚修《元史》㈢，东南名士一时皆集。
复命况总裁官㈣，书成入翰林为学士，海内求文者项背相望，碑版之镌，照耀乎四方。
高丽、日本、安南之使每朝贡京师，皆问安否，且以重价购其《潜溪集》以归，至有重刻以为楷式者。
儒林清议，佥谓开国词臣当推为文章之首，诚无间言也。
先生之著述多至百余卷，虽入梓者已久，其门人刘刚复请基撷其精深，别成一编，庶几便于诵习，且征言序之。
昔者楚国大司徒欧阳文公玄赞公之文曰：“先生天分至高，极天下之书无不尽读，以其所蕴，大肆厥辞。
其气韵沉雄，如淮阴出师。
百战百胜，志不少慑。
其神思飘逸，如列子御风，飘然褰举，不沾尘土。
其词调清雅，如殷卣周彝，龙纹漫灭，古意独存。
其态度多变，如晴跻终南㈤，众驺前陈，应接不暇。
非才具众长，识迈千古，安能与于此”。
鸣呼，文公之言至矣尽矣。
设使基有所品评，其能加毫永㈥于是哉。
今用备抄，冠于篇端，而幷系先生出处之大略，使读者有所考焉。
先生赴召时，基与丽水叶公琛，龙泉章君溢实同行。
叶君出知南昌府以殁，章君官至御史中丞，亦以寿终，今幸存者惟基与先生耳，然皆颓然，日就衰朽，尚可咈刚之所请而不加之意乎。
虽然，先生之文其传世决矣，基亦何能与力于其间哉。
文粹十卷，而诗居其一云。

㈠《宋学士文粹》载此序，末题：洪武八年岁次乙卯春正月甲申。

㈡秦书币，当作奉书币。

㈢鹚修《元史》，鹚字疑作纂。

㈣况总裁官，况字讹，当作充。

㈤晴跻终南，一本作晴霁终南。
跻字讹。

㈥毫永，永字显误，惜不知原作何字也，意者或为末，待考。

<h2>太师诚意伯刘文成公集卷之六后学丽水何镗编校</h2>

记（十四篇）

○季氏湖山义塾记

青田之山，其上四十里有泉，汇而为潭，繇潭入谷十有五里，是为高湖之源。
其上多奇峯绝巚，大木之所盘蔚，献奇纳秀，故士多俊彦，室常殷阜，季氏其一也。
有名谦字伯益者，好学尚义，故其家日裕。
乃谓其人曰：“人孰不爱其子孙，而不知所以爱之者。
今有良田美宅，绵亘阡陌。
堆金积帛，充斥梁栋。
自以为用之不竭，享之无穷也。
一旦光销影铄，而无纤芥之留者，何耶？骄淫生于富溢，而纵欲败度之子常由不寤前人成败之迹，而自视侈然大也。
及其颠连困厄于垂老之际，彷徨无所容其身，虽欲效织蒲补履以食其俆年且不可得。
若是者，虽其人之不肖，抑亦其父兄处之不得其道也。
今予幸藉先人余业，以自免于冻馁，未尝不惴惴于吾身，况能保于其子孙。
故愿制产以建读书之所，延名儒为师，以训子弟以及族婣之人，咸知所学，大则修身齐家以用于时，小亦不失为乡里之善士，不亦可乎”。
乃筑于其居之侧以为堂，中设孔子像，旁列斋舍，翼以廊庑，缭以周垣，买田若干亩以给师弟子之食，萃其族之子弟悉入学。
于是襟佩衣裳，肃肃有容。
弦诵之音，蔼蔼旁达。
入其乡者莫不怠叹而慕悦㈠也。
呜呼，若季氏者真知爱其子孙哉。
由是达于一乡一邑，以播于天下，使人人闻而效其所为，则将见比屋皆为贤士大夫，而愚不肖者寡矣。
邑人洪应求道其事于予，且请为之记。
予既乐乡里之善人，而又嘉洪生之乐道人善也，故喜而书之。
至正十年庚寅夏五月记。

㈠莫不怠叹而慕悦。
怠字讹，一本怠作感。

○尚友斋记

尚友斋者，赵郡吴以时之所居室也。
尚友之云出自《孟子》㈠，其义则习章句者能言之矣。
而以时之取以名其室，抑必有其故哉。
曾子曰：“君子以友辅仁”，天下之大伦五，友居其一，人不可以无友也。
孔子曰：“毋友不如己者”。
以时抱英俊之才，勤学而好问，直谅而多闻。
天下之士如以时者不多矣，而又求友以自益。
其不如以时者，以时弗与友也，则必求胜以时者而友之，则不尚论古人，而徒求于今，取诸我则善柔便侫，可以甘人心而蛊予智。
取诸人或得乡原焉，其为损也不少，夫何为而不惧哉。
凡物之相从必以类气之所感，不召而集，故豊山之锺得霜而鸣，阳燧之火见日而烜，是故文王作而伯夷、太公归，阖闾起而子胥、孙武至。
魏文侯为君而卜子夏、田子方、段于木之徒出焉。
人而尚友，天下之友以类来矣。
犹以为未足，则必尚论古之人。
古之人有颜渊者，得一善则服膺而勿失，我则以之修吾德。
有季路者，人告之以过则喜，我则以之去吾慝。
有成汤者，与人不求备，检身若不及，我则以之处己而接物也。
夫如是，其庶几哉。
呜呼，天下未尝无善士也，孔子曰：“十室之邑，必有忠信”，而况于天下也哉。
一人之身，未尝无一善也。
居子曰：“尺有所短，寸有所长”㈡，而况于一乡一国也哉。
《诗》曰：“他山之石，可以攻玉”，孔子曰：“三人行必有我师焉”，朂哉以时，无徒嘐嘐然，曰古之人，古之人㈢也。

㈠尚友之云出自《孟子》，《孟子万章下》：“尚论古之人。
颂其诗，读其书，不知其人，可乎？是以论其世也，是尚友也”。

㈡居子曰：“尺有所短，寸有所长”，屈子也。
《卜居》：“夫尺有所短，寸有所长，物有所不足。
智有所不明，数有所不逮，神有所不通”。

㈢嘐嘐然，曰古之人，古之人，《孟子尽心下》：“何以谓之狂也？曰：其志嘐嘐然，曰古之人，古之人。
夷考其行，而不掩焉者也”。

○友梅轩记

皋亭之山有隐者焉，以友梅字其轩，环其居皆梅也。
或曰：“友者，人伦之名也，君子以友辅仁，人求其友必于人焉可也。
梅，卉木也，人得而友之乎？生于世为人焉，舍斯人弗友，而卉木乎取之，斯人也，不既怪乎矣”。
刘子曰：“否，彼固有所激而云也，夫彼所谓隐者也，不同乎人而隐。
彼固自绝于世之人，而卉木之为徒也。
彼固以斯世为不足乎己，而隐以为高。
彼固谓人不足与友，而卉木良我友也。
彼诚有所激哉。
世之如管、鲍者希矣。
刺于《谷风》㈠，嗟于《桑柔》㈡，膑于涓，卖于寄，累于灌夫，蝇营狗苟于拜尘之人，友之而不为损者，鲜矣哉。
人不可以无友，彼将何所取哉？梅，卉木也，有岁寒之操焉，取诸人弗得矣，舍卉木何取哉？且此物，非徒取也，凌霜雪而独秀，守洁白而不污，人而像之，亦可以为人矣。
昔人有揖怒蛙㈢而勇士至，气类以感之，直谅多闻之友，不远千里来矣。
然则斯人也，弗怪矣”。
隐者闻之曰：“子知予，请书之”。
遂书以记于轩。
隐者王其姓，昶其名，记之者，括苍刘基也。

㈠刺于《谷风》，《诗小雅》：“将恐将惧，维予与女。
将安将乐，女转弃予”。
《诗序》曰：“《谷风》，刺幽王也。
天下俗薄，朋友道绝焉”。

㈡嗟于《桑柔》，《诗大雅》：“菀彼桑柔，其下侯旬。
捋采其刘，瘼此下民。
不殄心忧，仓兄填兮。
倬彼昊天，宁不我矜”。

㈢揖怒蛙，韩非《内储上七术》：“越王虑伐吴，欲人之轻死也，出见怒蛙乃为之式。
御者曰：何为式？王曰：蛙的气如此，可无为式乎”。

○海宁应氏墓庵记

至正辛卯冬十有一月，予既铭应君和卿之墓矣，其子元亨又以贾希贤之书来请曰：“元亨之先人隐居于乡，不求闻于公卿。
先生不遗草菜而赐之铭，今死者已即安于土中，谨筑于其傍，为间十有二，买田以供祭祀，为亩十有九。
惧来者之弗获承也，心窃悼焉。
先生幸不遗予，愿卒记之”。
惟古建国，民以族葬，其域中之室墓，大夫守之。
自周为秦，法废久矣。
室其墓而置守焉，孝子之良心也，斯可以记。
遂为之词曰：维海宁以州隶杭，面山负山，厥土广斥涂泥，民质以良。
有乡长平，里曰皇冈。
应氏居之，世载德以昌。
弗竞弗求，惟田惟桑。
教子弟以书，炳炳琅琅。
肃肃跄跄，以不愆于义方，不诡其逄而守其常。
乃耆乃康，戴玄屐黄，七十有八年，皞皞洋洋。
游葛天而泳陶唐，有子克承，既妥厥灵，以固乃藏。
继斯述斯，有跻勿颠，以（艹亦）以提。
其墓伊何，树之以杨。
其室伊何，玄楹垩墙。
象设有严，诃禁不祥。
伐石镌辞，以识岁年。
子子孙孙，以永不忘。

○杭州实庵和尚福严寺记

杭州属县曰仁和，县北三十里有溪焉，曰义溪。
故宋嘉定中有姓陈氏名迥者庐于溪上，好清凈，不偶于流俗，遂舍身为浮屠，名其庐曰福严。
有弟子一人，曰如春、明皓㈠。
江南既平之明年，始赐院额。
既而迥与春俱卒，卒后皓为僧司都纲，领教门事，乃以其衣食之余贸民田，广其院。
皇庆二年冬，朝廷赐额为福严寺，命其徒以甲乙相授受㈡。
泰定乙丑，皓始建佛阁，阁成而皓卒。
皓有弟子三人，曰崇实、崇志、崇行，实继皓卒，崇志始刻于优昙花于阁。
志卒，崇行始新僧堂。
后至元㈢庚辰，乃建大雄宝殿。
壬午，构圆通殿。
甲申，作库院。
丙戌，新作山门、廊庑、锺楼、轩厅、丈室、塔院、期堂以及庖湢、圊溷，无不备具。
于是舡有坊，工有室，松门石径，缭绕纡欝，丹垩金碧，日闪月映，朗禸如也㈣，奕奕如也。
盖自迥师至行，积勤累劳五六传而始就，可谓难矣。
非继志者之得其人，能如是乎。
至正辛卯，寺成，将树碑，求文以志其所自。
介杭人之识予者以请，予时卧病江浒，介以远弗达，而倩于人为文，假予名归于师。
师览其言词大鄙陋，弗称心，甚不怿，而不知其果为予作与否。
业巳请，不欲易也，将勒石命禇奂书之。
奂尝从子校文棘闱中，颇知予，力辩其妄。
乃与师偕诣余求真文，予时巳具舟将归，仓卒不克就。
会饶、信告急，声汹汹。
予狼狈上道，遂不能记。
明年予以事至杭，师闻即来，犹礲石待予言。
呜呼，予之言何足为世重轻，至有伪为之者。
而师之求，必于予，旷岁月以俟之，愈久而志愈固。
使余不幸死于道路，又未知斯石树耶否耶。
浮屠氏之学予不及知，而师之坚忍不二则于是乎见矣。
师号实庵，皓师号东岩，记之者括苍刘基，而书之者武林禇奂也。

㈠有弟子一人，曰如春、明皓，一字讹，当作二。

㈡甲乙相授受，按元制：其祖师营造之寺，传授方式为首先由住持而传师兄弟。
如无，则传住持之徒。
如无，则传师兄弟之徒。
非祖师营造之寺，传授方式为首先由住持传住持之徒。
如无，则传师兄弟。
如无，则传师兄弟之徒。

㈢后至元，元朝前后两次使用至元年号，元世祖共三十年，元惠宗六年。

㈣朗禸如也，禸音肉，古通蹂，然用于此，文义不通。
考下文奕奕如也，此处似亦当作朗朗如也。
盖古人于重字处多书作二，行草书与厶形似，厶系俗字，正字为禸。

○饮泉亭记

昔司马氏有廉臣焉，曰吴君隐之，出剌广州，过贪泉而饮之，赋诗曰：“古人云此水，一歃怀千金。
试使夷齐饮，终当不易心”。
其后隐之卒以廉终其身，而后世之称廉者，亦必曰吴剌史焉。
有元宪副吴君为广西时，名其亭曰饮泉，慕剌史也。
而宪副之廉卒与剌史相先后。
至正十四年，宪副之孙以时以故征士亰兆杜君伯原所书饮泉亭三字征予言。
予旧见昔人论剌史饮泉事，或病其为矫，心甚不以为然。
夫君子以身立教，有可以植正道，遏邪说，正人心，扬公论，皆当见而为之，又何可病而讥之哉。
人命之修短系乎天，不可以力争也。
而行事之否臧，由乎己。
人心之贪与廉，自我作之，岂外物所能易哉。
向使有泉焉曰饮之者死，我乃奋其不畏之气，冒而饮之死，非我能夺也。
而容有死之理而疆饮焉，是矫也，是无益而沽名也，则君子病而不为之矣。
大丈夫之心，仁以充之，礼以立之。
驱之以刀剑而不为不义屈，临之以汤火而不为不义动。
夫岂一勺之水，所能幻而移哉。
人之好利与好名，皆蛊于物者也。
有一焉，则其守不固，而物得以移之矣。
若剌史吾知其决非矫以沽名者也，惟其知道明而自信笃也。
故饮之以示人，使人知贪廉之由乎内而不假乎外，使外好名而内贪泽者，不得以借口而分其罪。
夫是之谓植正道，遏邪说，正人心，扬公论，真足以启愚而立懦，其功不在伯夷、叔齐下矣。
番禺在岭峤外，去天子最远。
故吏于其地者得以逞其贪，贪相承，习为故，民无所归咎，而以泉当之，怨而激者之云也。
剌史此行，非惟峤外之民始获沾天子之惠，而泉亦得以雪其冤。
夫民，天民也。
泉，天物也。
一剌史得其人而民与物皆受其赐，呜呼，伟哉。
以时尚气节敢直言，见贪夫疾之如雠，故凡有禄位者多不与相得，予甚敬其有祖风也，是为记。

○游云门记

语东南山水之美者莫不曰会稽，岂其它无山水哉。
多于山，则深沈杳绝，使人憯凄而寂寥。
多于水，则旷漾浩污，使人望洋而靡漫。
独会稽为得其中，虽有层峦复冈，而无梯磴攀陟之劳。
大湖长溪，而无激冲漂覆之虞。
于是适意游赏者，莫不乐往而忘疲焉。
曩余行江浙间，闻会稽有云门、若耶之胜，思一游不可得。
甲午之岁始至越，以事弗克游。
明年春，天台朱伯言㈠自浙西来，乃与东平李子庚、会稽富好礼、开元寺僧玄中偕往游，则知所谓云门、若耶果不谬于所闻。
于是慨然有留连徘徊之意，而人事不偶，不能如其愿。
遂自广孝寺度岭，至法华山而归。
至于普济、明觉诸寺，名山古迹，多不得一寓目，而余之兴终未已也。
其年六月，乃复与灵峯奎上人往，颇得观所未历，而同时同游之人俱不在焉。
予每恠古人于欢会之际辄兴悲感，于此观之，良非过矣。
昔唐柳先生谪居岭外，日与宾客为山水之游，凡其所至一丘一壑，莫不有记。
夫岭外黄茆苦竹之地，有一可取犹必表而出之，而况于云门、若耶以山水名于天下者哉。
惜余之荒陋，不足以发扬之也。
虽然，岭夕之地，各坛一奇，而不能皆㈡。
譬之于人，取其长，不求其全。
故陈文子取其清，令尹子文取其忠，臧武仲取其智，尾生取其信，务光、卞随取其廉，孟贲、夏育取其力，庆忌、专诸、北宫黝之徒取其勇，如斯而巳矣。
若夫云门、若耶，则又不可以与此同条而共贯也。
故但记其足之所至，目之所及，聊以志岁月云。
若其昔游之地，则伯言已记之，不重述也。

㈠天台朱伯言，朱伯贤。

㈡虽然，岭夕之地，各坛一奇，而不能皆。
夕字讹，上文作岭外，此处当是外字。
坛字当作擅，皆字后当有脱字，待考。

○出越城至平水记

舟出越城东南，入镜湖四里许为贺监宅，宅今为景福寺。
又东南行二里许，为夏后陵。
陵旁为南镇祠。
又东可二里，入樵风径，东汉郑巨君采薪之所也。
径上有石帆山，状如张帆。
又折而西南行二里为阳明洞天，其中有峯，状如伞，名曰石伞之峯。
其东为石旗，栔皇酒瓮㈠在焉。
又南入若耶之溪，循宛委、玉笥泝流三里，至昌源，有故宋废陵，盖理宗上皇之所葬也。
其上有山状如香炉，名曰香炉之峯。
入南可四里曰铸浦，是为赤蓳之山。
其东山曰日铸，有鉊锡，多美茶。
又南行六七里，泊于云峯之下，曰平水市，即唐元微之所谓草市也。
其地居镜湖上游，群小水至此入湖，于是始通舟檝，故竹木薪炭，凡货物之产于山者皆于是乎会，以输于城府，故其市为甚盛。
开元寺僧有庵在市中，是为机上人祖㈡，故上人邀宿其所庵。
侧有小轩俯耶溪，而山自秦望之阳分趋云门北下者，至此而止。
其南自舜田、陶山、剌浮、若耶东下者，则皆在其外，历历可数诸檐楹间。
故虽居市中而不黩，首春水洇㈢，舟不得深入，登岸行一里余乃至。
坐久觉清爽，机上人因请名其轩，莫能定。
比至法华山，伯言、好礼㈣乃议其名曰溪麓，以其在溪之上，山之足也。
且俾予为记。
乃明日入城府，俗事又至，思遂遏，至于今。
今予来时，机上人为育王书记，适自四明归，复送于至庵所。
时雨新霁，舟直抵桥下，予出城前一日友人招饮大醉。
明日入舟，比登岸，且醉不能醒，乃卧溪麓轩中。
明日机上人辞还育王，予独至灵峯寻奎上人，时至正十五年六月二十二日也。
机上人即开元寺僧圆中也。

㈠栔皇酒瓮，当作秦皇酒瓮。
陆游有《秦皇酒瓮下垂钓偶赋诗》。

㈡是为机上人祖，祖后脱一字，或业或产或居，不能定。

㈢首春水洇，洇字一本作涸。

㈣伯言、好礼，人名，见上《游云门记》。

○活水源记

灵峯之山，其上曰金鸡之峯。
其草多竹，其木多枫槠、多松，其鸟多竹鸡，其状如鸡而小，有文采，善鸣。
寺居山中，山四面环之。
其前山曰陶山，华阳外史弘景之所隐居。
其东南，山曰日铸之峯，欧冶子之所铸剑也。
寺之后薄崖石有阁，曰松风阁，奎上人居。
有泉焉，其始出石鏬，涓涓然，冬温而夏寒，浸为小渠，冬夏不枯。
乃溢而西南流，乃伏行沙土中。
旁出为四小池，东至山麓，潴为大池。
又东注于若耶之溪，又东北入于湖。
其初为渠时，深不踰尺，而澄彻可鉴。
俯视则崖上松竹华木皆在水底，故秘书卿白野公恒来游，终日坐水傍，名之曰活水源。
其中有石蠏，大如钱。
有小鰿鱼，色正黑，居石穴中。
有水鼠常来食之。
其草多水松、菖蒲。
有鸟大如鸜鹆，黑色而赤觜，恒鸣其上，其音如竹鸡而滑。
有二眷令㈠，恒从竹中下，立石上，浴饮毕，鸣而去。
予早春来，时方甚寒。
诸水族皆隐不出，至是悉出。
又有虫四五枚，皆大如小指，状如半莲子，终日旋转，行水面，日照其背，色若紫水晶，不知其何虫也。
予既爱兹水之清，又爱其出之不穷，而能使群动咸来依，有君子之德焉。
上人又曰：属岁旱时，水所出能溉田数十亩，则其泽又能及物，宜乎白野公之深爱之也。

㈠眷令，当作脊令，《诗小雅常棣》：“脊令在原，兄弟急难”。

○自灵峯适深居过普济寺清远楼记

出灵峯徇溪而上，至云门，近十里。
取道禾黍中，二三里为普济寺。
外视甚峻绝，若无所容，陟石径数十步，忽平广，而寺始见。
入其中则松栢幽茂，径路窈窅，似不在人间世。
问之则晋时鸿明禅师讲经之所，得军何充㈠常诣听讲，有何胤读书之室，故又谓之何山寺。
寺西庑有楼焉，其扁曰清远，昔剏之者云峯和尚，而今居之者砥上人也。
客至，上人邀客坐楼上，日色方甚炽，上人出茶瓜酒食延客。
开户左右眺，则陶山、剌浮、柯公、秦望、紫霞诸山皆在眼底。
有泉出竹根，流入于楼下，其声琅琅然。
又有白石冈在楼外，其石色皆白如玉，上人见客喜，因请为诗。
诗成，又求取清远之义，予笑曰：“楼之名，子与之也，我安能知子意哉”。
且盈目前皆山水也，我不知其孰为清，孰为远也。
今夫天清而望远，无远之弗见也，及其云雨晦冥，则所谓远者安在哉，请无求诸目而求诸心。
上人不应，既而跃然曰：“命之矣”。

㈠得军何充，得字讹，按《晋书何充传》，何充曾任建威将军、左将军、护军将军、冠军将军，得似是将字。

○发普济过明觉寺至深居记

是日未午已大热，砥上人固欲留客宿，有来告曰：“浮休公待于其深居且甚久”，予曰：“浮休公，老人也，不可使久待。
虽热，必速往”。
遂亟辞出，上人持其酒，追至寺门外亭上，临池水坐，更尽四五杯。
忽大云自西方飞来，翳日，奎上人拊掌曰：“可行矣”。
乃登舆，度何山岭，上剌浮，至明觉寺，云去，因相视大笑。
时日方悬天中，气如炉炭，乃皆坐松下石上，俯视涧水，风出松水间，淅淅作凉意。
少项，有僧出揖客，乃偕上后山麓，谒千岁和尚塔，观洗骨池于东庑下，盖当山之巅，而有水能为池，虽大旱不干，谓之灵迹，或可信也。
而予特爱其前三涧，自三方来，皆会石壁下，正与寺门对，鹿头、龟鹤之山，隔涧水，若拜其下。
而柯公、陶山、木禾、鹅鼻诸峯，咸外列如屏障，故寺虽高不露。
人言天下名山水多为浮屠所占，岂虚语哉。
观览久之，乃降自前岭绝磵，少憩道侧，云复自岩中上，冉冉欲作雨，趣行至深居，道上凡三憩，每行恒适当云起时，以语浮休公，浮休公亦大笑。
历观古人未有触热游者，盖自奎上人与予始云。

○深居精舍记

深居精舍者，云门广孝寺上人浮休公退居室也。
上人名允若，字季蘅，以文行闻于时，贤士大夫无不与交，号之曰若耶溪，因其名而配以地也。
深居去云门十里而赢，初入溪口，有奇石拔起沙水中，状如折柱。
其下者如伏兽，其名曰钓台，其石鏬皆有树。
自钓台泝溪入，溪色湛碧，两岸皆秔稻，风过之，其香菲菲然。
有三山鼎足列，状如三狮子。
九墩错其间，为九球。
深居在三狮子中，其背山曰柯公之山。
山上有潭，潭中云有白龟、有龙，恒出作云雨，岁旱祷辄应。
其右山曰化鹿之山，亦曰鹿头，相传葛稚川既化为仙，有木几亦化为鹿，在此山。
其外山曰秦望，其左山曰木禾，木禾视群山为最高。
其前山曰鹅鼻之峯。
其高举木禾等㈠。
峯顶大石突起，望之如鹅鼻。
大海在鹅鼻东北，其上云有秦时碑，今亡之矣。
鹅鼻北下小山曰望秦，秦望在望秦北。
又北曰大柱，曰玉笥。
又东北为阳明之山，是为禹宂，其下维湖。
予既至深居与俘休公语，极相得，又爱其有美木，佳水石、花竹，且静僻无妄人迹，虽隆着不汗，因留八日出。
既出，而心恒思之。

㈠其高举木禾等，举字讹，当作与。

○松风阁记

雨风露雷皆出乎天，雨露有形，物待以滋。
雷无形而有声，惟风亦然。
风不能自为声，附于物而有声，非若雷之怒号，訇磕于虚无之中也。
惟其附于物而为声，故其声一随于物，大小清浊，可喜可愕，悉随其物之形而生焉。
土石屃赑，虽附之不能为声，谷虚而大，其声雄以厉。
水荡而柔，其声汹以豗，皆不得其中和，使人骇胆而惊心，故独于草木为宜。
而草木之中，华之大者，其声窒。
叶之槁者，其声悲。
叶之柔者，其声懦而不扬。
是故宜于风者，莫如松。
盖松之为物，干挺而枝樛，叶细而条长，离奇而巃嵸，潇洒而扶疏，鬖髿而玲珑，故风之过之，不壅不激，疏通畅达，有自然之音。
故听之可以觧烦黩，涤昏秽，旷神怡情，恬淡寂漻，逍遥大空，与造化游。
宜乎适意山林之士乐之而不能违也。
金鸡之峯有三松焉，不知其几百年矣。
微风拂之，声如暗泉，飒飒走石濑。
稍大则如契雅乐，其大风至则如扬波涛，又如振鼓，隐隐有节奏。
方舟上人为阁其下，而名之曰松风之阁。
予尝过而止之，洋洋乎若将留而忘归焉。
盖虽在山林，而去人不远。
夏不苦暑，冬不酷寒，观于松可以适吾目，听于松可以适吾耳，偃蹇而优游，逍遥而相羊㈠。
无外物以汨其心，可以喜乐，可以永日，又何必濯颖水而以为高，登首阳而以为清也哉。
予四方之寓人也，行止无所定，而于是阁不能忘情，故将与上人别，而书此以为之记。
时至正十五年七月九日也。

㈠逍遥而相羊，《楚辞离骚》：“折若木以拂日兮，聊逍遥以相羊”。
洪兴祖注：“相羊，犹徘徊也”。

○松风阁记

松风阔在金鸡峯下，活水源上。
予今春始至，留再宿，皆值雨，但闻波涛声彻昼夜，未尽阅其妙也。
至是往来止阁上凡十余日，因得备悉其变态。
盖阔后之峯，独高于羣峰，而松又在峯顶，仰视如幢葆临头上。
当日正中时，有风拂其枝，如龙凤翔舞，离褷㈠蜿蜒，轇轕徘徊，影落檐瓦间。
金碧相组绣，观之者目为之明。
有声如吹埙箎，如过雨，又如水激崖石，或如铁马驰骤，剑槊相磨戞。
忽又作草虫鸣切切，乍大乍小，若远若近，莫可名状，听之者耳为之聦。
予以问上人，上人曰：“不知也，我佛以清净六尘为明心之本，凡耳目之八皆虚妄耳”。
予曰：“然则上人以是而名其阁，何也”。
上人笑曰：“偶然耳”。
留阁上又三日乃归，至正十五年七月二十三日记。

㈠离褷，晋木华《海赋》：“凫雏离褷”。
羽毛初生，濡湿黏合貌。
《文选嵇康琴赋》：“纷文斐尾，慊縿离纚”。
李善注：“慊縿离纚，羽毛貌”。

㈠凡耳目之八皆虚妄，八字当作入。

○横碧楼记

天下之佳山水所在有之，自有天地以迄于今，地不改作也，或久晦而始彰，其有数乎？抑亦系于人也？故兰亭显于晋，盘谷显于唐，乃与右军之记、昌黎之序相为不朽。
物之遇也，果有待于人哉。
会稽山阴之柯桥，即古之柯亭也。
有寺曰灵秘，有上人曰守基，爱其山水之佳，无让于人所称者，而惜其不能与东山云门并扬于时也。
乃相其南偏，作楼焉出群室之上，凭之而觌山之峙者苍然，俯之而瞩水之流者渊然，或挺而隆，或靡而驰，如龙如虎，如蛟如蛇，如烟如云，如蓝如苔，如带如屏，远近高低，萦纡蔽亏，举不逃于一览。
于是其地遂为甲观，恨未有高世之人为发之也。

至正甲午，用章师自浙西来，过而奇之，以其兼山水之美也，山与水皆以碧为色，故命其名曰横碧，而俾予为之记。
师，今世之高人也，予于是乎喜登楼之遇自此始也。
予又闻柯亭有美竹可为笛，风清月明，登楼一吹，可以来凤凰，惊蛰龙，真奇事也，上人能之乎？吾将往观焉。

○孝友堂记

堂曰孝友，敦人伦也。
善父母为孝，善兄弟曰友，陶君悦仲及其子凯俱有孝友之行，于是临川葛元哲请以孝友名其堂。
按《书》言君陈惟孝友于兄弟，《诗》言张仲孝友㈠，是皆天子之大臣，则不举其事业而以孝友称之，盖以修身齐家为治国平天下之本也。
故曰其为父子兄弟足法，而后民法之。
孝友也者，所谓懿德之首与。
陶君者，台之临海人也，旧为巨室，生八年而母卒，继母弗能爱。
及长娶吴氏，相与谨事母，母终不能容。
君乃与妻出居于外，力勤苦织绩以为食，朝夕入定省弗旷，而父与继母自治其产业，不使君与闻。
久之家日匮，父又且老，继母所生弟妹皆无以具婚嫁，君乃迎父及继母于己养，以其资为弟娶妇，嫁其妹，咸得所，由是继母大感悔。
君益虔，门庭之内，穆穆如也。
吴氏早丧父，其母沈无以养，君亦迎养之，以寿终于陶氏。
凯读书有文行，为贫故，恒出外，以经学教授弟子。
弟子自四方来从者甚众，故得以其束修之入，佐父治丧葬，供祭祀，悉如礼。
上世墓域有夺于势家者，咸赎而表之。
凯伙他兄弟，惟一妹适顾氏，早卒。
凯为育其子及女以成人，如己子，故乡党之称孝友莫不曰陶氏父子，而士大夫又皆为诗以歌咏之，于是栝苍刘基既叙其事，复为之言曰：《诗》不云乎天生烝民，有物有则，民之秉彝，好是懿德。
夫孝友之在人心，不求诸外而民鲜能者，欲昏之也。
世教既衰，彝伦攸斁，于是有借耰锄而德色，取箕帚而谇语，如贾子之云者，况敢望其能奉不爱己之继母于艰苦之余哉？又敢望其施及于异产之弟妹哉？若陶君者真可以当孝友之名矣乎。
方其家之富也，见弃于亲，甘远身而不失于礼。
及其贫也，弟妹无所托，又竭力自任而不贻父母忧，呜呼难哉，若陶君可谓能尽孝友之道矣，抑亦可谓能处人伦之变矣。
君陈、张仲皆以孝友施于政，而达于天下。
陶君无其位，不得流其泽于民，而独行于家。
至其子又克类，天将昌陶氏乎？子类父，孙类子，绳绳焉而不绝，能无昌乎？善之有后，天之道也。
凯字中立，今之乡贡乙科，为永丰县教谕，与余善，是为记。

㈠张仲孝友，《诗小雅六月》：“侯谁在矣，张仲孝友”。
毛传：“善父母为孝，善兄弟为友”。

○白云山舍记

物之出于山，惟云为神灵，而士有类焉。
其发也如缕，浩浩然盈天下，之士达而用于世者㈠类之。
敛其色，密其迹，忽然而生，泯然而潜其形，士之隐而不用于世者类之。
是故悠然而风行，滃然而晦冥，砉然而震霆，蛟龙乘焉，鬼神凭焉，人皆骇之。
泄泄潏潏，清凉炎热，容容汁汁，沛为膏泽，人皆仰之，神矣哉，人莫得而窥也。
或冒于石，或栖于木，或起或伏，扬蕤擢叶，靡漫岩谷。
或隆或洼，或舒或葩，布濩交加，旖旎纷拏，拂水浮沙。
上腾为赮，（火霍）乎成光，蔚乎为章，合散五色，变化无极，而士之文者类之。
夫既类于人矣，则人之好之宜也。
大章上人居天台之五峯，命其室曰白云僧舍，求予记。
夫天台，南纪之名山也。
山以出云为神灵，南纪之山以神灵称者莫天台若也。
云之所发所聚，千态万状，无不备有。
则不取夫青黄赤黑，而独取其白者何耶？山之阿涧之滨，洋洋漠漠，惟意之适，云之处而未出者也。
上人方外之士，无役世之志，则惟澹而不华，素而不杂者，可以适吾情也。
今夫云，人莫不见而鲜能知之，惟日夕与处，而于其动静有默契者，斯知之矣。
故触石而出，肤寸而合，不终朝而雨天下者，云也。
其始也，白而巳矣。
然则上人其知云哉？不可以不记也，于是乎记。

㈠之士达而用于世者，之字当在士字后，作士之达而用于世者。
与后文士之隐而不用于世者同。

○怡怡山堂记

怡怡山堂者，任君伯大兄弟别业之所也。
任君居越之丗㈠山，家世读书，父母具庆，年迥七十，而伯大亦年五十有余矣。
乃以其二亲之命，预卜葬地于北干山之阳，去郭四五里，室其旁以为游息之地，所谓怡怡山堂是也。
其为堂也，背负崇冈，左回右环，众木扶疏，修篁来风。
前迤平畴，夏麦秋禾，芁芁离离。
遥望越山，矫若游龙，带以长渠，舟楫通焉。
汇以清池，石泉泄焉。
听之泠泠，如筑如琴。
赤鳞之鱼，泛滥藻荇。
憩之沉沉，泳之熙熙。
景与心融，莫知其疲。
于是天清日明，二老乃泛轻舟，乘板舆，从以诸孙，斑裳彩衣，徜徉乎其中，不知其忘昏晨，而乐以终永年也。
虽然，此特其娱乎外者也，人徒见伯大之以是奉其亲，而亲诚说之，谓悦亲之道，惟在是矣。
而不知伯大之兄弟，友爱笃于心，无间于家人之言，以能称父母之所愿欲，而父母无不悦矣，又何俟于此哉。
伯大之子元与予善，邀予游而请以名其堂。
吾故究其本，而以怡怡山堂名之。
孔子曰：“兄弟怡怡”，《诗》曰：“兄弟既翕，和乐且湛。
宜尔室家，乐尔妻孥”，孔子举而赞之曰：“父母其顺矣乎”？宜兄宜弟，事亲之本也，请以是而揭诸堂，以示任氏之子孙，俾知其祖、父家法之所自，而则之效之，以世其德于无穷，庶其不为无益而有助矣。

㈠丗同世。

○棣萼轩记

至正十四年春二月，予以事至萧山，过故人包与善，留舍于其棣萼之轩。
明日予还居越，无何，与善以书朲㈠言曰：“大同之先，旧为山阴人，今徙家萧山三世矣。
先人一身无兄弟，而大同之兄弟五人，先人因以棣萼名其轩。
且卒遗命，无负吾所以命名之意，愿先生为我记之”。
按棣萼之义出自《小雅》，周公不幸遭管蔡之变，故作《棠棣》之诗，极天下之人情，以致儆于世之为兄弟者。
今包君之命其轩，不亦远哉。
夫兄弟，一气之分也。
兄弟不亲，乱之本也。
虽有家室，将焉保之？先王之教不行，此义不明于人心久矣。
血气之欲流为忿争。
箪食豆羹不能相让，由是干戈寻于门庭，闘阋作于户牖，然后手足化为豺狼，而人道绝矣。
夫父母之生子，无不愿其人人昌且炽也。
父母没而兄与弟不兼容，死者之目其不暝于地下矣。
包氏兄弟能无忘其先人，取诗人之旨而服膺焉，去其所戒，而敦其所劝，使祖考慰于上，而子孙法于下，吾见其世泽之未艾而方隆也。
昔者汤以日新铭其盘，武王以敬义书其几杖器用，朝夕见之以启其心，廸其德，学圣人者师焉。
然则兹轩之扁，当无愧于古人矣，吾子最哉㈠。

㈠书朲，朲字讹，当作扎。

㈠吾子最哉，最字讹，当作勖。

○鱼乐轩记

至正癸巳，番阳程邦民以进士授官判绍兴之余姚州，明年春，奉府檄至郡，理钞法及赈济事，寓永福寺之东轩。
东轩者，上人善启之所居也。
其广不盈丈，而清明不类。
有榻可息，有花木竹石可翫。
轩之前甃瓦石为小池，有鱼六七十头，皆长五六寸，赤鳞锦章，出入蕴藻中，悠悠焉。
或泳或翔，或吹而沤，或施而涟，与与焉。
不啻如处江湖而乘秋涛也。
程君观而悦之，命其轩曰鱼乐之轩。
或难之曰：“《诗》不云乎？鱼在于沼，亦匪克乐。
今此无乃又迫于沼，而非鱼之所乐乎？程君曰：“吁，果然哉。
子见其一，而未见其二也。
夫恶忧患而乐无害，凡物之同情也。
是故性迁于习，习贯而乐生焉，岂惟鱼哉。
野鸟之处笼中，其始至也憧憧焉，闻声而跃，见动而愓，如不能湏臾生也。
及其久而驯也，则虽举而之野，纵之而不逸，驱之而不去，徘徊盘旋，恐违其所。
离之则悲以鸣，狂顾而疾赴焉，于是笼其家，而乐在是矣。
夫山野之优游之矣，又乌得不乐哉。
今夫洿泽之间，数罟不禁，缯网如云，鲛人蜑夫，鼓檝生风。
獱獭鹙鸧，鹜鹭成群，利觜长骸，没渊泉，撇波涛，无隐弗留，鲲鲕登于庖厨，鲰鱻殈于胎卵，患害皆至，而无所避，优游云乎哉？则又曷若处此之为乐也”。
难者无以应，遂书以为记。
吾闻释氏好生而戒杀，虽蚤虱蚊蝎，必思所以定之。
然则是鱼之得上人以为依，宜其有乐而无忧矣。

○飬志斋记

事亲莫大于飬志，孟子之言至矣。
华亭唐伯让书而扁诸室，盖将以朝夕观省，而致孝于其父母，属予言以记之。
夫孝，百行之首也。
为人子而志于孝，夫奚为而不敝哉㈠。
孔门弟子，以孝称于圣人，而扬于天下后世者，闵子、曾子而已。
游夏之徒，则各有所亏缺。
而曾子亦不能以是传于子，何耶？甚哉，孝之难也。
今世之飬亲者，以饮食供奉为至足，而不知戚其戚，欣其欣，至于违其情而不顾，又乌知所谓飬志之云乎。
唐氏，东吴之巨室也。
华亭，在松江之滨，胜地冠于浙右。
乌程之酿，巨口细鳞之鱼，秋菘春韮之菜，芳菰精稻，晨鳬露鸡之臛，所以适口克腹㈢者，无不有矣。
其为室也，东望三泖九峯之山。
西望具区，山光水色，远近辉映，翠霞晨飞，玄鹤宵警，松篁、众木、花鸟靡曼，所以娱耳悦目者无不备矣。
白发坐于堂上，彩衣戏于庭下。
欲有与，随所命。
欲有适，仆夫版舆，观望颐指，不呼而集，其斯所以称夫飬志之名矣。
虽然，予之所求于唐君则有大于此者。
夫父母之爱其子，心无穷也。
痛羍疾疢㈡，如己受之。
否泰荣辱，忧喜锺焉。
可不念哉？人知爱其身，不爱其亲，为不孝。
而不知爱其亲，不爱其身，亦为不孝。
世固有尽心力以奉父母，而不谨其身以陷于刑辟者，其于道又何如耶。
是故时言慎行㈣，由义履礼，使父母之心，不以我而劳。
尊贤友仁，修慝辩惑，使父母之名不以我而污，和其兄弟，亲其姻族，睦其邻里乡党，使父母之泽流于子孙而不坠，所谓飬志，其庶几乎。
唐君勉之，闵子、曾子亦人也。

㈠奚为而不敝哉，敝字讹，于文义乖甚，当作胜、成、至诸字也。

㈡痛羍疾疢，羍，小羊也。
讹。
痒也。

㈢适口克腹，克有能、胜之义，用于此，文义勉强能通而未协，克腹一词，于古未见。
克字疑讹疑衍，待考。

㈣时言慎行，时字讹，或作谨。

○裕轩记

会稽王元实于其居之傍作小室，名之曰裕轩，予既为铭之矣，而元实复请记焉。
夫裕者，宽广之谓也。
今元实之室，大不盈丈，高不踰仭，庭不容栱杷之木，径不通一马之足，栉栉密密，籓篱逼塞，不见孔隙，而谓之裕可乎？盖人之裕在物，而王子之裕在我。
人以物我裕也，王子于我裕而不知物之裕不裕，于是我裕而物从以裕，其斯所以为裕乎。
今夫人忧思锺乎情，好乐牵乎心，我欲富也，金谷珊瑚不为多，西蜀铜山不为饶，陶朱倚顿之积不为豊。
我欲贵也，通侯牧守不为尊，大车驷马不为荣，万锺五鼎不为属厌。
我欲娱乐也，食前方丈不为奢，歌舞靡曼不为淫，弋猎驰骋不为荒，珍禽奇玩，充斥亭馆，不为侈丽，则必竭大以求之㈠，有所不获则食不甘，寝不安，若是虽履汗漫之野，登穹窿之丘，将无所容其身，而可谓之裕乎。
而王子则不然，饭一盂而饱，酒一升而醉，无求多于口腹，而吾之心裕如也。
夏一稀而凉，冬一裘而温，无求多于衣服，而吾之心裕如也。
诵吾诗，读吾书，适吾情，则游足则息，倦则卧，无求多于盘乐玩好，而吾之心裕如也。
足不践讼狱之庭，耳不接市肆之言，目不耽佳冶之容，口不谈官政之是非，无求欲尚人，而吾之心裕如也。
一榻之小，容身之外非吾庸。
一室之卑，蔽风雨之外非吾忧。
僮仆之愚，子弟之痴，任使令之外非吾诛，然则何往而不裕哉。
故轩之不裕而得裕名焉，以王子为之主也。
甲午之岁，余辟地于越，主王氏，知王子之为人，与之交而善，于是乎为之记。

㈠则必竭大以求之，大字讹，力也。

○尚节亭记

古人植卉木而有取义焉者，岂徒为玩好而已。
故兰取其芳，谖草取其忘忧，莲取其出污而不染，不特卉木也，佩以玉，环以象，坐右之器以欹，或以之心德而自励㈠，或以之惩志而自警，进德修业，于是乎有裨焉。
会稽黄中立好植竹，取其节也。
故为亭竹间，而名之曰尚节之亭，以为读书游艺之所，澹乎无营乎外之心也，予观而喜之。
夫竹之为物，柔体而虚中，婉婉焉而不为风雨摧折者，以其有节也。
至于涉寒暑，蒙霜雪，而柯不改，叶不易，色苍苍而不变，有似乎临大节而不可夺之君子，信乎有诸中，形于外，为能践其形也。
然则以节言竹，复何以尚之哉。
世衰道微，能以节立身者鲜矣。
中立抱材未用，而早以节立志，是诚有大过人者，吾又安得不喜之哉。
夫节之时义，大《易》备矣，无庸外而求也。
草木之节，实枝叶之所生，气之所聚，筋脉所凑，故得其中和则畅茂条达，而为美植。
反之则为瞒为液㈡，为瘿肿，为樛屈，而以害其生矣。
是故春夏秋冬之分至，谓之节。
节者，阴阳寒暑转移之机也。
人道有变，其节乃见。
节也者，人之所难处也。
于是乎有中焉，故让国，大节也，在泰伯则是，在季子则。
守死，大节也。
在子思则宜，在曾子则过，必有义焉，不可胶也。
择之不精，处之不当，则不为畅茂条达，而为瞒液瘿肿樛屈矣，不亦远哉。
《传》曰：“行前定，则不困”㈣。
平居而讲之，他日处之，裕女吔㈢。
然则中立之取诸竹以名其亭，而又与吾徒游，岂苟然哉。

㈠或以之心德而自励，心字讹，一本作比。

㈡为瞒为液，《庄子人间世》：“以为门户则液樠，以为柱则蠹”。
陆德明《释文》引司马彪曰：“液，津液也。
樠谓脂出樠樠然也”。

㈢裕女吔，裕如也。

㈣《传》曰：“行前定，则不困”，《中庸》：“凡事预则立，不预则废。
言前定则不跲，事前定则不困，行前定则不疚，道前定则不穷”。

○前江淮都转运塩使宋公政绩记

人有守正议而不阿，蒙排斥而不挠，知为国而不顾其身者，真可谓大丈夫哉。
故石可转也，而吾之志不可回。
水可遏也，而吾之气不可沮。
盖其所见素明，而所立素定，非若庸人匹夫，偶有所知，而发于一时之暂，夫是之谓不馁，若前两淮都转运塩使宋公是已。
谨按公名文瓒，字子璋，其先彰德人，唐开元贤相广平公之后也。
家世业医，为金国御诊，号白金紫医官。
金亡，窜处南阳。
有讳全者赘壻于叶县杨氏，遂改籍裕州，公之祖也。
生子曰钦，字敬之，读书游京师，受知于中书左丞崔公。
崔公举以为南阳府营田司提控按牍，未几，崔公迁江淮行省左丞，道过南阳，君往见焉。
时执政者与崔公有隙，构崔公阴事，遂诬崔公过南阳时取君金。
逮捕君送刑部，搒掠殆死，君终不屈，乃以他事致崔公罪。
于是湖广行省阿里海牙平章高君节义，辟为掾从。
镇南王伐交趾，君还自交趾，又以事忤用事者，遂遣君之广西造海舶石康，还至静江，中瘴毒，疾作，卒于驿舍。
后以子恩追赠嘉议大夫，礼部尚书，上轻车都尉，南阳郡侯。
子即运使公也。
公少失父母，稍长能读书，以儒生举为吏，转湖北道肃政廉访司，迁江南行御史台察院，升内台察院书吏。
考满，授将仕郎、池州路緫管府知事。
未任，改授宣政院断事官知事。
甫三日，御史台辟为掾，转中书省掾。
考满，授从事郎、浙西道肃政廉访司经历。
至治中，民有吴机孙者，以贿交权贵，谓故宋高宗吴皇后为其族祖姑，有旧赐汤沐田在浙西，愿以献于朝。
执政者为奏官币十二万五千锭偿其直，而实分取之。
以所献田付普庆僧寺，命宣政院官奉旨驰驿至浙西，疆其田，则皆编户恒产，连数十万户。
户有田，皆当夺入官，浙西大骇，而使者甚威猛，上下畏詟奉命，莫敢忤。
公奋白廉使朵儿只班公，收所献田民按问，得实状。
追所诳取官币一万锭付库，同僚皆愕不敢署，公力赞廉使，独署之。
以达于御史台官以闻，而使者亦言公沮旨。
执政太怒，奏收公按问，内外惊骇。
公恬不为意。
会内御史台奏缓其事。
改调公江浙行省都事。
后朝廷亦知其诳，献田者皆抵罪。
十有二月除兵部员外郎，至京师，未上，除右司都事。
至治四年，从幸上都。
六月，湖广行省平章忽剌歹咨言广西岑世雄及黄圣许之子谋叛，据城邑。
谍知将以二月十九日袭邕州，请调兵四万讨之。
时中书参政马来，忽刺歹之侄也，与参议王某同主亢其请，集议于中书政事堂。
右丞相拜住公曰：“是事属右司，宋都事首署案牍，其先言”。
公即前曰：“某尝为书吏湖北宪司与湖广行省，同建衙武昌。
广西为湖广属地，故得悉知广西事。
今忝与计事列，固当为竭愚言，矧丞相有命，某敢不言。
广西蛮夷之地，自古王化所不及，其地多蛊毒瘴疠，不可触。
其俗尚狠鬪，动辄相雠杀，不可以礼义训。
至元中，朝廷赏命湖广左丞刘二拔都往征之，则散入山谷，败而复集，迄无成功。
故因其还业，授以名爵。
岑世雄上军万户，黄圣许禄州知州，亦聊以羁縻之耳。
盖得其地无所益，得某人无所用故也。
然自是边鄙赖以无事。
大德中，□□□□□□置征讨，枢密院奏准，发湖广、四川、云南共四万□□□进□，时广西廉访佥事奥屯忽都鲁□□请以□□□□不□，朝廷从之。
即命奥屯忽都鲁行招论事。
至今又二十余年，不□有变也。
今曰谍知将以二月十九日袭邕州，□已六月，而边报不至，非虚言乎。
徼功生事，非国家之利也。
王某等犹争之，公曰：“昔完泽荅剌罕丞相皆贤宰辅，于广西未尝主征讨之议，岂务为姑息哉，防黩武也。
刘二拔都，先朝名将，进讨无功，无地利也。
今之为将者何人？调兵四万，粮运之费不下数十百万，骚动三省。
幸而有功，得不偿失。
不幸失利，不得中止。
兵连祸结，涂炭平民，耗损国用，悔之何及”。
丞相曰：“善”。
乃复以奥屯忽都鲁为同知副都元帅，宣慰广西。
广西果不反。
七月改左司都。
八月，英宗皇帝崩，晋王即位。
除监察御史，未几除左司员外郎，出为江浙行省郎中。
又入为大宗正府左右司郎中，转礼部侍郎。
天历二年，以母老辞归杭州觐省。
除储政院同佥，不赴。
遂改除杭州路緫管。
仁宗皇帝时，西台御史中丞脱欢以罪废。
延佑末，皇太后有旨，命中书省复与除授，时公为省掾，白参议，阅旧案，寝不除，脱欢由是大恨公。
为御史时，又尝劾奏前太师、右丞相帖木迭儿擅权乱政，及御史大夫帖失弒逆，其党与皆不宜任用，坐黜免者甚众。
咸相与构害公。
会脱欢复为南台大夫，其党和尚为廉访使，将之官，嘱之曰：“宋緫管，吾雠也，必为我报之”，和尚许诺，至则召吏卒悉谕之意。
先是，杭州飬济院凡十有六所，孤老为数万五千有奇，其实不满六千人，余皆假名姓冐，请人中首。
而府县及大府官、吏卒，咸有恒馈遗㈠，以故互为容匿不举。
岁冒破米二万五十石㈡，钞二万余锭。
公至，擿取冒籍者悉削去之，由是上下多怨愠。
有富民沈氏，兄与弟争财，母右其弟，公曰：“兄不怜弟幼而争财，是不友也。
且有母在，皆子也。
母所右，官亦右之”，遂直弟。
至是其和尚令人胁其弟，使诬公赃，弗肯。
命群卒拘系之，榜棰锻炼，俾为之词。
词成，召公以属吏。
公被召，不平，即闷绝。
吏惧狱不就，罪且及己，乃妄为公诬服词，取公座署以为式，代公署。
和尚大喜，竟系公狱。
会母夫人以忧恚卒，公乃以例出。
持久，之御史为办其冤。
除绍兴路总管。
未及考，除山东都转运塩使，召为刑部尚书。
先是，汴梁盗杀省臣，矫制除官，发府兵，多所诖误。
盗败，有诏止坐首恶，胁从勿问。
至是复议治连三百余人，族斩刑窜有差。
公不从，曰：“已有语而违之，不可”。
丞相高昌王以罪死，又以他事论其弟弃市，送刑部议，公不肯。
曰：“狱情未具”，于是复大忤用事者意。
改除大路都緫管。
台官希意以大兴县尹盗塩草事连公，劾奏坐免。
无何，御史郑彦章等辨其诬，除两淮都转运塩使。
时海上冦起，江淮间游民群聚贩塩，因而劫商旅为盗。
公至，督有司掩捕，获其渠魁，鞠间尽得其党与。
会有为风宪官者被劾，居无锡，与其徒相交结甚厚，及是起为淮东廉访副使，至即为翻案，悉出其囚，按塩司枉勘，召吏抵罪。
公遂以老疾谢事，居绍兴，时年七十矣。
公为浙西经历时，尝出遇卒牵一囚，见公至，伏地呼枉，公驻马问囚，囚曰：“我湖州农民，姓名为杨信，方家居力农，忽有卒云自浙东来，以强贼见捕，遂受执，不知其由”。
公呼卒出所持牒察之，疑有诈，召有司付之讯，果得诈状。
案上，公曰：“此必有故”，命再谳，乃得豪僧沈明仁与杨信争田，故构诈擒信，转致死地，使死状，流其僧于海南。
公为绍兴，有惠爱于民，嘉禾生于郡，郡人歌之，故以老处绍兴，而民爱敬之如慈父母焉。
基年少时闻长老论说郡守政绩，必以宋緫管为首称。
及来越，始获见公。
因访于越士，得公所行之大槩，录以为后进式。
往年，陈万户逐塩贼被杀海上，其贼即公所督捕，而淮东廉访司所反案出者，今皆为大盗，在江阴，莫能制云。

㈠咸有恒馈遗，恒字当乙至咸字后，作“咸恒有馈遗”。

㈡岁冒破米二万五十石，破字讹，然不知当作何字矣，或粮，或廪之类也。

○寿萱堂记

会稽山阴余邦用有堂名曰寿萱，以奉母也。
按萱草名也，《诗》曰：“焉得谖草，言树之背”，谖与萱同音，而谖之义为忘，故草名萱，亦取其能忘忧。
北堂谓之背，妇洗在北堂，见于昏礼之文，而萱草忘忧，出于嵇叔夜之论㈠。
后世相承，以北堂喻母道，而又有萱堂之称，盖不知其何所据。
若唐人堂阶萱草之诗，乃谓母思其子，有忧而无欢，虽有忘忧之草，如不见焉，非以萱比母也。
又按《酒书》萱草一名宜男，以萱谕母，意或出此，盖不可知。
然萱能忘忧，既寿矣，又无忧焉，人之所愿欲遂矣。
子之奉母不过欲其如是，则寿萱之名，不必其有所据，亦可也。
夫人欲孝而亲不待，或厄穷而无以为孝，则皆抱终身之恨，而不平于天，岂不大可怜哉。
余君豊于家，而得寿母以飬之，其所受于天者厚矣。
《书》称五福，寿、富、康宁居其目之三，康宁也者，无忧之谓也。
五福四系于天，而一系乎人，攸好德也。
余君业儒而孝于其亲，又以善见推于其乡人，斯可谓之能好德已。
人知四者之系于天，而不知天之所佑者德也。
《书》曰“惠廸吉”，“寿、富、康宁”，“考终命”，惟攸好德者受之，余君勉乎哉。
《诗》曰：“如切如磋，如琢如磨“，夫积德如水，愈浚而愈深，否则有时而固㈡矣，余君勉乎哉。

㈠嵇叔夜之论，嵇康《养生论》云“萱草忘忧”，出《述异记》。

㈡固通涸。

○诸暨州重修州学记

学校以教民明人伦，见于书传，肇自虞夏，以逮于今，莫不以先代圣人为师。
圣人，人伦之至也。
自太皞迄于孔子，圣人迭出，莫不以道德被于民物，垂于后世。
孔子既出，而天下翕然师孔子。
自汉以来，释奠先师，皆于孔子。
至唐太宗遂诏州县学，悉立孔子庙，至今因之，无有间议。
先孔子者，得志行乎当时，后世不获见闻其言行之详也，而欲学焉何从而入哉。
孔子独无位于时，而以淑其弟子，故论学至孔子而始备，微孔子，师不知所以教，弟子不知所以学，往古之言行无所折衷，而人不知轨范。
故至孔子而后大中之论定，亘古今，弥天地，不可易也。
是故宰我、子贡、有若，孔子之弟子也，其论孔子或曰：“贤于尧舜”，或曰：“自生民以来未之有也”，而后世不以之为党。
子思，孔子之孙也，其论孔子则曰：“譬如天地之无不覆寿㈡，无不持载”，而后世不以之为私。
国家仍先代旧制，凡天下郡县莫不有学，学皆有孔子庙，立官设教，以作成贤能。
至今且百载，承平既久，天下忘危，于是盗贼窃发，而有事于师旅。
为郡县者往往以戎事供给，告疲且怠。
故学校多不举。
奏议大夫相不花侯来监绍兴之诸暨州，即注意治学事。
而州学不修久，墁瓦剥落，梁木蠹腐，且陊㈠且压。
侯大以为忧，亟谋新之。
会同知张君守正，判官许君汝霖，吕君诚，俱以进士受命，来佐是州。
侯大喜曰：“吾事成矣”。
乃与其知州元侯思中，同知张君友仁，及山长包君瑛咸会于治事之堂，集吏民，劝儒户有田而羡，有田而羡于财者㈢，俾以力高下供役，众皆愿听命。
乃择木伐石，命之曰：“必巩必完”。
自殿堂以及廊庑、斋居、灵星之门、先贤之祠，罔不毕葺。
于是庙益邃以清，学益隆以严，弦诵蔼然，士气为之一新。
经始于至正十五年五月，告完于是年七月，乃以其事请记于刘基。
昔者冉有问于夫子曰：“既庶矣，又何加焉”，曰：“富之”，“既富矣，又何加焉”，曰：“教之”。
国家自混一以来，以仁泽施于民，涵濡飬育，蕃衍滋息，可谓庶且富矣。
今乃至相率而为盗，庸非典教者失其职耶。
夫民之所以敢犯法者，以其不知人伦也。
圣人之教行，则人伦明矣。
人伦既明，则为民者莫不知爱其亲，而不敢为不义以自累，为士者莫不知敬其君，而不敢自私以偾国事，盗贼何由而生，亦何由而滋蔓哉。
诸君子可谓能知治道之本矣，可无述乎，于是乎为之记。

㈠陊同堕。

㈡覆寿，覆帱也。

㈢劝儒户有田而羡，有田而羡于财者，衍有田而羡四字。

○绍兴崇福寺记

越于江南为山水郡，云门、若耶则以名胜闻于天下者也。
平水去云门十里，当镜湖上游，有为云门之游者，必至是登陆，故緫谓之云门。
云门之山，自秦望分而北，东行至平水而止，故其地独宽衍，其水始通舟檝，鱼塩竹木啇贾所会，故号曰草市。
市有寺曰崇福，故宋绍兴间志道法师所剏建也。
法师初受业云门之淳化寺，后游学，无所不历，乃复归云门，归云门为入山太深，乃作精蓝水滨，谓之观音忏院，弟子来从者日众，其业浸广。
开禧二年中，始请于朝得赐额为崇福院。
至元十三年寺（揑，火代扌）于兵。
越十有二年，法师之孙法育浩观、可模，法辉行廉等相与买贾氏墓庵以广寺，置田山以给薪米，增度弟子，定甲乙相次主寺事，于是寺益蕃盛。
天历之初仍（揑，火代扌）于火，而佛像皆存弗坏。
时可模住郡之圆通寺，属其弟子景晔、似璘重建，乃徙其趾去旧趾二百步，寺本西向，又更而南向，其徒善祚、仁伟、悦俦皆并力相事，无敢怠。
故大殿、三门、堂庑、库院以次告完，垣墉、阶闼、庖溷、圊湢，靡不备具。
木石、瓦甓、丹垩、涂墍，视昔有加。
于是山水之观，新若改作，而游观之胜，遂不后于群寺矣。
至正乙未，予自若上人深居出舍灵峯，其寺僧玄旨来邀予游，因登其皆山之楼，眺于群山，悠然而怀古焉。
其西则为秦望、鹅鼻，秦始皇帝东游勒石自颂之所也。
其南为陶山，有华阳外史之遗迹。
其东为日铸，干将莫邪之所自出。
其北则曰阳明之山，帝轩辕之所馆以候神，曰禹宂，则夏后神禹之故陵也。
水则若耶之溪，流入镜湖，日出前峯，没于其阴。
云生太空，涛落沧溟。
雨往风还，烟惨霞明。
凡可以悦目而怡心者莫不毕陈于轩槛之外，真可以遗人世，超污浊矣，又何必深入虎豹之宫而乃以为高哉。
因留连久之。
比予还郡城，而寺僧介灵峯奎上人来道其累世营葺之勤，且告曰寺自癸未岁始，以田租服官役，于是乎有民事马㈠。
寺之僧本出一祖，今分为三房，均逸劳也。
三房以昭穆序兄弟，子孙如族属，俾同力一心以无坠先绪，惧后人之安于成而弗此怀也，故愿志其所自，勒诸石，使来者知有本原，而不忍相遐遗也，不亦善乎，敢请。
予既喜山水之美，而又嘉其僧能承先志，以思永其传也，于是乎为之记。

㈠于是乎有民事马，马字讹，当作焉。

○贾性之市隐斋记

贾君性之居越之萧山，筑室一区，在阛阓中。
集古今图书以为燕游、接宾客之所。
不高其垣，而不觌车马之尘。
不深其宫，而不闻闾阃之声。
以其径路宛转，户庭清谧而不与鄙俗者接也。
王君子充过而命之曰市隐，而贾君俾予记。
夫隐以全身而远害也，市者商贩所集，争利锥刀之所也，故士不乐居焉。
而古人乃有隐于是者，以其卑贱混浊，足以自秽而冺其名也。
今贾君居于市，而不与市人同。
其行事得无异于古之隐于市者乎？吾尝闻隐于孔子矣，孔子曰：“隐居以求其志”，夫君子之有道也，遇则仕，不遇则隐。
仕与隐虽两途，而岂二其志哉。
伊尹、传说处于耕筑，一旦举而寘诸相，若固有之，无动于其中也。
故曰君子素其位而行，不愿乎其外，知此则可以语隐，不必废其身，丑其名，而后为隐者也。
是故博徒、卖浆，隐之侠者也。
放言非圣，隐之狂者也。
辟兄离母，隐之贼者也。
（奭斗）颖水以洗耳，隐之矫者也。
蹲窾水以待聘，隐之伪者也。
上介山而立枯，隐之怨者也。
沈湎于酒，不衣冠而处，隐之乱者也。
是皆为警世骇俗，而有害于道，君子不忍为之，是尚为能求其志也哉。
贤者遭时之不然，或辟世，或辟地，或耕或渔，或居山林，或处城市，或抱关而击柝，无所不可，而其志则不以是有易焉。
柳下惠之与伯夷，迹若氷炭，而同谓之逸民，君子不非焉，庸非以其志乎。
贾君以孝友处乎家人，以信义行乎里邻，有学有文，而口不言，其志可知矣。
谓之隐者，不亦宜乎。
虽然，夜光在深山，人莫得而见也。
出而投之瓦砾之间，则庸人孺子皆识之矣。
今君居于市，而不与市人同其行，吾惧其欲晦而愈彰也，他日见王君，请以斯言质之。

○浙东处州分府元帅石末公德政记

浙东道宣慰使司周知，副都元帅石末公之镇括，以智计销顽梗，以德惠抚疲瘵，理财足食，完守固御，仁威并行，冦盗潜戢。
予既从父老请，叙其绩而颂之矣，其夏六月己巳，松阳县民吴亨又介何君子安来请曰：“当盗发松阳时，亨以义兵从有司攻盗，故群盗皆与亨为仇家。
无何，盗有斩其酋诣帅府降者，方论功受赏，乃因势诉亨及同事四人，谓与盗通。
公且信且疑之，即檄召亨等，亨时出外，四人者先至，公讯得其情，谓之曰：女辈虽非与盗通，然顿兵玩冦，以致蔓延，不为无罪。
四人惧，请输钞各五百定以自赎。
亨独后至，公怒曰是重违吾令。
亨大惧，请赎。
公命筑左渠城堤五十丈，费且倍。
既而公察知亨实无异心，更助粟百斛、塩五引，俾卒事。
亨自惟被诬事昧，惟公释疑，俾从轻。
亨又后犯公令，公亦不忍施大罚，俾降从赎典，既又发补我劳，亨实不共以戚公，其敢自藏慝，若垢在躬，克涤，其敢忘公恩。
思为公为祠，树石以昭示于人人。
先生幸鉴其诚，而赐之文，俾我公之功之德，永底弗忘，亨之愿也，非所敢望也”。
予甚嘉之，曰：善哉，《孟子》曰：“以佚道使民，虽劳不怨。
以生道杀，民虽死不怨杀者”，岂不信哉。
粤自草窃构乱，朝野多故，纪纲就弛，官吏张口引颈，幸民有事以资渔猎，使亨未逢公，家必倾。
或激不得巳，鞠为匪人，则其抱恨何如哉。
惟公莅兹邦，决庶政，大小有民，咸戴实德，不独一吴氏子也。
今亨不幸被诬，而当公，时亦幸矣哉。
呜呼，使亨不幸属他人，虽倾家奉吏，且枉直终不分，今输力于官，虽罚有度，矧又获为功于父母邦，宜其喜而感也。
昔者诸葛武侯之治蜀也，政尚严明，蜀人始畏而终怀之。
至于李平、廖立亲遭废，忏而悔艾，思念没身不置，公道之服人固若是哉。
豪杰之士，相后千岁，而能使人感动奋发，其机如一。
故予于亨之请辄不辞，而为之文。
若夫公之功绩在栝者，既别有碑，不重着也。

○浙东肃政廉访司处州分司题名记

题名所以识岁月久近，行役之劳勤，而寓感思于其中焉。
山川阻修，行李跋涉，或一岁而屡至，或历年而一过，是故足以兴人之感，恩在而怀，威在而惮，义在而敬，虐在而怨，若之何而不起人之思邪，是又寓劝戒于其中，而切有裨于世教也。
自古及今，相因不废，良有以哉。
国家设肃政廉访司以平官政，举众务，瘳民瘼，执紏墨以绳天下之曲揉不顺道理者，故录囚视牍，岁再出外，出必以隆寒盛暑之时，其劳勤孰甚焉。
任重于百司，而政下于民者独伙，宜其起人之思尤甚也，然则题名之记其可缺乎？粤自盗起以来，宪府缺官，分廵不及处州且累岁。
今年秋，宪副张公始来，决壅疏塞，剔蠹振坠，大明举措，以杭轧山薮之惠廸，从逆者㈠，于是七县士庶咸知畏怀，冦盗爰戢，郡境用宁。
乃暇日视分司题名缺记，命伐石树壁下，而俾基为之文。
惟公以通济之才，筮仕于朝，出任民寄，以最绩奏闻。
扬历风纪，老成更事，所至有德泽加于民，真足以起后人之畏慕，昭轨范于将来。
题名之石，昉建于兹，吾知其垂永久而不磨也昭昭矣。
至正十七年冬十月记。

㈠以杭轧山薮之惠廸，从逆者，杭当作亢。
《大禹谟》：“惠廸吉，从逆凶，惟影响”。
惠廸者亢之，从逆者轧之。

○苦斋记

苦斋者，章溢先生隐居之室也。
室十有二楹，覆之以茆，在匡山之巅。
匡山在处之龙泉县西南二百里，剑溪之水出焉。
山四面峭壁拔起，岩崿皆苍石，岸外而臼中。
其下惟白云，其上多北风。
风从北来者，大率不能甘而善苦，故植物中之，其味皆苦，而物性之苦者亦乐生焉。
于是鲜支、黄蘖、苦梀、侧柏之木，黄连、苦杕、亭历、苦参、钩夭之草，地黄、游冬、葴、芑之菜，槠、栎、草斗之实，楛竹之笋，莫不族布而罗生焉。
野蜂巢其间，采花髓作蜜，味亦苦，山中方言谓之黄杜，初食颇苦难，久则弥觉其甘，能已积热[，除烦渴之疾。
其槚荼亦苦于常荼。
其泄水皆啮石出，其源沸沸汩汩，瀄滵曲折，注入大谷。
其中多斑文小鱼，状如吹沙，味苦而微辛，食之可以清酒。
山去人稍远，惟先生乐游，而从者多艰其昏晨之往来，故遂择其窊而室焉。
携童儿数人，启陨箨以艺粟菽，茹啖其草木之荑实。
间则蹑屐登崖，倚修木而啸，或降而临清泠。
樵歌出林，则拊石而和之。
人莫知其乐也。
先生之言曰：“乐与苦，相为倚伏者也，人知乐之为乐，而不知苦之为乐，人知乐其乐，而不知苦生于乐，则乐与苦相去能几何哉。
今夫膏粱之子，燕坐于华堂之上，口不尝荼蓼之味，身不历农亩之劳，寝必重褥[，食必珍美，出入必舆隶，是人之所谓乐也，一旦运穷福艾，颠沛生于不测，而不知醉醇饫肥之肠，不可以实疏粝，籍柔覆温之躯，不可以御蓬藋，虽欲效野夫贱隶，局跳窜伏，偷性命于榛莽而不可得，庸非昔日之乐，为今日之苦也耶？故孟子曰：天之降大任于是人也，必先苦其心志，劳其筋骨，饿其体肤。
赵子㈠曰：良药苦口利于病，忠言逆耳利于行。
彼之苦，吾之乐；而彼之乐，吾之苦也。
吾闻井以甘竭，李以苦存，夫差以酣酒亡，而勾践以尝胆兴，无亦犹是也夫”。
刘子闻而悟之，名其室曰苦斋。
作《苦斋记》。

㈠赵子，当作孔子，《说苑正谏》：“孔子曰：良药苦于口，利于病；忠言逆于耳，利于行”。

○清齐记

室以齐名，取其洁也。
齐以清名，清者，洁之华也，惟洁也而后清生焉。
浮屠氏离世绝俗，以洁为其道，故翦湏薙发，割情断爱，所以洁其身也。
疏茹粝食，屏斥鱼肉，所以洁其口也。
趺坐面壁，收神内观，所以洁其目也。
晨锺暮鼓，梵音海潮，所以洁其耳也。
焚檀焫沉，氤氲桂熏，所以洁其鼻也。
幽漻閴默，惟寂惟寞，所以洁其心也。
五情既治，百魔不生，洁不污而后天下之清归焉。
天台朱伯贤为予言，义中上人之居中天竺也，有室曰清齐，环以群山，萦以碧水。
其任钱塘时，盖尝屡游而玩心者，其为名也实称。
故太虚澄朗，烟空雾豁，日月光华，原野昭旷，而天地为之清焉。
丹葩发鲜，绿阴永昼，凉飙撤暑，银汉挂户，而节物为之清焉。
时雨新濯，竹树生色，猨鸟不呼，松栢帖妥，而岩壑为之清焉。
遥望西湖，如大圆镜，翠赮垂映，波澜锦章，而是室之下，白石玉皎，暗泉金奏，足音无闻，谷响相荅，至于今使人思不能忘，请为文以记之。
予惟乾坤睢剌㈠以来，人世之无此境久矣。
今聆朱先生言，意敞怳如梦寐，幸而圣明应运，宇宙载造，太平景象于今复见，则所谓清齐者尚或得而游也，年月日记。

㈠睢剌，张平子《南都赋》：“方今天地之睢剌”。
睢剌，喻祸乱也，谓秦二叶也。
《淮南子》：“万物盱睢”。

○少微山眉岩神仙宅记

缙云之山桐溪出焉，东南流入于好溪，其南曰少微之山，是为括苍洞天，有观曰紫虚，山水清奇幽邃，瓯括间无与为比。
自唐宋以来，神仙钟离，先生吕洞宾皆尝来游，而章思廉、徐泰定即其道士也，皆以羽化去，其事迹显着，人能言之不可尽也。
履其地思其人，宁不飘然有凌云之志哉。
观之南有山曰眉岩，章先生羽化之后，葬其冠舄之所也。
今道士梁惟适及其弟子王大有，每至其所必裴回兴感，嗟先生之绪不续，故于岩傍作室，以邀先生岁时致享祀，而以神仙宅名之。
夫先生神游八表，雷霆为舆，风雨为驾，蹑光景，超灭没，亦安事夫宅哉？其或鉴二子之诚心而为之一来，不可知也。
故为述其事，而继以歌。
歌曰：幽华兮春菲，明月兮秋辉。
仙人去兮何时归，空山寂寥兮使我心悲。
檀为梁兮楠为柱，白石承楹兮青萝为宇。
攀桂枝兮延伫，高玄无梯兮泪零如雨。
瑶壁兮丹崖，鹤晨鸣兮猿夜哀，怆怳悢兮倚长怀，望夫君兮来不来？挹寒泉兮荐芳芷，长烟徘徊兮清风四起。
洞谷谽谺兮笙竽盈耳，松篁戛摩兮毛发飒洒。
采琼英兮琅玕，将以遗兮飞鸾。
眄肸蚃兮杳冥，吟环佩兮云端。
逍遥兮夷犹，伤心兮离忧。
拜稽首兮陈情，冀神君兮长留。

○大勇齐记㈠【为张生作】

勇，天下之达德也，而圣人有时乎弗德。
夫人之于道，知足以知之，而行弗逮者，无勇也。
弗能择乎中庸而冥行焉者，鲜有不惑于其近似，而沦于六蔽，君子实深病之。
故勇者，仁知之卒徒也。
仁知帅乎中坚，挺乎其不曰㈡，于是选锋劲骑听指麾而疾驰，如雷如霆，不可遏也，夫是之谓勇。
盖仁知不能自行，而驾勇以行，及其成功，则勇亦得参乎仁知，同为达德。
苟不周于仁知，昧乎不辨其是非，茫乎不计其公私，惟其情之所狥而果行焉，曰吾天下之勇也，知有勇而不知有其身，而不知其违乎仁。
既违乎仁，不得谓之知。
遂，则为专诸、聂政。
不遂，则为荆轲、要离。
获书于《春秋》，而名曰盗，岂不害哉。
故德之蔽，惟勇为多。
故六言之中，曰直，曰刚，皆勇之属也。
故曰勇，天下之达德，而圣人有时乎弗德，择理而不精，必害。
故德之害，惟勇为大。
卞庄子之剌虎也，伺其鬪而伤且死，然后举而兼取之，可谓知矣。
虎，毒人之兽也，以是施之可也，而槩以加诸人，则恐其未仁也。
是故夫子语成人取其勇矣，而必曰文之以礼乐㈢，则卞庄子之勇，亦未得为无蔽，择勇之难也如是哉。
庐陵张生名其室曰大勇，大勇之云盖出自《孟子》，其一则对齐宣王之问，而劝之以周文王、武王之事，盖当是时周德衰矣，周命替矣，天下之民困于虐政极矣。
齐以万乘之国，七九有之一，苟有志于斯民，则文武之事，反掌可为，勇之时义岂不大哉。
然非所以为众人言也。
其一则引曾子谓子襄之言曰：“自反而不直，虽褐宽愽，吾不惴焉。
自反而直，虽千万人吾往矣”。
其意惟在论北宫黝、孟施舍之勇，非圣人之徒之勇而巳。
使曾子而有此言，必亦有为，而非教子襄之恒训也。
不然则曾子之学，务在成巳，何切切于褐宽愽之不惴，与千万人之不畏哉。
曾子传孔子之道者也，孔子论行三军曰：“暴虎冯河，死而无悔者，吾不与也。
必也临事而惧，好谋而成者也”。
则必不怙恃其直，而以一身当千万人也必矣。
且直不直在我，于人乎何与？虽千万人吾往矣，抑亦何所用其直哉？曾子之雅言称吾友“犯而不校”，子思之作《中庸》得之于曾子也，及其语勇则引孔子告子路之言曰：“袵金革，死而不厌，北方之强也。
而强者居之，宽柔以教，不报无道，南方之强也，而君子居之”。
则子路之勇，孔子未之取也。
曾子亦未之取也。
然则如之何？曰：颜渊问仁，子曰：“克巳复礼”，为仁克巳，人人之所难，而颜子跃然任之，君子之大勇盖如是。
曾子曰：“仁以为巳任，不亦重乎。
死而后巳，不亦远乎”？又曰：“可以托六尺之孤，可以寄百里之命，临大节而不可夺也。
君子人与？君子人也”。
曾子之大勇盖如是。
生也好勇，盍求诸孔子之训，而服膺乎颜子之事，曾子之言，则其为勇也庶几乎无蔽矣，于是乎言。

㈠大勇齐记，刘基于应酬之文，敷衍塞责，于此篇可见矣，虽其文义中矩，而若曰“犯而不校”、“托孤”、“弘毅”，悉取《论语泰伯》一纸，连引三章，书也不翻一页矣。

㈡挺乎其不曰，曰字讹，然不知当作何字，待考。

㈢夫子语成人取其勇矣，而必曰文之以礼乐，《论语宪问》：“子路问成人，子曰若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣”。

○杭州富阳县重修文庙学宫记

至正九年，永嘉洪元诚典教富阳县。
明年冬，泰兴丁君良卿受命来尹兹土，庙谒之明日，集诸儒于讲堂，命之曰：“学校以敷教化，作兴贤良，必宏其规，非欲以为夸也。
譬之于人，必正其衣冠，端其容貌，不如是不足以□惰慢，敦鄙薄。
矧今者殿宇虽设，栋楹欲倾，栏不蔽影，户不留风。
雀鼠穿突，弦歌无声，此士气之所以不振，而教铎之所以不鸣也。
吾将为子新之，何如？”众喜曰诺。
而学田岁入鲜，不足以具瓦木，君遂及监县，各以其俸先之。
于是邑士之好义者咸愿致助。
明年六月，百废备举。
庙有新室，学有新舍，教官有厅，文昌有祠，垣廊庑门靡不中度，奕奕如也。
乃以状达于刘基，请为记之。
夫教，政之本也，知本斯知政矣，可无述乎。
按富阳为杭属县，县学剏始于唐，历宋三百有余年，兴废莫能悉。
国家混一海宇二十有八年而学圮，县尹李君质作而新之。
历十有九年复圮，而夏君赐继作之。
又十有六年而圮，至于今，历年十有二，其间凡五修，卒大坏不可支。
君既新其庐，遂返故豪民所夺江阴里田一百有六亩，及望仙里田八十亩，又益以新涨田百亩有奇，由是岁有恒产，而学事可无堕矣。
惟国家以武定九有，而守以文，故京有冑监，郡县皆有学，至于海隅日月之所出入，罔不知尊孔子之道。
皇皇剡剡，照映天地，亘古所未有也。
慎择守令，非名实素加，才德兼羙者，不与在列。
学校兴替，居考绩之一，为守令有可永，夙夜钦承之哉。
夫为其事者必有其功，华其外者必实其中，是故笾豆既具，礼以将之。
锺鼓既备，律以谐之。
必有事焉，非徒设也。
《诗》曰：“岂弟君子，令德来教”，言必有其实也。
是以率之以身，教之道也，人之责也，典教者之所軄也。
今之食其食而能尽其軄者，天下几人哉。
吾闻富春之山，严子所耕，其高风劲节，播为元气。
东都节义之士，莫非其余波也。
必有能继之者，抑岂隐而未光耶？振而出之，其在诸君子矣。
《大学》曰：“一家仁，一国兴仁”，使教化之行由一邑而达于远，上以副朝廷之委任，而下以发高贤之潜德，不亦伟哉。

○杭州路重修府治记

国家抚有四海，舆图广斥，民物蕃庑，犹虑政教有所未被，乃大选守令，举重臣之有才德闻望者占其軄。
以杭为东南大郡，故以中宪大夫、福建宪副宝珂公为其总管。
公受命来抗，未及朞月，威惠大行，百废咸举。
吏民顺令，如臂使指。
逐作新三皇、孔子庙，以尊圣道，明教化。
既底厥成，乃集僚佐吏而谓之曰：“大江之南，郡莫大于杭，行省所在，他郡于是乎取则。
而郡治仍宋故物，以至于今。
榱桷朽腐，瓦木将压，今因陋就简，以正颓仆。
而后役民为之，工用必倍，是养患以贻民戚也。
吾欲理而新之，若何？”众皆应曰：“诺，惟公命”。
于是出俸钱之余以先之，僚佐以下皆致俸焉。
乃命知事丁钺董其役，曰：“坚者仍之，蠹者易之，倾者植之，颇者直之，缺者完之，隘者宽之，卑者垲之。
车其基址㈠，鲜其涂墍，华勿过侈，俭勿致陋。
工用之需，一自有司，无以烦于民”。
土与民亦相谓曰：“我公以德怀我，滋我息我，恐劳我力，趍事赴功，我之軄也。
我乃弗为，而以忧我公，他邦之人，其谓我何”。
皆踊跃请自效，不数月而工毕。
其视事之堂即其旧，名曰宣化。
其偃息之楼名之曰明新。
宣化者，宣明天子之化，布政之谓也。
明新者，明德以新其民，修教之谓也。
政教并举，治民之道备矣。
明年，公以除去，而府判刘尧忠以其事言于基，请记焉。
夫颂前人之羙，将以为后人之式，非徒作也。
公之政不㈡，赫赫而使人有去后之思，有古循吏之风焉，来者尚踵其法，而思其意，出则思善其政，入则思善其教，使斯民观感而化，以不负斯堂，而无忝乎名楼之义，则公之心益远而无遗矣。
公字惟贤，高昌。
至正壬辰春三月日记。

㈠车其基址，车字讹，然不知当作何字，意者或作巩、固与？

㈡公之政不，不字当作教。
下文出入政教，正与此文同。

○独冷先生传㈠

客有遗弃世事，不求利达者，结屋于巾山之下居焉，树以柔木，有源一泓，跻高冈而景焉，坐于桐梓之阴，歌曰：众皆諠，我独静。
众皆热，我独冷。
朝作暮息兮，我日独永。
牧人聆之，归而语其老。
其老曰：“隐者哉”。
明日，款其庐，问其姓名，曰：“忘之久矣”，因目其居曰“独冷”，谓其人曰“独冷先生”。
客出，先生寝，梦游乎苍茫之乡，觐玉帝于璇台，帝赐之游于广寒之宫，饮之以玄云之浆，四顾无人，凄风满空。
星月坱北，于是愀然而思，悠然而歌。
歌曰：风萧萧兮吹我衣，高寥泬漻兮逝将安归。
又歌曰：风萧萧兮吹我裳，吁何为乎踽踽凉凉。
觉而异之，访于鬼谷子，卜之遇井之巽，其繇曰井天飞，吝其颐，获乎南垂。
熇而焚而，沃其鲜而，利贞。
鬼谷子曰：“木上有水井，井上出者也，飞而上于天，人莫得而食也。
南，夏方也，暍之所由生也。
如熇如焚，可勿沃乎。
巽，东南之方也，其象为风，泉以冽之，风以清之，鲜可知矣。
利贞者，秋冬之德也。
秋冬，德之收藏者也。
宜秋乎其踽踽凉凉也。
吾闻天台之山，南望、赤城有逸人焉，谓之独冷先生，其子也夫？”或曰：先生姓张氏，盖子房之系冑，先生不言，人亦莫知其果然否也。

㈠《宋学士文集翰苑续集卷五》有《题独冷斋卷后》一文,云“天台张君天秩，守道君子也。
于世无营，朝夕之间，唯饮木兰坠露，餐秋菊落英而已。
遂取杜甫诗中广文先生官独冷语以名其斋,盖若有激也”。

<h2>太师诚意伯刘文成公集卷之七后学丽水何镗编校</h2>

○书苏伯修御史断狱记后

往岁，朝廷虑天下断狱之未审，用中书御史台议，遣官审覆论报。
仆时居山间，闻人言之。
山岳震叠，如雷雨之将至。
阴风鸣条，飞电烁目，豪民猾吏，窜伏如鼠，俱自期不能免。
而衔冤抱痛之民莫不伸眉引项，若稿叶之待滋润。
及其至则风止雨霁，望者如败军之归，而畏者如鹰隼之脱绦而得扶摇也，则怪而问于老成更事之人：“苟仅视成案，何名平反？”然成案每不可得反，反之又有失出之咎耳。
咸曰：“断大狱必视成案”，苟无其隙，不得而更焉。
因退自太息曰：“苟如是，乌用是审覆者为哉”，于是大信刀笔之真能生死人矣。
既又闻诸人曰：“非朝廷意也，奉命者之不恪耳”。
及观国子博士黄先生所叙御史苏公虑囚湖北所平反事，曷尝拘于成案哉。
然后知贤人所为，固与众人异矣。
夫以一湖北之地，公一廵历，而所平反者八事，所擿豪右之持吏而尼法者又数事，岂他道之无冤民耶？无苏公而巳矣。
仆往尝观于牧民之以简讼名者，之其庭，草生于阶。
视其几，尘积于牍。
徐而访于其乡，察其田里之间，则强梁横行，怨声盈路。
问其故曰：“官不受词，无所诉受之而巳矣”。
大吏至则曰官能不生事，民哗非官罪也，则皆扶出之，诉者悉含诟去，则转以相告无复来者。
由是卒获简讼之名。
呜呼，舆图广矣，不皆得苏公。
彼上报于朝廷者，又将获简事之赏。
然后怨愤之气，拗而为鬪杀，激而为盗贼，郁为灾沴，上应乎天，谁之咎哉。
呜呼，使人人如苏公，刑期于无刑，不难矣。
明天子在上，庶其见之，则求诸老成，以为典刑，舍是编，其奚适哉。

○书刘禹畴行孝传后

世之所谓浮屠者，果何道而能使人信奉之若是哉？人情莫不好安乐而恶忧患，故惴之必于其所恒惧，诱之必于其所恒愿，然后不待驱而自赴。
浮屠氏设为祸福之说，其亦巧于致人与。
夫四海之众，林林也，而无不为其所致，何哉？彼固非止惑愚昧而巳也。
人情无不爱其亲，亲没矣，哀痛之情未置，而谓冥冥之中欲加以罪，孰不愓然而动于其心哉。
间有疑焉，则群咻之，若目见其死者拘于囹圄，受棰楚，而望救者。
故中材之人，莫不波驰而蚁附，虽有笃行守道之亲，则亦文致其罪，以告哀于土偶木俑之前，彼固自以为孝，而不知其为大不孝，岂不哀哉。
且彼谓戕物者必偿其死，故有牛马、羊豕、蛇虺之狱。
谓天下之蠢动者举不可杀也，今夫虎豹、鹰鹯，愽击蜚走以食，日不知其几何，而独无罪也哉。
人之杀物有狱矣，虎豹食人而无狱，何其重禽兽而轻人也。
彼又谓妇人之育子者必有大罪，故儿女子尤笃信其说，以致恩于其母。
吾不知司是狱者谁欤？人必有母，将舍其母而狱人之母与？将并与其母而狱之与？狱其母不孝，舍其母而狱人之母不公。
不孝不公，俱不可以，令二者必一居焉，将见群起而攻之矣。
虽有狱，谁与治之？宰天地者，帝也。
彼则谓有佛焉，至论佛之所为，呴呴妪妪，若老妇然。
有呼而求救，不论是非，虽穷凶极恶，无不引手援之。
使有罪者勿恒刑，是以情破法也。
夫法出于帝，而佛破之，是自获罪于天也。
吾知其无是事也昭昭矣。
以刘子之贤，其不为所惑，无足恠者。
吾独悲夫天下之为刘子者不多也，故又为之言，以窹夫知爱其亲而不知道者。

○书善最堂卷后

武林陈舜中以善最名其堂，介其友富君子明求予言。
夫立言以明道，而求言于人者，将以正巳之所学，言可以苟乎哉。
所谓善最者，盖本于东汉东平王，王之言，天下之格言也，人以是而服膺焉。
圣贤之为道，不外是矣。
然善之云，不过槩而言之，求诸实践，必有其方，不可徒云云而巳也。
今夫世俗之人，类以善自名也，观其行，而不掩道之不明也久矣。
夫善未易择也，恭与謟相邻，讦与直相似，小谅贼信，小慧贼智，小刚贼勇，小不忍贼仁，故有非礼之礼，非义之义，疑似之间，禽跖分焉，可不慎哉。
是故择焉而不得其中，道焉而不知其穷，古之人有为之者，杨墨是也。
知焉而不能蹈，好焉而不能用，取其名，不必其实，古之人有为之者，郭公是也。
若人之心，未尝不自谓巳能善也，而卒于不善，为善之名，岂易当哉。
且题扁之设起于何人乎？盘之铭，几杖之书，朝夕警省，淬厉以成其德，非衒外以为观也。
今之揭于轩，标于杨㈠，大书以示于人者，其果有志于自警乎？抑将从事于咏歌以为娱也？屈子曰：“善不由外来，名不可以虚作”也。
古之人有卫武公者，抑抑之戒陈于堥㈡，而睿圣之名垂于后，若是故咏歌乃有益也。
呜呼，诗不如《抑》，人不如卫武公，则求者为徒求言者，为妄言矣。

㈠标于杨，杨字讹，当作榜，或作楮。

㈡抑抑之戒陈于堥，堥字讹，当作埜，同野。

○题医者王飬蒙诗卷后

李君一初序王养蒙之为医，且羙其不屑为吏，子独谓此无足恠者。
虎豹鹰鹯，日杀物以飬其躯，至死不厌。
驺虞视生草而不折，见生虫而不践，其嗜好不同，出于天性。
易之则两死，物理然也，何独疑于人哉。
故吏与医为二道，活人以为功者，医之道也，其心慈以恕，而仁者好之。
利巳而无恤乎人者，吏之道也，其心忍以刻。
而不仁者好之。
故以吏之心为医者业，必丧。
以医之心为吏者，身必穷，又何恠乎。
善医者之不屑为吏也哉。
虽然，乲之以医道为吏者㈠，未见也。
而以吏道为医，则有矣，然则飬蒙贤乎哉。
吾故发李君之言，以附于孟氏论巫匠之末。

㈠乲之以医道为吏者，乲字义不明，待考。
或凭字与？

○书为善堂卷后

大梁武子宣之父明德君名其居之堂曰为善，君卒，子宣奉其母夫人之命，祠君于堂，而服膺为善之训，乃作法海兰若于建业城南，又奉母航海至于补陀㈠洛伽之山，以求所谓大士真仪者，将以广为善之路也。
故翰林学士虞公为之记，文献之士为之言者不少，而子宣之求言于四方未巳也，吾固有以知其心矣。
夫人志于道而未获所向，故愿就有道而正焉，是其好学笃行之诚，积于中而见乎外也。
正宜因其愤悱而启发之，惜无有以圣人之道与之言，而徒就其所巳行者，缕缕焉，宜其不足乎心，而求之不置也。
《孟子》曰：“不直则道不见”，我且直之。
昔宋人有好玉者，淂燕石焉，以为玉而宝之，革柜十重，巾十袭，周客见而笑之。
夫好玉则诚好玉矣，而未为知玉也，故不免为识者所笑。
尧舜禹汤文武周公之道，载在方册，其所言皆善言也，其所行必善行也，天下之善莫能外之矣。
舍是而他求焉，惑也。
夫人之所食以生者，五谷也。
今有厌五谷而不食，则必求夫爽口蜇吻之味而食之，则不戕其生者鲜矣。
故圣人之道，五谷也。
异端之道，爽口蜇吻之味也。
圣人之道，求诸日用之常，异端之道，必索隐以行恠，其势不并立也。
是故欲求道者，必先定其所何如。
将适燕，先举辕而指北，然后访而取途，则无倒行之悔矣。
故《孟子》道性善必称尧舜，恐其不知孰为善，孰为不善也。
故以尧舜的之，知所在矣。
又必有至之之道，是故颜渊问克巳复礼，必请其目。
如是而后可以言为善矣。
择之而不得其正，为之而不知其方，心与事相违，而德与言不相类。
冥行而不问，学者之失也。
问焉而不告，听者之咎也。
人有所请，不知则不必言，知则当尽言之，不然则皆圣人之罪人矣。
予虽不识子宣，观其求之广，而知其志之笃，于是乎尽言之。

㈠补陀，今作普陀。

○书绍兴府达鲁花赤九十子阳德政诗后

会稽方外僧诗若干首，羙监郡子阳公也。
至正十四年，予自台之越，居城之南陬，近宝林教寺。
寺主者别峰师有文行，且喜接贤士，由是得相从以游。
其年秋七月，用章师又自浙西来，住能仁禅寺，二上人皆以文章驰名，而其属寺之主者亦多能为诗，乃九月遇于宝林，因语及郡太守子阳公之政，交口赞美，至有感泣者。
上人乃分韵俾为歌诗，以颂公德，而属予为叙其意。
予闻国风、雅、颂，诗之体也。
而羙剌风戒，则为作诗者之意。
故怨而为《硕鼠》《北风》，思而为《黍苗》《甘棠》，羙而为《淇澳》《缁衣》，油油然感生于中，而形为言。
其谤也不可禁，其歌也不待劝，故嘤嘤之音生于春，而恻恻之音生于秋，政之感人，犹气之感物也。
是故先王陈列国之诗，以验风俗，察治忽，公卿大夫之耳可瞶，而匹夫匹妇之口不可住，天下之公论于是乎在。
吁，可畏哉。
予以今年春始来越，是时浙东六郡皆警于盗，惟越为无事，故士大夫之避地者多在越。
或有谓予曰：“越之从政者鄙，又左右皆凶人，恐不能和其民，万一变生肘腋，子将安之”。
予方谋适他所，忽有言者曰：“子阳公且来归”，公往在婺女㈠，有惠爱孚于民，予旧甞闻之，则大喜，默为越人庆，而又自庆其得贤地王以为依而安处也。
至于今，果谐所愿望，得不深可喜耶。
于是乎序，而以其诗附于《淇奥》《缁衣》之后焉。

㈠婺女，左思《吴都赋》：“婺女寄其曜，翼轸寓其精”。
李善注：“《汉书》，越地，婺女之分野”。

㈡贤地王，王或当作主字与？

○题刘啇观奕图

右昔人临唐刘啇《观奕图》，其曰李伯时临、茅君彦勒、苏先生识㈠，盖皆假设之云，而其描写模刻，实俱妙绝，不必问其宜作于何人也。
王生以采薪入山，父母妻子待之以食，见奕者而躭观之，至于烂其斧柯，岂所谓力本者哉。
比归，而亲戚乡党咸非其旧，可悼也巳。
一夫一妇，不获自尽，伊尹耻之。
以戏迷愚人，使之老无所依，其果有是事耶，神仙亦未仁矣。

㈠其曰李伯时临、茅君彦勒、苏先生识，《揭奚斯集》有诗题《题刘商观弈图李伯时临苏子瞻跋茅君彦刻》，李伯时，宋李公麟也，号龙眠居士。
元张雨诗有《开元真人见贻刘商观弈图石刻毫发布缕皆尽精妙盖李龙眠临唐画本茅君彦模勒为玉局仙翁所藏云》一诗，则此图与揭奚斯、张雨诗所见，当为同一模本。

○书申屠子迪毁杌木庙曹操像文后【杌木者象收之谁】㈠

《孟子》称孔子成《春秋》而乱臣贼子惧，孔子以王法诛既死之奸回，着之方册，万世而下，昭如日星。
举而行之，不待教命，志于恶者能无惧乎哉？曹操挟主以令天下，屠戮忠良，以及主母，卒盗神器，有王者作，杀其人，坏其宝，污其宫而潴焉，人纪立矣。
世衰道隐，大义不明于人心，至有书伐贼之师为入冦者，嗟乎悲夫，无乃与春秋之旨戾乎？夷陵之祠，悖理伤教，历千百年而无人为之明焉，抑其习之久也。
申屠公斥而出之，其可谓深知孔子之用心者矣。
《孟子》曰：“能言距杨墨者，圣人之徒也”，夫杨墨之道，其流至于无父无君，圣贤且痛绝之，而况于身亲为之者哉。
言空言也，犹有大功，而况于见诸行事之毅然者哉。
呜呼，后世复有孟子，而不曰申屠公圣人之徒，吾不信也。

㈠【杌木者象收之谁】文义不明。

○题王右军兰亭帖

王右军抱济世之才而不用，观其与桓温戒谢万之语，可以知其人矣。
放浪山水，抑岂其本心哉。
临文感痛，良有以也。
而独以能书称于后世，悲夫。

○天说上

或曰：天之降祸福于人也有诸？曰：否，天乌能降祸福于人哉。
好善而恶恶，天之心也。
福善而祸恶，天之道也。
为善者，不必福。
为恶者，不必祸，天之心违矣。
使天而能降祸福于人也，而岂自戾其心以穷其道哉？天之不能降祸福于人亦明矣。
曰：然则祸福谁所为与？曰：气也。
曰：气也者孜孜焉为之与？曰：否。
气有阴阳，邪正分焉。
阴阳交错，邪正互胜。
其行无方，其至无常。
物之遭之，祸福形焉。
非气有心于为之也。
是故朝菌得温而生，晞阳而死。
靡草得寒而生，见暑而死。
非气有心于生死之也。
生于其所相得，而死于其所不相得也。
是故正气，福善而祸恶。
邪气，祸善而福恶。
善恶成于人，而祸福从其所遇。
气有所偏胜，人不能御也。
曰：然则天听于乎？曰：否。
天之质，茫茫然气也，而理为其心。
浑浑乎惟善也，善不能自行。
载于气以行，气生物而淫于物，于是乎有邪焉，非天之所欲也。
人也者，天之子也，假于气以生之，则亦以理为其心。
气之邪也，而理为其所胜，于是乎有恶人焉，非天之欲生之也。
朱、均之不肖，而以为子，非尧、舜之所欲也。
蛲蛔生于人腹，而人受其害，岂人之欲生此物哉。
曰：然则天果听于气矣。
曰：否。
天之气本正，邪气虽行于一时，必有复焉，故气之正者谓之元气。
元气未甞有息也。
故其复也可期，则生于邪者亦不能以自容焉。
秦政、王莽昃巳。
曰：跖之寿，操、懿之得其志，而子孙享之，岂天之有所私耶。
曰：气之复也有迟有速，而人之生也不久，故为恶之人或当其身而受罚，或卒享福禄而无害。
；当其身而受罚者，先逢其复者也。
享福禄而无害者，始终乎其气者也。
以懿继操，以裕继懿，不于其身而于其后昆，谓天之有所私不可也。
故见祸福而谓之天降于人者非也，气未复，而以祸福责于天，亦非也。
不怨天，不尤人，殀寿不贰，修身以俟，惟知天者能之。

㈠朱、均之不肖，丹朱，尧子。
商均，舜子。

○天说下

或曰：天灾流行，阴阳舛讹，天以之警于人与？曰：否。
天以气为质，气失其平则变，是故风雨、雷电、晦明、寒暑者，天之喘汗、呼嘘、动息、启闭、收发也。
气行而通，则阴阳和、律吕正。
万物并育，五位时若。
天之得其常也。
气行而壅，壅则激，激则变，变而后病生焉。
故吼而为暴风，欝而为虹蜺，不平之气见也。
抑拗愤结，回薄切错，暴怒溢发，冬雷夏霜，骤雨疾风，折木漂山，三光荡摩，五精乱行，昼昏夜明，瘴疫流行，水旱愆殃，天之病也。
雾浊星妖，晕皆祲氛，病将至而色先知也。
天病矣，物受天之气以生者也，能无病乎。
是故瘥疠夭札，人之病也。
狂乱反常，颠蹶披椙，中天之病气，而不知其所为也。
虽天亦无如之何也。
惟圣人有神道焉，神道先知，防于未形，不待其几之发也。
尧之水九载，汤之旱七载，天下之民不知其灾。
朱、均不才，为气所胜，则举舜禹以当之。
桀纣反道，自绝于天，则率天下以伐之。
元气之不汨，圣人为之也。
曰：然则人胜天与？曰：天有所不能，而人能之，此人之所以配天地为三也。
曰：《书》曰作善降之百祥，作不善降之百殃，非与？曰：此天之本心也。
而天有所不能病于气也。
惟圣人能救之，是故圣人犹良医也。
朱、均不肖，尧舜医而瘳之。
桀纣暴虐，汤武又医而瘳之。
周末孔子善医，而时不用。
故着其方以传于世，《易》《书》《诗》《春秋》是也。
高、文、光武能于医，而未圣。
故病少愈而气不尽复，和、安以降，病作而无其医。
桓、灵以钩吻为参苓，而操、懿之徒又加鸩焉，由是病入于膏肓，而天道几乎穷矣。
曰：然则元气息矣乎？曰：有元气乃有天地，天地有坏，元气无息。
尧舜汤武立其法，孔子传其方，方与法不泯也。
有善医者举而行之，元气复矣。
作天说。

○雷说上

有夫耕于野，震以死。
或曰畏哉，是获罪于天，天戮之矣。
刘子曰：噫，诬哉，何观天之局也。
一夫有罪，天将自戮之乎？天生民而立之牧，付之以生杀之权，而又自震以讨焉，恶用是司牧者为也。
曰：天鉴于民，有隐慝焉，人罚弗能及也，而震以威之，微显阐幽，神道也。
曰：恶，是何言也。
古帝制刑以为天下均，故执刑如执权，因罪之轻重而前知之，又不敢专，而听于天，曰天讨也。
夫是之谓赞天地之化育。
今曰天又自以震戮人罪言，不知天之所自戮者，以何事罪乎？谓其积之极，人不能胜而戮之耶？则天下之为人子而不孝，为人臣而不忠，为人长而不慈，为人幼而不孙，为人友而不义，为人妻而不顺，贼义而戕仁，纵私而灭公，倚势而行奸，乘约而肆淫，人言而兽心，阴惨而阳和，磨牙吮血，朘膏刮骨，擅威作福，残害正直，而逭于司冦之诛者，不为不多矣。
岂司雷者有所畏乎？乃不一有戮，而庸夫乎戮焉？使彼有以觇天之意，而谓天之所怒在彼，而所容在此也。
则恃以不忌，是天以震劝逆而济祸也，岂天道哉？必不然矣。
曰：然则雷何物也？曰：雷者，天气之欝而激而发也。
阳气团于阴必迫，迫极而迸，迸而声为雷，光为电，犹火之出炮也。
而物之当之者，柔必穿，刚必碎，非天之主以此物击人，而人之死者适逢之也。
不然，雷所震者大率多于木石，岂木石亦有罪，而震以威之耶。

○雷说下

或曰：雷有神焉，有诸？曰：人曰有之。
曰：然则雷神所为而非气矣。
曰：否。
雷与神皆气之所为也。
气也者，无所不能为也。
忽而形，倏而声，为雷为神，或有或无，不可测知。
人见其忽而形也，而谓之神。
夫神也者，妙万物而无形，形则物矣。
是故有形而有质者，有形而无质者，有暂者，有久者，莫非气所为也。
气形而神寓焉，形灭而神复于气，人物鬼神，或常或变，其归一也。
曰：既为神也，而曰不能戮人罪，何耶？曰：神形而暂者也，彼且不能以其形，恶能求罪人而戮之。

○医说赠马复初

或称医药出于上古圣人，神农黄帝皆身为之，其果然乎？儒者欵之，惧世之以是小圣人也。
孟子称尧舜忧民而不暇耕，夫耕，后稷实亲为之，岂以是为非圣人之所事哉。
天下之事，不止于耕。
教之者有其官，业之者有其人，则尧舜之忧不在耕，而有大焉者，此孟子之意也。
天地辟，而人生蠢蠢焉。
圣人出而后异于物，于是垂衣裳，造书契，作为舟车、网罟、弧矢、杵臼之器，载在《易经》，不可诬也。
凡可以前民用者，圣人无不为之，而况于医乎。
辨阴阳于毫毛，决死生于分寸，其用心之难，又岂直舟车、网罟、弧矢、杵臼而巳哉。
吾固有以知其作于神农黄帝无疑也。
圣人之道，包天地，括万物，一体而毫分焉。
，非道也。
故天之大也，分而为日月，为星，为云，为雨，为雪，为霜，为露，莫非天也，而后各形其形焉。
地之广也，结而为山，融而为川，生而为草，为木，为石，为玊，为金银铜铁，为五谷，莫非地也，而后各形其形焉。
故见其形，而不知其出之原，非知道者也。
是故知医之不足以尽圣，而不知其为圣之事，非知圣者也。
今有酌海于杯，曰海也，人皆知其不可也，而谓之非海出也，可乎哉？天下之术多矣，惟医以救死扶生为功效，故志之者可以存其不忍人之心，而于道为有益。
至于节嗜欲，调阴阳，时寒暑，去邪飬□，流通血脉，其为道也，引而伸之，治天下不能外。
致远而不泥，其斯而巳矣。
绍兴马复初以医药从左丞帖理胋木尔公招辑海冦，其为人也，粹而温，其于术也，精以造。
其剂之所投，无宿疾也。
予甚敬之，惧其日用而不知也，作医说以赠之。

○师子图说

狻貎，天下之猛兽也，而人能扰之，人亦灵矣哉。
世有人而为兽所食者，是不能灵其灵者也。
人不能灵其灵，不惟不能以扰兽，而反食于兽，虽为人，不如兽矣。
吁，灵不如兽，而欲以制兽，则不为兽所食鲜矣哉。

○菜窝说并序

菜窝者，宗侄彬之所以名其居室也。
彬字宗文，少好学有识而未用，其居在处州府城之东门，每求予为文，而恒弗得暇。
今年予来京师，而彬亦以儒士贡为工部主事，因戏作菜窝说，且以勉而进之云尔。
犁眉公谓东门子贆曰：“子之居东门也，井地十亩，既夷既壤，俯濠为沟，倚城为墉，藩以枳林，纬以蘖场。
是盖比如束针，锬若攒枪，蛇蜴不能求其缝罅，蚍蜉不能为之穴隙也。
何不垦之以种树乎？又何不耕之以艺稷黍乎？不然何不大为之池，分北山之泉流，以养鳖与鱼乎？徒何为乎筑陋室于其中，墼粪土以为壁，茨以腐茅，蟦蝎是宅。
藉以瓦砾，羊蹄豖迹与鼢鼠为主客。
平明出门，不马不车，不骡不驴，以造他人之庐，呼朋命徒，左跄右趋，谈无用之空言，强相名而为儒，坐视殷赈之腴，索为蓬蒮之区，不亦悲乎？吾闻燕秦枣栗，穰橙邓桔。
李梨薁郁，秦杏周漆。
柿桃柰楔，琬容琰质。
椅桐括柏，坚缋有瑟。
桂菽萸樧，吐芳馥馝。
木瓜榅桲，薯蓣葛芴。
丛蔓胶葛，彼揪此茁。
或庸其材，或以其实。
或黄如金，或赤如日。
翅萧远条，可蜂以蜜。
克勤厥营，苟获其一。
富拟封君，受天之秩。
范子所至，穿池种鱼。
史传货殖，盛称陶朱。
八口之家，五亩之宅。
墙下栽桑，足以衣帛。
今子不士不农，不商不工。
缀籍州庠，口体不充。
人皆子嗤，子曷不懵”。
东门子贆听之愀然，思之杳然，瞿然而作，再拜而怍，立而言曰：“公之言吾获矣！而吾亦有知焉，请以复于公。
吾将以艺稷黍乎？则古人一夫受田，百亩而给，今将以五亩为宅矣，则所羡不过二十之一，不能以不饥也；抑将以种树乎？则近者非四三年不成，不知远者又几年乎？不可以悬吾釜而俟爨也；抑且为池以畜鱼乎？则吾身畸耳，贷力于人何日成乎？不可以暎吾肮而待汲也。
今当种菜而鬻马，尚庶几哉可也夫！夫菜也者采也，君子之所采也，或谓之蔬焉；蔬也者疏者也，食梁肉者之所疏也，君子所采而食梁肉者疏之，庶几或者可以裕我矣乎”。
乃往访于溪南之圃人，得膏土沃泉之术，搜四鄙之菜，类其族而种之。
买牛牯一、特二，钹其莱芜，芟去奥秽，拔其荄杜，阜翳箨而灺之，空井于其四隅、建桔槔焉。
潴水有池，泄水有渠，或培或滋，或丛或奇，灌溉攸宜；或耘或耔，蔬稠比稀，慈稚举肥，根茎实荑，各随其时，罗之离离，□之菲菲。
未浃旬日而东门氏之童，色泽如也，貌怿如也。
窥其园则郁郁芊芊，入其门则盎然春温，有酒盈樽。
他日犁眉公过焉，东门子贆御诸门，犁眉公笑曰：“子亦足于斯而已乎”，东门子贆再拜谢曰：“吾愿见公而有陈焉久矣，请坐于吾庐而为公言之可乎”。
公曰：“吾愿也”。
东门子贆曰：“公能悉识吾菜乎”，公曰：“未也”。
请之园而言焉，曰：“始吾之不营是园也，漠乎其无思也，今吾之既营是园也，惟其所以壮吾址而厚吾生，则非一日也。
天地久其道而万物生，圣人久其德而庶功成，士农工商久其业而百务贞。
故植韭以为之君，韭者久也，所以久吾生也，致久必慎其揆；故植之以葵，葵者揆也，揆得其道，则视明而听聪；故植之以葱，聪达则得算多；故植之以蒜，蒜算也，算不失，家必丰；故植之以蘴，丰则疆矣；故植之以姜，姜疆也，物大疆，则过刚，刚过则折，君子戒焉；故植之以芥，芥者戒也，戒事者思必苦，思苦则毒；故植之以荼，荼毒罹于中，而用力勤；故植之以芹，勤极则病；故植之以蒲，蒲痡也，病之剧也，病剧必弱；故植之以荏，荏柔而弱也，弱则微矣；故植之以薇，薇骭疡也，骭微则羸其行；故植之以蒌，蒌者偻也，愈病必以药；故植之以芍药，药攻病不可失其养；故植之以鞠，鞠养也，得其养而后苏；故植之以苏，苏则起矣；故植之以芑，起必慎以保其后；故植之以瓠，瓠者护也，护不违乎道，则难舒而福生焉；故植之以芷，芷者祉也，引祉莫大乎育德；故植之以蓄，蓄必有济，故植之以荠，荠者济也，济自近而之远，自卑而底高也；故植之以菘，菘者高也，高极必穷；故植之以芎，虑穷者必早计；故植之以蓟，蓟者计也，吾朝而游焉，观其菶菶菁菁，可以悦吾目而畅吾情；夕而游焉，撷其芳而茹其英，可以旨吾腹而曼吾龄，又可以究吾知而通物理，安得不悠然而永怀，怡然而自善哉！夫吾庐，窝也，不足以延长者，而长者肯临焉不可以不志，请名之曰菜窝，原公为吾志之”。
犁眉公大悦，遂旅其菜，酌其酒，书其言而去。

○卖柑者言

杭有卖果者，善藏柑，涉寒暑不溃。
出之烨然，玉质而金色。
置于市，贾十倍，人争鬻之。
予贸得其一，剖之，如有烟扑口鼻，视其中，干若败絮。
予怪而问之曰：“若所市于人者，将以实笾豆，奉祭祀，供宾客乎？将炫外以惑愚瞽也？甚矣哉，为欺也”。
卖者笑曰：“吾业是有年矣，吾赖是以食吾躯。
吾售之，人取之，未尝有言，而独不足子所乎？世之为欺者不寡矣，而独我也乎？吾子未之思也。
今夫佩虎符、坐皋比㈠者，洸洸乎干城之具也，果能授孙吴之略耶？峨大冠、拖长绅者，昂昂乎庙堂之器也，果能建伊、皋之业耶？盗起而不知御，民困而不知救，吏奸而不知禁，法斁而不知理，坐糜廪粟而不知耻。
观其坐高堂，骑大马，醉醇醴而饫肥鲜者，孰不巍巍乎可畏，赫赫乎可象也？又何往而不金玉其外，败絮其中也哉？今子是之不察，而以察吾柑”。
予默默无以应。
退而思其言，类东方生滑稽之流。
岂其愤世疾邪者耶？而托于柑以讽耶？

㈠皋比，《左传庄公十年》：“自雩门窃出，蒙皐比而先犯之”。
杜预注：“皐比，虎皮”。

○樵渔子对

樵渔之为业，贱而且劳，有嗜之若将终身者。
察其私，非赖是以生，盖隐者也。
人有问之曰：“夫嵩岱之木，不朽心而液节者，固将应栋梁之需也。
幽冀之马，不曳蹄而蹶膝者，固将驾瑶象之车也。
天地之间，莫大乎人。
观子之容，坦坦施施，神气盈宇，又伟且奇。
方今圣明在上，旁搜俊贤，纤芥之善毕举，寸尺之长不捐，是故怀德抱材之士，莫不龙跃九渊，凤翥高云，傅岩无版筑之老，磻溪起垂钓之民。
藏器待用者，维其时矣。
方当豹变风云，接武龙夔，施泽于民，以措时宜，不此之图，顾守污卑，翳荟山泽，没齿何为？赪肩汗体，跋履崖谷，铦觚覃剌，钻肤如镞，蹈蛇触虎，动贻荼毒。
清冷之川，大鱼不处。
鳅鳝琐琐，杂以虾蜅。
穷日之力，所获几许？朱门晨启，歌钟聒天。
先生之灶，冷而无烟。
银鞍骏马，照映狐貉。
先生之袍，长不蔽足。
徒怀荃而佩茝，长芜没于丘壑，甚无谓也。
隐者笑曰：“子不见夫炎洲之翡翠乎？巢居绝岛之中，栖息乎陵苕之上。
饮石底之流泉，食葭下之纤鳞。
蔚罗不能加，弓弩不能及也。
一旦乘风远逝，泛滥乎江湖之间，饱鱼虾而饫稻粱，洋洋焉不知其所归。
虞人网而撤其毛羽焉，向仗守分而居，孰得而致之哉。
故曰贵贱命也，穷通时也，是以鷃雀不思霄汉之翔，麋鹿不羡攀缘之能，故能全其身。
今子之云，是欲剡蒿以射犀札，植菰蒋于千仞之崖，而冀其实也。
且今之遇于世者何如耶？附势趍权，病于深谷之頳肩。
忧谗畏讟，过于蛇虺之螫毒。
学古入官，试用有司，责任何弘，俸禄何微，苟虚名之日着，亦奚救于寒饥。
若夫高屋大厦，百鬼所阚。
妖服贾祸。
先哲时鉴。
是岂野人之所愿欲哉。
采山林以食力，钓清冷以自适，日高而起，日入而卧。
目不接市肆之尘，耳不受长官之骂。
俯石泉以莹心，搴芳兰以为藉。
荣与辱其两忘，世与身而相谢。
若是者，吾庸多矣，吾又何所求哉。
问者退而言于予，予惟其言近乎道，故志之。
隐者居桐江，不知其名，人谓之渔樵子云。

○荅郑子享问齿

单阏之岁，招摇子于干维、郑子与客过予，速酒登肴，践豆扬卮，载爵载呞，龈腭輷较有声，砉然上通，昆仑天旋，雾蒙倏烁，昼昏颠倒，室庐众宾愕贻，憯不知其由。
有神罗吞局跳而前曰：“予神也，实司子牙，今予之居泐矣，龟兆拆矣，予无所宅矣。
吁，予厄矣。
子且何以处我”。
予未及应，而郑子代予为文，浩浩汤汤，喷云披风，予惫弗能荅。
屯酒尽客去，予呼老罗而谓之曰：“子为神乎？含灵有牙，将子是司，子择予居，予弗子辞。
相彼牧夫，牛羊是守。
虎狼搏噬，伊谁之咎？大木将颠，本必先拨。
窹而筑之，庶其不悖。
子实司齿，而不我扶。
不我夙告，以俾我瘏。
键腐枢摧，阍何为乎？子名为神，而不保乃宅，以亢乃身，弗攘垢以自讼，而语余以云云，子去矣，子之丑莫大矣”。
夜分就寝，老罗左执鞭，右引苇索，缚一小鬼，其状蝡蝡蜎蜎，赤首虺身，头若枳伤，曰：“是所谓蛲蚑者也，实蚀子牙，请戮之以释我”。
于是斧锧既陈，且讯以言曰：“来女蛲蚑。
人齿女居，弗齿曷依。
齿固女活，齿溃女绝。
曷其弗察？列鼎之家，熊蟠豹(豸而)，梅酢姜辛，青蚨味醎，桂蠹氷蛆，密唧蜂蚳，渗液腥涎，苍橘黄橙，木瓜作酸，钻坚磷刚，砭剥女肤，知女所在。
挑女剔女，钩女摘女。
蜀椒鹤虱，浸渍攻剌。
索女于室，縻溃女质。
拔其枵壳，投之瓦砾。
植以駞骨，女悔曷及。
今我之牙，□疏芳清，吐辞兰馨。
干胏弗噬，腊肉弗尝，白塩赤米，虀汁泔淡。
含咀天和，康女以居。
女实予依，予不女虞。
胡弗臧乃心，以作慆淫，用（石为）析女家，以离予之辅车。
今当艾尔元，残尔躯，劓殄灭尔种。
尔罪有余”。
蛲蚑闻言，蒲服顿伏，脞首触地，仰而嘘天，唹咿而言曰：“微生罔知，寄命先生，匪牙曷居，岂其弗思而自绝于居停主人？主人戮我以罪，我弗敢避。
虽然，愿得一言而死，死旦不朽。
先生独不闻夫穆天子乎？天子骖赤駵之驷，服翠黄之乘，造父为御，西游瑶池，觞王母于帝台，靡靡娭娭，穷年岁而忘归，天下睢睢，如鸟失栖。
造父大谏，天子弗听。
造父乃埋其输而朽之，以示天子。
天子始窹，疾驰而还，则半四海之诸侯，巳委贽于鹄仓氏之庭矣，是谓偾车之辙。
故其知者以造父为忠，不知者以为不恭。
由今观之，是耶非耶？今先生之生四十有一年矣，心随物迁，志与景赴，日复日，暮复暮，泯泯然与草梗同腐，而不知隙驹之度。
朝华迎霜，以为冥灵。
蟪蛄吟秋，以为神龟。
外强中干，奄为枯椔而犹不觉为。
我闻孔子大圣，四十不惑。
声律身度，永世作则。
孟子四十而不动心，知言飬气，垂名至今。
今夫先生之心，愦愦忳忳，飘若浮烟，言交于前，躁吉罔甄。
气凭于中，蓬勃熛天。
激物动怀，以滑而魂者日不知其几矣。
且夫四十无闻，君子耻之。
先生闭门而坐，册不离目，笔不离手，日着千言而不章于人口，留之身后以覆酱瓿，徒何为乎？玄华衒容，藻襮以夸。
丹元冥迷，偷以为安，罗公知之，而不辰告，微生独不能忍，且恚且悼，窃愿有陈。
而闭锢坚确，牢不可发，乃钻乃啮，堛坼以出，不然其得见于先生耶？且先生之齿三十有四，而未尝以之哜大肉，截大胾，芹藻葑菲，柔脆软羙，餂之以舌，可使成膏，又恶用是三十二齿为哉？吾今远幕造父，近效史鱼，使先生因齿脱而知迈，感齿刚而知戒，日干干乎，弥厥愆乎，以踵属于圣瞖乎，则走也有功于先生多矣，乃不蒙赏而以为戮”。
言未既，刘子愓然大窹，酹而醮之，书其言以自警。

○愁鬼言

岁次玄枵，律中林锺。
北山起云，南溟来风。
土润溽暑，蒸叆叇而为虹。
岑峯先生独处不怿，筋懒肉缓，体倦志（谷瓦）。
形神枯瘁，精气消铄。
颓乎岸塌，湱尔朱泐。
口不能言，心意迷惑。
盿盿泯泯，若有求而不得。
龙门子使贾生诊之，贾生曰：“异哉乎，先生之疾病也。
若阳非阳，若阴非阴，没没淫淫，倏浮忽沉。
其来无踪，其去无迹。
吐之不出，下之不泄，汗之不液。
针不能刺，艾不能灼。
其在丹元之宫，爽灵之室”。
龙门子恠而伺于其寝，是夕也，玄云往来，月色黯□，凄风吹衣，阴气肃穆，飒飒率率，恍若有物入自壁隙，闪闪魇魇，唏唏□□，肸肸欻欻，若灭而没，如有形质。
龙门子使保儿招而问之曰：“女何祥也？昊苍赋形，至灵维人。
游魂为変，归鬼伸神。
女其神耶？将德是凭。
庙貌血食，福善祸淫。
正直聦明，享于克诚。
胡不召而自至，蹈秽亵而爽德馨。
其鬼也耶？形气殊途，幽显异致。
女身安属？女神曷宕？冥乎漠乎？非我族类，胡为来哉？吁，可畏乎憎于人也”。
于是其物（虫兖）（虫兖）而前，跮跮而却，睢盱舔舕，载踸载蹻，咿唹嚄唶，而致词曰：“我愁鬼也。
生于昧瞶之野，而长于欝厄之乡。
其出无朋，其动无常。
其去无方，饥无以为食，渴无以为浆。
风雨飒洒，无以为居庐。
霜雪凌冽，无以为衣裳。
恒曀曀以儽儽，忳愲愲其如伤。
或乃噫气成城，嘘忧为阵，当之者蒙蒙，中之者晕晕。
巫阳见而哀之，为我请于上帝。
上帝恻然，乃诏咎繇审厥愆，申命巫阳赐我六穷之符，使游人间。
帝命若曰：惟鬼无依，将人是依。
王公大人，积德为基，运亨福宏，女不可窥。
猗顿、陶朱，大屋高垣，徐仪守门，女不可干。
达人大观，知命不忧，与女异志，女不可投。
赳赳武夫，无所畏惧，大胆如瓜，见女必怒。
（疒外阎内）（疒外阎内）痁痁，载柔载纤。
旖旎沾黏，则不女嫌。
低首下气，如膏如腻。
喑呜涕泗，则不女忌。
女往自择，无有差迕。
既得女所，顺与之处。
我乃再拜稽首，受命以还。
聿求同志，以为依归久矣，未能得也。
间尝乘子之虚，入子之庐，历相群公，下逮仆夫，莫不笑语嬉恬，步履舒舒，喜色着于眉宇，精神满于身躯。
谛所尚之凿枘，知不可以与俱。
于是逡廵却立，曳足欲逝。
微风入耳，忽闻罄欬，委霍呷喢，叹缓惫带，迫而视之，得一人焉，华发半秃，发言迟滞，举趾局促，颓乎若将覆之墙㈠，瘨乎若不食之鹄。
面蹙熏瓠，肤凋槁木，忧容不霁，痗气可掬，伺而知其岑峯先生也。
于是因彭矫以见先生于宵寐，先生果怜而收我，舍我于灵府之中，食我以丹田之琼糜，饮我以华池之芳泉，方期与我出处，以终其天年”。
龙门子大惊，亟呼左右，挺剑击之，其鬼黝然而消。
乃命贾生发囊倾瓢，作大齐以投之，岑峯先生汁然汗出，妯然而知，诘旦魂返魄定，归神聚气，筋骨植立，不知沉疴之去体也。

㈠颓乎若将履之墙，履字讹，当作覆。

○拙逸觧

建业冷继先以拙逸自名，征予言，作拙逸觧以遗之，其词曰：

濩洛先生蓬庐筚门，径不通人，庭不容车，与人言如不能发，口食巳则卧，衣敝而不能补，带结而不能觧，人皆笑之以为拙，莫之与往来。
耀华公子过而问焉，朱轮五十乘，骊駵骐骆，困于枳枸之根，登丘而呼，先生方熟寐，矍然而起，无能取于其涂㈠，窥垝墙而见客。
公子曰：“噫，悲哉，拙乎。
夫人之生，参天与地，抱智含仁，挺为物先，出类超群，厥维上圣。
飞龙九五，为民立命，大贤以下，德各有伦。
乃棐乃翼，以臣以邻。
公侯伯子，岳牧师长，下逮百工、农啇、艺术、巫师、马医，莫不有能乆用于时。
吁嗟，先生独何为乎？齿发其生，而土石其归乎”。
先生不荅，公子超翼而前，揖而言曰：“楚国有鸟，三年不蜚，蜚则冲天。
三年不鸣，鸣则惊人。
仆闻大巧若拙，今夫先生无乃是耶？仆也不才，五岁诵诗，七岁诵书，上贯三坟，下通百家。
晨兴习礼，宵坐肄乐、射御星历。
隶首㈡所作，方程勾股、卜筮农圃、孙吴申韩，扁鹊俞跗，九流六艺，靡不究极。
緫角而成，弱冠而升，为公为卿，跻于王庭。
是故出则驷马高车，前后塞途。
入则大屋华堂，陈鼎击锺。
银鞍金络，执鞭以候。
仆者数百骑，通门列肆，待仆而食者数百家。
政令非仆不行，法度非仆不立，礼乐非仆不作，讼狱非仆不决，军旅非仆不治，庶民非仆不亲，宾客非仆不悦，贤不肖非仆不能进退，君王之心非仆不能一日安于岩廊之上。
吾愿与先生言之。
先生俯而咍，仰而叹，睢盱却立，而谢客曰：“公子过矣，吾闻铅刀不可以割羊，朽箨不可以树墙，王良不强驽骀以骖服，而匠石不责朴樕以栋梁。
公子过矣，万物并育，巧拙参焉。
巧者为之，拙者随之，天之道也。
故谚有之：巧者，拙之奴也。
是故干鹊拮据，鸿鸤飬雏，苍鹰搏鹿，蝼蚁食血，由此言之，岂不信哉。
是故仲尼多能，坐不暖席。
墨却云梯，走不黔突㈢。
岂有他哉？巧害之也。
是故神龟焦于先知，浑沌死于凿窍。
原伯鲁不获承祀，而沈灶产龟之难，亦不与焉。
巧之与拙，何得而何失哉？故大禹治水，手胼足胝，而虞甸之氓，皞皞熙熙。
文王即功，日不暇食，而周野之蒙，不知帝力。
亦独何哉？巧与拙也，今予无所知也。
而天下之虑，无役于予心，无所能也。
而天下之务，无加于予身。
起而食，偃而卧，顺天之生而无所矫揉焉，予之逸也，予之拙也，予又何所求哉？巳矣公子，君子巧之，小人拙之。
君子劳之，小人逸之。
彼巧而劳，此拙而逸。
再拜谢客，塞门不出。

㈠无能取于其涂，玩索文义，这句当在困于枳枸之根句后，作“耀华公子过而问焉，朱轮五十乘，骊駵骐骆，困于枳枸之根，无能取于其涂，登丘而呼，先生方熟寐，矍然而起，窥垝墙而见客”。

㈡隶首，算学。

㈢仲尼多能，坐不暖席。
墨却云梯，走不黔突，《文子自然》作：“孔子无黔突，墨子无暖席”。

○杂解

言之中于人也，惨于兵，故其为身害也甚于杀人。
夫言之伤人，未至于杀也，而志在是焉，则人之防之，乌得而不严。
《书》曰：“惟口出好兴戎”，君子之所以慎其言也，畏其兴戎也。

非所冯而冯焉，昧也。
非所笃而笃焉，悔也。
昧而悔，祸其至矣，虽忧何及哉？《诗》曰：“肃肃鸨翼，集于苞棘”，伤之而巳矣。

君子之所以守其身者，礼与乐也。
礼不及则失其威，其敝也侮。
乐不及则失其惠，其敝也残。
侮则人陵之，残则人疾之。
《诗》曰：“终南何有，有纪有堂”，君德也。

人各有所能也，物各有所庸也，非所任而任之，事必蹶。
非所施而施之，功必圮。
是故有天下，未尝无人也。
有人，未尝无用也。
用得其当，谓之得人。
用失其当，谓之失人。
《诗》曰：“椅桐梓漆，爰伐琴瑟”，古之人所以立而不顿者，不失人而巳矣。

禁民之为不善，善也，非善之善者也。
化不善使之为善，善也，善之善者也，非人之所及也。
天下无不可化之民也，政不至于化，不可谓之善也。
《中庸》曰：“夫政也者，蒲卢也”，蒲卢也者，果嬴是也。
《诗》曰：“螟蛉有子，果嬴负之，教诲尔子，式谷似之”，喻民之无不可化也。

人有不交而求者，必其有所谋也。
有不约而至者，必其有所为也。
故惟礼可以沮暴，惟诚可以破诈。
《易》曰：“有不速之客三人来，敬之，终吉”，君子之所以不自失者，豫定而不躁也。

人之为观羙者，将奚事乎哉？型土以为器而髹之，知不可以利吾用，及其败也，秪足以委吾盛，而犹有乐为之者何也？《诗》曰：“蜉蝣之羽，衣裳楚楚”，鄙之也。

虎之在山也，隐隐然，微振其颊领，人与兽莫不骇也。
絷而槛之，虽咆莫之畏矣。
《易》曰：“困亨，有言不信”，夫既困矣，虽默犹恐其及也，而有言焉，人谁听之？秪重其疑而巳矣。

○卫公子寿

予读《春秋传》卫公子寿与其兄争死之事，及《诗》载驰、河广之篇，而深有感焉。
夫以卫宣公与姜氏之行，而生寿。
及宋桓、许穆夫人，岂习其家法然哉？而制行迥人，如是民之秉彝，不可民也㈠，抑又何多耶？以文王太姒之圣，而有管蔡霍叔，昔人之所谓胎教者，非矣。
宋有雀生鷇，殷祀以亡。
物生非其类，人以为妖也。
人之生不以类，若是者其又何耶。

㈠不可民也，民疑作泯。

○夏后氏之郊

《祭法》曰：“夏后氏禘黄帝而郊鲧”，鲧固夏后之父也，夏后之天下受于舜，非受于鲧也，禹不得以天下私其父。
夫鲧以治水绩用弗成，而舜殛之羽山，天下咸服。
则鲧，天下之罪人也。
故舜之刑，非私刑也，天刑也。
以天刑讨天下之罪人，天下之至公也。
禹既受舜禅，而升其罪人以配天，是舜之殛鲧非也。
夫鲧之殛，获罪于天，天殛之也，非舜殛之也，奉天讨也。
而以鲧配天，是天之殛鲧，亦非也。
一私其父，而逆于舜，又逆于天，天其弗享夏后氏之郊矣。
禹圣人也，而敢为是哉？《祭法》之言非也。
然则禹之于鲧也如之何？曰庙以祭之而巳矣。

○君子非有恭敬则不齐

《祭统》曰：“君子非有大事也，非有恭敬也，则不齐”，是非所以语君子也。
夫君子之所以为德者，恭敬而巳矣。
恭敬也者，不可湏臾离也。
故孔子之语仲弓曰：“出门如见大宾，使民如承大祭”。
大雅之述文王曰：“于缉熙敬止”，又曰：“不显亦临，无射亦保”，圣人无一息之不恭且敬，何待乎齐？齐所以笃其恭敬，犹恐其有未至而致之，圣人不自满假之心也。
谓之非有大故不齐，犹可也。
谓之非有恭敬则不齐，大不可也。
信斯言也，是不齐之时，不恭敬矣。
岂所以语君子哉？其悖也甚矣。
或曰：“然则所谓不齐，则于物无防也，嗜欲无止也，如之何”，曰：“其疵同也，大抵汉儒记礼之言多驳，往往流于文而失于理，取其长而去其短可也”。

○送穷文

余梦有物兮，龙首人身。
蓬头鼠目兮，其音若呻。
跳踉晱冶兮，若远而亲。
欻往砉来兮，忽笑以颦。
觉而异之，乃具糗芳、洁豆觞，过老郭而问之曰：“是何祥也”，郭子廓然，启椟拂蓍，密沕而筮之，遇困之兑，其繇曰：果于堬宂中。
有孤举趾蹑胡，毁踵及颅，其泣婴如，恣睢矔，睽孔隙以窥，如垢如脂，彳亍追随，求速得迟，郭子释策而笑曰：“是穷鬼也。
其为物也，入山山空，入泽泽荒，人而遭之，穷不可当。
载祓载禳，遣之他方，可以无殃”。
余曰：“苟然矣，遣之何居”，郭子曰：“子苐为之所，我请为子逐之”，余曰唯唯。
乃致词曰：“嗟尔穷鬼兮无处我庐。
八牎洞朗廓以虚，陟厘兔颖有图书，虀葅粝食菽与蔬，守分自足不求余，汝不可留阻步趋，左有欝垒右有荼，苇索缚汝饲老乌。
嗟尔穷鬼兮无泊我市，九冲四达平若砥，高楼大屋欝云起，冠裳济济集俊士，谋谟折冲格遐迩，汝不可往耗储偫，山川灵神歆穆祀，孟涂司刑伐尔死。
嗟尔穷鬼兮无依我城，垣墉睥睨高不可陵，沟湟深浚栫以荆，重门击柝锺鼓訇，斥堠谨肃列旗旌，汝不可往构妖狞，徤儿披甲眼若星，长戈劲箭穿尔形。
嗟尔穷鬼兮无适我野，田畴井井，治而不苴，禾麻豆麦梧梓槚，菶菶蔚蓊被窿（黑开），岁时禋祀达方社，汝不可往原隰赭，朱衣赤郭骑驳马，执汝脔肉燔其躶。
嗟尔穷鬼兮无上天，高明行徤覆八埏，转旋日月照函玄，温凉嘘吹寒暑煎，陶治万物成岁年，汝不可往乱星躔，黔羸凭怒施椎鞭，破骸碎骨丧尔元。
嗟尔穷鬼兮无下地。
愽厚载物生育庶类，江河顺流山岳峙，融结蓄泄百宝出，洪纤蠢顽各奠位，汝不可往坤轴臲，黄示土伯咸震恚，艾殄尔种灰厥骴。
嗟尔穷鬼兮无潜于山。
岩嶅石核立键关，丘林陵麓产植蕃，阂隔风气限夷蛮，颔云腹雨濡旱干，汝不可往鼓神奸，涉（蟁，单代民）泰逢毛虎斑，噬肤嚼肉流血殷。
嗟尔穷鬼兮无入于水，大瀛包纳川渎委，疏烦泄秽通脉理，鱼塩蟹鰕奏鲜旨，蛟鼍龟鼋藏谲诡，汝不可往陵谷圮，天吴九头插九尾，磨牙吮血糜烂尔巳。
大泊荡荡无涯垠，青冥杳茫不见人，瞢瞢漠漠混昏晨，泻之不虚，壅之不堙，不甘不苦淡以淳，汝往居之寂无邻，乘骑光景入絪缊，保全尔躯绝诟嗔，汝不窹兮灭为尘，急急如律令。

○谕瓯栝父老文

告瓯栝父老：皇朝以武德一九有，服而不杀，燠休滋润，罔有荼毒，至今八十余年矣。
父老目不覩旌旗，耳不聆钲鼓。
茹蔬饭稻，哺孙育子。
早卧晏眠，优优坦坦。
通无贩有，蹈山涉水。
不覩不类，谁之赐欤？帝德宽大，务在休息，与百姓安乐太平，故禁网漏而弗修。
官缺其人，偷惰潜生，以不能宣德，化达壅滞，咎在有司，非主上意也。
今父老子弟不察其故，怼暑嗟寒，徙怨于天，乘间造衅，窃弄戈兵。
睚眦跳跟，曼及草木、禽兽，率遏厥生，所过所止，山夷土赤，甚亡谓也。
百姓无辜，吁号于天，惊动天心，天子乃授钺左丞相曰：“其从便宜，死之生之，无倚无颇”。
丞相矜念小民，谓不教而诛，有辜帝仁。
询于庶言，知使者父老乡里姻戚，与父老故无恶，为能奉扬朝廷仁恩，以启迪父老心，不逖伤是，用发传俾仗者来谕父老，冀父老各体上意，约束其子弟，变极作福，以活乃胤属，俾引勿割，惠至渥也。
今使者至郡且弥月矣，布告巳至，而父老子弟犹豫未决，使者实愚朴不能测人意，而甞闻大君子之教曰：惠迪从逆，吉凶犹影响㈠。
火生于木，厥惟自灼。
匹夫不可雠，况敢触天子丞相怒乎？大命不僭，大恩不再，怨可释，不可结。
乱可巳，不可长。
冥行弗返，厥途乃穷。
《易》曰：“不远复，无祗悔，元吉”。
又曰：“迷复凶”，父老念哉。
语曰：“因不失其亲，亦可宗也”。
使者虽微，丞相命也。
惟父老审图之，无自失厥时，以贻悔莫及。

㈠惠迪从逆，吉凶犹影响，《大禹谟》：“惠迪吉，从逆凶，唯影响”。

<h2>太师诚意伯刘文成公集卷之十后学丽水何镗编校</h2>

○艾如张

有菀者林，众鸟萃之。
我欲张罗，榛枯翳之。
既砺我斧，又饬我徒。
孰是奥秽，而不剪除。
爰升于虚，以相乃麓。
有条我纲，载秩我目。
有鸟有鸟，五采其章。
噰噰喈喈，率彼高冈。
张之弗获，忧心且伤。
寤寐怀思，曷云能忘。
有鸟五采，亦既来止。
昭其德音，以相君子。
君子岂弟，其仪是若。
艾而张矣，云胡不乐！

○芳树

蔚彼芳树，生于兰池。
景风昼拂，荣泉夜滋。
烨如其光，炫于朱曦。
含华吐芬，嘤鸣满枝。
君子有酒，以邀以嬉。
羽觞交横，吹竹弹丝。
相彼草木，允惟厥时。
良辰易徂，能不怀思。
沛其迈矣，其谁女悲？

○上陵

零雨霏霏，亦降于桑。
怆悢中怀，念昔先皇。
惟昔先皇，创业孔艰。
寤寐兴怀，能不永叹。
精灵安所，体魄焉依？幽明隔绝，曷已其思。
堂堂梓宫，在彼高冈。
霜露是萃，能不慨伤。
礼起由情，将情繄物。
溥斯索矣，庶其罔阙。
郊社既虔，宗庙孔威。
上陵是申，式昭孝思。

○将进酒

有酒湛湛，亦盈于觞。
酌言进之，思心洋洋。
亦有兄弟，在天一方。
安得致之，乐以徜徉。
有酒在尊，既旨且清。
何以酌之，有觩其觥。
岂不欲饮，惜无友生。
怆悢伤怀，曷云其平。
兄弟之合，如埙如篪。
朋友既比，如纲如维。
死丧急难，是责是庇。
今日有酒，如何勿思。
人亦有言，解忧惟酒。
载惛载呶，亦孔之咎。
我觞维琼，我斝维玖。
以乐兄弟，以宴朋友。

○上之回

上之回，六龙矫；揵光耀，拂鹥鸟。
轥石关，匝棠棃。
扬灵旗，县月支。
天马来，宛居劙。
穆上玄，厘穰穰。
坐明堂，朝万方。
翕披离，王烛光。
于亿年，乐未央。

○朱鹭

朱鹭来，玉山巅。
赪翁引，熛臆延。
朱鹭来，赩流赮。
饮赤水，食丹砂。
朱鹭来，炎德加。
威昆明，滇僰讹。
朱鹭来，集太液。
帝锡佑，荒广斥。
朱鹭来，烨煌煌。
挟鹪雕，媒凤凰。
朱鹭来，皇之辉。
神筴滨，无穷期。

○巫山高㈠

巫山高哉郁崔嵬，下有江汉浮天回。
深林日月照不到，洞谷阖辟生风雷。
危峰半出赤道上，落日猿狖鸣声哀。
虎牙赤甲斗雄壮，风气以之而隔阂。
楚王遗迹安在哉？但见麋鹿跳蒿莱。
当时忠臣放泽畔，乃与靳尚相徘徊。
山中妖狐老不死，化作妇女莲花腮。
潜形谲迹托梦寐，变幻涕泪成琼瑰。

神灵震怒不可祷，云雾惨淡昏阳台。
猛风吹雨洗不尽，假手秦炬歊飞灰。
精诚感应各以类，世间妖孽匪自来。
君不见商王梦中得良弼，傅岩之美今安匹。
巫山何事近楚宫，终古怨恨流无穷。

㈠《巫山高》，刺奇后也。
庚申君宠高丽奇妃，立以为后，专权植党，浊乱宫闱，故作《巫山高》以讽谏焉。

○战城南

朝战城南门，暮战城北郭。
杀气高冲白日昏，剑光直射旄头落。
圣人以五服限夷夏，射猎耕织各自安土风。
胡为彼狂不自顾，而与大国争长雄？高帝定天下，遗此平城忧。
陛下宵旰不遑食，拥旄仗钺臣不羞。
登南城，望北土。
云茫茫，土膴膴，蚩尤祃牙雷击鼓。
举长戟，挥天狼。
休屠日逐浑邪王，毡车尾尾连马羊。
橐驼载金人，照耀红日光，逍遥而来归帝乡。
归帝乡，乐熙熙，际天所覆罔不来。
小臣献凯未央殿，陛下垂拱安无为。

○君马黄

君马黄，我马骊，二马八足争驱驰。
回头顾影双骄嘶，尾端散作赪虹飞。
黄马曜日黄金晶，骊马谓是玄天精，眼前好丑那能明。
吾闻良骥称以德，不闻矜此骊黄色。
世无伯乐识者谁，有德无色空自知。

○思悲翁

弱龄轻日月，迈景想神仙。
顾往谅无及，待来徒自怜。
黄金弃砂砾，劬心炼丹铅。
凿石不得水，沉剑徒窥渊。
流光不我与，白发盈华颠。
杖策出门去，十步九不前。
归来对妻子，尘灶午未烟。
干时乏计策，退耕无园田。
霜蒲怨青松，逝矢恨惊弦。
已矣复何道，吞声赴黄泉。

○圣人出

圣人出，临万方，赤若白日登扶桑。
阴灵韬精星灭芒，群氛辟易归大荒。
晻暧寒谷熙春阳，枯根发茁畅幽藏。
潜鱼跃波谷鸟翔，花明草暖青天长。
青天长，圣人寿，北斗轩辕调气候。
北辰中居环列宿，八风应律九歌奏，圆方交格神灵辏。
圣人出，阳道开。
亿万年，歌康哉。

○钓竿

斫竹作钓竿，抽茧作钓丝。
沧洲日暖波涟漪，绿蒲茸茸柳叶垂，钩纤饵香鱼不知。
石鳞激水溪毛动，玉燕回翔竿尾重。
大鱼入馔腮颊红，小鱼却放渊沄中。
更祝小鱼知我意，长逝深潭莫贪饵。

○思美人

雨欲来，风萧萧。
披桂枝，拂陵苕。
繁英陨，鲜叶飘。
扬烟埃，靡招摇。
激房帷，发绮绡。
中发肤，憯寂寥。
思美人，隔青霄。
水渺茫，山岧峣。
云中鸟，何翛翛。
欲寄书，天路遥。
东逝川，不可邀。
芳兰花，日夜凋。
掩瑶琴，闲玉箫。
魂睘睘，心摇摇。
望明月，歌且谣。
聊逍遥，永今宵。

○关山月

关山月明风恻恻，万里黄云杂沙砾。
夜深羗笛吹一声，征人相看泪沾臆。
古人以绥服奋武卫，耕战守御不外求。
何人倡此戍边策，千载以贻中国忧。
关山月，圆复缺，何忍年年照离别。
愿得驰光照明主，莫遣边人望乡苦。

○楚妃叹㈠

江汉扬波六千里，上有巫山矗天起。
锦衾一夕梦行云，万户千门冷如水。
闻道秦兵下武关，君王留连犹未还。
山深不见章台殿，汨罗冤泪空潺湲。
尚忆前王好驰逐，宫中美人不食肉。
回狂作哲须臾间，至今相业归孙叔。
楚宫无复如昔人，况有神女如花新。
悲来恨新还忆故，谁能断却巫山路？

㈠《楚妃叹》亦刺奇后也。

○上清词三首

王子晋，好吹笙，吹得神仙下玉京。
一朝羽化随风去，回首故宫芳草生。

天上月，影悠悠，似镜看看又似钩。
自是嫦娥甘寂寞，桂华相对度千秋。

河汉水，九秋清，凉月满空闻雁声。
雁声不到梦先到，白露湿衣天未明。

○汉宫曲

小雨如烟昼掩扉，卷帘忽见燕双飞。
不知春色能多少，总向昭阳柳上归。

○江上曲八首

数树垂杨绿水边，问郎何不系兰舡？浦沙新涨青山远，半夜月明无杜鹃。

曾记楼船夜泊时，家家弦管斗腰肢。
于今弦管归何处，绾束枯蒲当酒旗。

昨夜月明天似水，今晨月落水如天。
天长水远人何处，芦苇萧萧一抹烟。

紫桂香销五夜霜，碧云收尽玉蟾光。
琅玕不是人间树，何处朝阳有凤凰。

月出前山青黛寒，雁声遥下碧云端。
草根错认骊珠吐，自是西风白露团。

宾雁来时月满洲，于今雁去月如钩。
雁来雁去何时了，月照离人又白头。

忆见垂杨缒绿丝，陟看秋菊映疏篱。
柳花作絮随风去，菊绽金葩欲似谁。

红蓼丹枫一色秋，楚云吴水共悠悠。
人间万事西风过，惟有沧江日夜流。

○寒夜谣（二首）

良夜悠悠，星河满天。
风吹窗棂，声如管弦。
无酒可饮，寒不能眠。
枯肠饥鸣，百虑交煎。
人生一世，不满百年。
寤寐怀思，曷维其然。
内省不疚，有愧圣贤。

今夕何夕，岁聿其徂。
草木雕落，山川萦纡。
瞻彼鸿雁，拂翼天衢。
雍雍和鸣，载悠载徐。
虽无羽翰，心与之俱。
华月出云，青灯在隅。
歌以写怀，云何其旴。

○夜夜曲

冬夜恒苦长，夏夜恒苦短。
短长相蔽亏，殷勤望推挽。
纫茅作绳绳易断，汲水作池池易旱。
故镜尘昏难远照，故衣絮敝无新暖。
西风袅袅吹桂枝，白露点苔黄叶满。

○秋夜曲

木落霜露繁，乌啼夜方永。
起行望明月，西风吹雁影。
雁飞一何急，乌啼安所集。
徘徊不能寐，望月空伫立。
伫立河汉倾，谁家砧杵声。
关山渺千里，何处不伤情。

○长歌续短歌

短歌调促情苦悲，长歌引愁无绝期。
短声欲尽长声续，似是荆山人泣玉。
悲哉荆山泣玉人，但知贵玉不贵身。
纵令哭尽歌堪听，何异春花委路尘。
古称悲歌可当哭，伤心如中金石镞。
更不必听蔡琰笳，又不必听渐离筑。
长歌飘扬彻九天，短歌呜咽入九泉。
徒言歌哭两情异，谁知歌声尤可怜。

○墙头花

墙头花，红锦妬。
美人抱瑟倚高楼，只恐花飞逐风去。
荧荧绛蜡送残宵，燕语莺啼斜日暮。

○望行人

朝听干鹊鸣，暮见灯花结。
鹊鸣灯结无定期，镜里青云看成雪。
人生百岁难长保，天上孤鸾海中老。
滔滔逝水不回西，灼灼秋花几时好。
一朝复一朝，一夕复一夕，只恐君心念妾时，妾身已作山头石。

○长松梢

长松梢，青拂天。
岁暮商飙㈠急，寒苦令人怜。
阴崖有朴樕，生在荆棘下。
霜凋荆棘叶，网缀如檐瓦。
春风破冰冻，劲绿不曾赭。
祸福相倚伏，岂不在所招。
宁为朴樕茎，莫作长松梢。

㈠商飙：秋季大风。

○折杨柳

东风二月春如酒，不见百花惟见柳。
柳丝绾烟留暝鸦，柳花荡漾迷羲和。
美人卷帘看不足，柳色萋萋妬娥绿。
夜来微雨清郊圻，莺黄相应鸣埙箎。
欲寄柔条无信使，空将泪染回文字。

○王子乔㈠

王子乔，乃是髭王之子，皇王之孙。
深宫洞房不称意，却驾白鹤寻轩辕。
虹霓为旆云为幡，飘然乘风上昆仑。
王子乔，去何之？朝发旸谷暮崦嵫，六龙九凤相追随。
穆王西上不得王母诀，胡为元气独尔私？王子乔，去不还。
后稷功业委如山，犹有九鼎知神奸。
王城日夕生茅菅，尔独胡为白云间？王子乔，空长叹！

㈠《王子乔》，刺爱猷识里达腊也。
太子阻兵拒父，白琐住挟以出奔，不称主器，宗社将覆，故托王子乔以刺焉。

○走马引㈠

天冥冥，云蒙蒙，当天白日中贯虹。
壮士拔剑出门去，手提仇头掷草中。
掷草中，血漉漉，追兵夜至深谷伏。
精诚感天天心哀，太一乃遣天马从天来，挥霍雷电扬风埃。
壮士呼，天马驰，横行白昼，吏不敢窥。
戴天之耻自古有必报，天地亦与相扶持。
夫差徒能不忘而报越，栖于会稽又纵之。
始知壮士独无愧，鲁庄嵇绍何以为人为！

㈠明宗被弑于晃忽，又庚申帝即位七年乃以尚书之言撤文宗主于太庙，而诏书但以私图传子为言，昧于《春秋》复仇之大义矣。
公此诗盖深讥之也。

○结交行

朋友以义合，久要贵不忘。
结交或匪人，驺虞化为狼。
君不见市井人，杯酒忽相得，倾肝泻胆无所惜。
一朝需求不称意，口里驱蛩心上蛓。
更闻背语触疑心，墙角车轮亦生趐。
君不见尔与余,又不见田与窦,当其得意时，刎颈以相就。
宁知嫌隙反掌成，坐令袵席生戎兵。
古人重结交，晏子真其人。
伾文执谊，羊豕之合，死生弃置安足陈。

○梁甫吟㈠

谁谓秋月明，蔽之不必一尺翳。
谁谓江水清，淆之不必一斗泥。
人情旦暮有翻覆，平地倏忽成山溪。
君不见桓公相仲父，竖刁终乱齐，秦穆信逢孙，遂违百里奚。
赤符天子明见万里外，乃以薏苡为文犀。
停婚仆碑何震怒，青天白日生虹霓。
明良际会有如此，而况童角不辨粟与稊。
外间皇父中艳妻，马角突兀连牝鸡。
以聪为聋狂作圣，颠倒衣裳行蒺藜。
屈原怀沙子胥弃，魑魅叫啸风凄凄。
梁甫吟，悲以凄。
岐山竹实日稀少，凤凰憔悴将安栖？

㈠梁甫吟：此诗云艳妻、牝鸡，亦为奇后而作。

○春日行

白日出东陆，垂光曜中天。
大哉至阳德，荡萡无颇偏。
坐令惨烈化滋润，顷刻枯槁回鲜妍。
圣人法天道，神化参玄微。
春朝着典礼，上下同光晖。
垂衣向明物自育，帝力皞皞无人知。
春天和，春日丽，但愿宇宙长如春，圣明天子千万岁！

○墙上难为趋行

弱水不可以航，石林不可以车。
人生贵守分，墙上难为趋。
茫茫八极内，狭径交通衢。
纷纷皆辙迹，扰扰论锱铢。
焦原诧齐踵，龙颔夸探珠。
片言取卿相，杯酒兴剪屠。
机事一朝露，妻子化为鱼。
林间有一士，蓬蒿翳穷庐。
种稻十数亩，种桑八九株。
有酒且饮之，无事即安居。
孰知五鼎食，聊保百年躯。
悠悠身后事，汲汲复何如。

○少年行

骏马狐白裘，玉勒黄金羁。
宾从如浮云，顾盼生光辉。
朝驱紫陌尘，暮醉青楼姬。
但见花月好，宁知霜雪飞。
荏苒世途异，凄凉瑶草衰。
田园皆易主，亲友尽暌违。
学书时既晚，躬稼力已微。
岁晏寒风生，倚墙听邻机。
逝水不可挽，枯蓬安所依。
伫立为尔叹，感我泪沾衣。

○独漉篇

独漉复独漉，月明江水浊。
水浊迷龙鱼，月明复何如。
楚国皆浊，屈原独清。
行吟泽畔，哀哉不平。
上山采荼，下山采蘗。
心在腹中，何由可白？豺狼在后，虎豹在前。
四顾无人，魂飞上天。
珠玉委弃，不如泥沙。
蹑冠戴履，万古悲嗟。

○懊恼歌（五首）

台鸭㈠养雏时，夜夜啼达曙。
如何羽翼成，各自东西去。

昨夜霜风起，入户复吹帷。
儿啼母心酸，母愁儿不知。

养儿徒养老，无儿生烦恼。
临老不见儿，不如无儿好。

食蘖苦在口，食莲苦在心。
苦心无人知，苦口泪沾襟。

男儿初生时，蓬矢桑弧弓。
老大却思家，懊恼无终穷

㈠台鸭，又称高邮鸭、绵鸭。
它本作白鸭非。

○王昭君

汉庭不赏徼功士，昭君却向胡中死。
昭君辞汉入胡中，胡女悲愁汉嫔喜。
含情欲怨当语谁，手弹琵琶泪沾衣。
掖庭望幸从此绝，巫山有路他生归。
殷勤说与上林雁，好在月年再相见。
汉恩如海长自深，妾自生来命如线。
贱妾一身何足惜，可惜当年刘敬策。
遂令上策重和亲，欲倚红颜清塞尘。
只恐妾身先草露，汉宫无复如花人。

○塘上行

塘上何所有，有蒲与荷花。
蒲花难开荷易落，使我叹恨长咨嗟。
鸳鸯戏我后，鸧鸹翔我前。
四顾不见人，泪下如流泉。
浮萍违渌井，寄身沧江渚。
沧江不应竭，是妾命如许。
朝泪洒玉台，夕泪沾罗衾。
采荷得见莲，中复怀苦心。
广筵列肴蔬，好者即美味。
荼蓼有时甘，菘葵有时弃。
严风吹秋林，蕙兰化为草。
于悒今可憎，芳菲故甞好。
行亦私自怜，坐亦私自怜。
愿为天边月，流影玉阶前。

○君子有所思

晨上龙首山，徘徊望咸京。
交衢错万井，甲第连公卿。
鞍马相照曜，冠盖如云行。
扈从金宫归，赐酒银瓮盈。
前庭列驺骑，后苑罗倾城。
宠极妒心起，欢余骄气生。
田窦巧相夺，萧韩互摧倾。
快意在一时，报复延戈兵。
范雎掉柔舌，穰侯去强嬴。
宁知幽燕客，接踵夸雄鸣。
茫茫前车辙，遗迹犹未平。
胡为不自悟，坐使忧患并。
二疏独何人，千载垂令名.

○上山采蘼芜

上山采蘼芜，山峻路迢递。
下山逄故夫，悲风生罗袂。
忆昔结发时，愿得终百年。
变故不可期，中道相弃捐。
莲实生水中，石榴生路侧。
未尝挂齿牙，中心岂能识。
上山采蘼芜，罗袖生芳菲。
因君赠新人，莫遣秋霜霏。
落叶辞故枝，不寄别条上。
白日无回光，谁能不惆怅。

○双桐生空井

双桐生空井，井空桐叶稀。
稀叶不自蔽，凤鸟将安归。
双桐生空井，井泥泉不出。
桐根日夜枯，何由伐琴瑟。

○美女篇

南国有美女，粲粲玉雪颜。
眉目艳华月，色映清秋寒。
粉黛不敢涴，佩服惟幽兰。
一朝备选择，得厕金宫班。
贞心耻自衒，望幸良独难。
况蒙众女妬，倩笑谁为欢。
恒恐芳桂枝，寂寞零露漙。
素手发瑶琴，冷冷奏孤鸾。
宫商合要妙，遗响风珊珊。
大音世罕识，日暮空盘桓。
安得讬宵梦，集君瑶台端。
相思不可极，踯躅起长叹。

○玉阶怨

长门灯下泪，滴作玉阶苔。
年年傍春雨，一上苑墙来。

○秋思

梧桐生碧砌，密叶暗金井。
惊心昨夜月，照见栖禽影。

○长门怨

白露下玉除，风清月如练。
坐看池上萤，飞入昭阳殿。

○宛转歌

星稀月白河阑干，饥虫吁号莎草寒。
美人望月歌宛转，潇湘水碧苍梧远。
愁魂一夜不得归，化作断云天际飞。

○长相思

长相思，在沅湘，九疑之山郁苍苍。
青天荡荡林木暗，落日虎啸风飞扬，欲往从之水无航。
仲尼有德而不用，孟轲竟死于齐梁。
松柏摧折桂生蠹，但见荆棘如山长。
长相思，断人肠。

○雉子班

雉子班，飞翛翛，鸣鷕鷕。
踉跄出没灌莽中，滚裳焕烂赪瞳瞭。
野人拄翳潜置媒，和声相应无惊猜。
黄间一发激流电，锦绣披裂委草莱。
林栖野啄本无累，嗜欲沉溺祸所胎。
君不见天池凤凰食竹实，逍遥至和永终日。

○朗月行

朗月何胧胧，照我绮窗中。
窗中美人不能寐，起看玉宇生秋风。
秋风飘飖吹木末，纤云卷尽悬明月。
明月随风出海来，海水荡漾龙鳞开。
寒光喷浸碧落外，白浪涌作金银台。
何处悲风怨羗管，谁家舞榭笙箕暖。
长信宫中漏水长，昭阳殿里更筹短。
漏长更短总含情，开窗坐视河汉倾。
广寒宫，在何处？欲往从之渺烟雾。
青鵻汗漫不可期，桂华如雪东方曙。

○大墙上蒿行

墙上蒿，方春擢秀何芃芃。
炎天六月旱无雨，枝叶枯死随飘风。
世情翻覆不可拟，人生有身莫依倚。
君不见樊将军，一朝函首西入秦。
又不见刘越石，仰天长歌握中璧。
三士自残因二桃，子胥终弃吴江涛。
世人见机苦不早，何不看取墙上蒿。

○鸡鸣曲

日将出，鸡先鸣，千门万户听鸡声。
美人锦帐愁欲曙，壮士苦心煎百虑。
人间百年能几日，日日鸡鸣催日出。
一朝过了复一朝，白发萧萧此生毕。
齐妃播淑德，感彼虫薨薨。
周宣悟姜后，功业光中兴。
亦知国家共如此，莫怪鸡鸣催早起。

○邯郸才人嫁为厮养卒妇

邯郸有才人，艳色如朝霞。
嫁作厮养妇，云鬓埋泥沙。
忆昔赵王全盛日，夜夜绮筵张宝瑟。
中山美酒盈羽觞，一笑黄金满千镒。
繁华过眼如转蓬，故宫禾黍秋芃芃。
明珠白璧走函谷，坠簪遗珥空悲风。
人生最苦是衰老，白首无归向谁道。
荜门夜永月光寒，卧听骀驽龁枯草。

○出塞

居延风高检叶空，狼烟夜照甘泉宫。
将军授金虎士怒，蚩尤亘天旗尾红。
麒麟前殿催赐酒，已觉此身非己有。
猛气遥将日逐吞，壮心肯落嫖姚后。
雁门城外沙如雪，玉帐霜浓铁衣折。
长剑须披瀚海云，哀笳莫怨天边月。
北风烈烈刁斗鸣，回看北斗南方明。
惊箭离弦车在坂，不勒燕然终不返。

○入塞

狐裘蒙茸沙碛里，望见玉关惊且喜。
关门候吏记曾逄，白发相看泪如水。
归来放马咸阳原，旧游今有几人存。
斜阳惨淡照篱落，闲看邻翁戏子孙。

○孤儿行㈠

蓬头皲足谁家儿，满面尘埃双泪垂。
爷娘弃我不待老，骨肉无人但兄嫂。
两身一气不相知，陌路茫茫向谁道。
清晨采薪日入归，残羹冷饭难充饥。
欲言问兄兄不顾，嫂是他人更奚诉。
人生一世为弟兄，同根自合同枯荣。
爷娘在日曾眷恋，愿兄回看死人面。

㈠此诗亦有感于文宗兄弟之间而作。

○病妇行

夫妻结发期百年，何言中路相弃捐。
小儿未识死别苦，哑哑向人犹索乳。
箱中探出黄金珥，付与孤儿买饘饵。
不辞瞑目归黄泥，泉下常闻儿夜啼。
低声语郎情不了，愿郎早娶怜儿小。

○淮南王

淮南王，好神仙。
澄心炼气守自然，收拾真一归中圆。
化为五色黄金丸，乘风驾景飞上天。
飞上天，逍遥游。
八鸾捧毂龙翼辀，虹霓演纷夹彩斿，上窥九阳下六幽。
回头大笑武皇帝，柏梁桂馆空清秋。

○蜀国弦（七首）

胡笳拍断玄冰结，湘灵曲终斑竹裂。
为君更奏蜀国弦，一弹一声飞上天。

蜀国周遭五千里，峨眉岧岧连玉垒。
岷嶓出水作大江，地砉天浮戒南纪。

舒为五色朝霞褷，惨为虎豹嗥阴霏。
翕为千嶂云雨入，嘘为百里雷霆飞。

白盐雪消春水满，谷鸟相呼锦城暖。
巴姬倚歌汉女和，杨柳压桥花纂纂。

铜梁翠气通青蛉，碧鸡啼落天上星。
山都号风寡鹄泣，杜鹃呜咽愁幽冥。

商悲羽怒听未了，穷猿三声巫峡晓。
瞿塘喷浪翻九渊，倒泻流泉喧木杪。

楼头仲宣羁旅客，故乡渺渺音尘隔。
含凄更听蜀国音，不待天明头尽白。

○昔昔盐

杨柳正萋萋，门前碧草齐。
别离如昨日，白发满春闺。
飘花兼泪落，行云逐望迷。
绿苔凝履迹，粉汗浥书题。
梦到龙沙北，魂销马邑西。
卷帘双燕入，开镜一莺啼。
肠共吴江绕，眉将楚岫低。
攀枝怜并蒂，窥沼妬双栖。
跃水宁无剑，通天亦有犀。
那看明月夜，登楼惑马蹄。

○东飞伯劳歌

南飞鹧鸪北飞鹄，黄昏鸣鸡白日烛。
珊瑚石上栽兔丝，鸳鸯独宿枯桑枝。
永夜凉蟾入罗幕，蝉翼不如秋鬓薄。
寒塘露莲千叶红，可怜零露空随风。

○双燕离

双燕营巢时，双飞复双语。
轻盈柳陌风，振迅芹塘雨。
巢成近绣帏，双宿更双飞。
为蒙主人爱，不信有暌违。
四月温风起，榴花发红蕊。
拾虫还哺雏，出入无停嘴。
五月教雏飞，绕巢舞乌衣。
侧避蛛丝过，斜萦柳线归。
六月雏翼老，分飞各相保。
脉脉傍珠帘，依依集兰橑。
世事有转旋，陵谷一朝迁。
昆明延劫火，甲第化歊烟。
带睡惊飞出，风沙两相失。
死生不得知，嬿婉从兹毕。
回看旧主人，粉黛成灰尘。
天高云渺渺，海阔波鳞鳞。
荏苒朝还暮，茕茕向何处。
毛凋半夜霜，泪滴三春露。
露寒霜又浓，憔悴不成容。
同心谅难隔，魂魄终相从。

○乌栖曲

霜华着树成秋蕊，树头栖乌惊夜起。
起向幽闺啼数声，闺中美人泣到明。
吴宫乌啼夜已分，宫中不闻人尽闻。
夜深风落茱萸子，沉沉漏断啼乌死。

○三洲曲

三洲洲上花柳春，三洲浦里多商人。
酒旗红袖明江阁，客舡只望洲边泊。
八月风吹洲上树，楼舡却向江西去。
红妆送别各沾巾，惊动新米江北人。

○武陵深行

武陵溪，一何深。
水有射工射人影。
陆有丹蛇长百寻，嗟哉武溪不可临。
溪之水深且阔乌，不敢飞龙不敢越。
海气连天日月昏，茵露着人肌肉裂。
呜呼！丈夫宁能沙场百战死，有骨莫葬武溪水。

○远如期

远如期，近别尚云可，远期能不悲？忆昔辞君出门去，手种庭前松柏树。
树今成器人未归，洞房白发秋霏霏。
高原有梧隰有槚，待君北邙山石下。

○大堤曲

大堤女儿颜如花，大堤堤上无豪家。
东家女作西家妇，夫能棹船女沽酒。
春去秋来年复年，生歌死哭长相守。
君不见襄阳女儿嫁荆州，撞钟击鼓烹肥牛。
楼船一去无回日，红泪空随江水流。

○明月子

朱阁绮疏琼作户，明月照人秋独苦。
桂花吹冷眠不成，谁家高楼弦管声？倚楼空望别离处，唯有清光自来去。
月圆正好缺复催，人生见月能几回。

○短歌行

来日苦短，去日苦长。
日长不自觉，日短令人伤。
君不见望后月又不见霜中蕊，清光纵好魄已亏。
芳心欲动根先死，少年不知老可悲，衰老却忆少年时。

○长安道

长安道，送尽芳菲到枯槁。
人生衰盛苦不常，何异长安道傍草。
汉家将军初拜官，门前上客车班班。
一朝世衰烟焰歇，车轮无声马蹄绝。
明年有诏封冠军，依旧车马来如云。

○陇头水

陇头水，征夫泪，征夫之泪滴陇头，化为水入秦川流。
水流向秦川，呜咽鸣不已。
何因得天风，吹入君王耳。

○秋宵吟

玄蝉催秋入湘潭，芙蓉露浴胭脂淡。
铜乌吻水添夜长，碧草敛愁归寒螀。
罗帐无人五更雨，梧桐惊啼白杨语。
春光烂熳不得知，霜露凄凉奈何汝。

○车遥遥

车遥遥，马朅朅。
不知何人始作车，长与人间载离别。
回风吹起罗帐尘，低头旨杀作车人。

○阳春歌

帝车东指淑景昭，冶容冉冉生寒条。
枯根相顾一时起，阳春只在霜雪里。
枝头候禽鸣滑滑，暖烟火夜催花发。
蜂喧蝶竞方及时，风雨宿昔成离披。
人间但见阳春好，未识春阳有枯槁。

○鸣雁行

噰噰鸣雁鸣达旦，举翼相连拂云汉。
平原漠漠生野烟，雁飞只向江南天。
江南十月多禾黍，一半轮官半供汝。
明年二月归养雏，雏成又望江南去。

○独不见

暖烟漾春林色紫，腻雨摧红出花蕊。
蝶飞撩乱燕飞轻，嘤鸣相应俱有情。
有人抱瑟上高阔，坐对妆台弹别鹤。
曲终顾影还徘徊，东风自吹罗帐开。

○梅花落

种梅长江边，岁冕花始发。
东风为爱桃与李，却使孤芳坐销歇。
美人高楼深紫霞，卷帘一见长叹嗟。
世间有荣即有悴，君不见海中碧树终无花。

○折杨柳

去年送君杨柳青，暖风晴日花冥冥。
今日思君琐窗绿，柳条又缀黄金粟。
君心却似条上花，随风飘荡不思家。
妾心已作科上槁，纵得春光为谁好。
折取长条寄远人，人生四十无青春。

○秋夜月

秋夜月，黄金波，照人哭，照人歌。
人歌人哭月长好，月缺月圆人自老。

○枣下何纂纂行

枣初作花时，纂纂临路岐。
八月枣成实，累累曜朝日。
枣花纂纂蜂蝶翻，枣实累累人满园。
严风萧瑟枯叶飞，蜂蝶不来人亦稀。

○白苎词（二首）

铿华钟，伐灵鼓，青娥弹丝白苎舞。
文竿迎风雉振羽，长袖奋迅若云举。
博山雾合春蒙蒙，玉釭摇火生长虹，翠荡红翻如梦中。

暖香结暝娇青春，翠钗珠压光照人。
凤箫十二烟雾匀，惊鸿燕娇波龙鳞。
玉觞交飞酒如沼，门外斜阳在林杪，宫中沉沉天未晓。

○蛱蝶行

软芳晞露春鲜妍，上有蛱蝶飞翩翩。
暖风扶暝扑天起，翠重红轻迷欲死。
东园无花留不住，相随又过西园去。
沉沉断梦失韩凭，却抱霜华怨秋曙。

○钧天乐

君不见天穆之山二千仞，天帝所以觞百灵。
三嫔不下两龙去，九歌九辩归杳冥。
我忽乘云梦轻举，身骑二虹臂六羽。
指挥开明辟帝关，环佩泠泠曳风雨。
明月照我足，倒影摇云端。
参差紫鸾笙，响震瑶台寒。
我欲听之未敢前，空中接引皆神仙。
烟挥雾霍不可测，翠葩金叶光相射。
鲸钟虎虡铿鸿蒙，撼昆仑兮殷崆峒。
扬天桴兮伐河鼓，咸池波兮析木风。
遂升泰阶朝玉帝，侧身俯伏当琼陛。
讯曰太极折裂为乾坤，纷纷枝叶皆同根。
胡为妄生水火金木土，自使激搏相熬煎？臣闻三皇前，群物咸熙熙，众子戴一父，皞皞无偏私。
忽然元气自荡潏，变换白黑分贤痴。
蚩尤与黄帝，从此兴戈矛。
流毒万万古，争夺无时休。
骨肉自残贼，帝心至仁能不忧？帝不答，臣心迷。
风师咆哮虎豹怒，银汉汹涌天鸡啼。
飚轮撇捩三岛过，海水尽是青玻璃。
神奔鬼怪惕惊起，遗音鸑鷟犹在耳。
梦耶游耶不可知，但见愁云漠漠横九疑。

○周小史

婉娈周小童，冾容敌花红。
鲜云委绿发，明星烱双瞳。
禾兰澧水湄，挟弹长陵东。
掷果閧春市，卷衣娇金宫。
流盻溢华彩，言笑生芳风。
常恐秋露零，瑶草成衰蓬。
食桃坐翻覆，倩笑徒为工。
繁华岂不好，不知身所终。
吾闻济川楫，乃属植鳍翁。
悠悠万世下，德业光无穷。

○结袜子

昔有信陵君，乃在大梁城。
亲为贵介弟，位冠诸侯卿。
倾家待国士，倒屣延豪英。
诣门谒朱玄，虚左上侯嬴。
袖椎夺兵符，救赵蜚英声。
河外走蒙骜，宗社赖扶倾。
于今不可见，寂寞伤人情。

○拔蒲三首

拔蒲清川渚，水浅蒲不长。
自非排风羽，莫羡凌云翔。

拔蒲江水湄，终日不盈把。
嫌杀紫鸳鸯，双戏蒲叶下。

拔蒲复拔蒲，织作波纹簟。
无处寄相思，秋风露莲淡。

○从军五更转（五首）

一更戍鼓鸣，市上断人声。
风吹鸿雁过，忆弟复思兄。

二更月上城，照见兜鍪光。
侧身望山川，泪落百千行。

三更悲风起，树上乌鹊鸣。
枕戈不能眠，荷戈绕城行。

四更城上寒，刁斗鸣不歇。
披衣出户视，太白光如月。

五更星斗稀，霜叶光烂烂。
健儿争先起，拂拭宝刀看。

○前有尊酒行

前有尊酒芳以饴，举杯欲饮且置之。
丈夫有志可帅气，胡为受此曲蘗欺？禹恶旨酒，玄德上达。
桀作酒池，而南巢是蔡。
商辛恶来以白日为夜，糟丘肉林相枕藉。
瑶台倏忽成灰尘，流毒犹且迁殷民。
夫差酗而纳施，楚国酣而放屈。
姑苏台上麋鹿游，鄢郢宫中狐兔出。
灌夫骂坐，祸延魏其。
竹林称贤，神州蒺藜。
亡家破国有如此，酒有何好而嗜之！前有尊酒醲以清，酌之白日成晦冥。
眼花耳热乱言语，元气耗斁肝胆倾。
乃知酒是丧身物，卫武之戒所以垂休声。

○公无渡河

丈夫不爱死，成仁心所安。
殒身苟无故，哀哉徒自残。
水能杀人人共知，公独茫然狂以痴。
黄河渺渺无津涯，乃欲绝流而渡之。
公也溺死人谁悲，世路如何，险恶实多？平地倏忽，滔天风波。
利滛欲饵，孰知其佗？不见不闻，纵横网罗。
固不必如公之痴，可揕以鱼中之铍，亦不必如公之狂，可禽以伏甲之觞。
眼前言笑百媚出，宁知兵刃罗心肠。
公无渡河河无津，箜篌一曲愁杀人。

○隔谷歌㈠

战鼓咽悲风，弓折不可把。
弟兄隔谷不相闻，咫尺人间与泉下。
丈夫誓许国，杀身非所怜。
两心本一气，何能坐相捐。
登埤四顾望，慷慨肝胆裂。
不见救兵来，但见绕城铁甲光如雪。
飞禽在罗网，尚或念其饥。
身为高官马食粟，忍见手足居重围？相彼鸿与雁，亦各顾匹俦。
挽弓射一猿，群猿拔箭声啾啾。
鸟兽且有情，人心独何尤。
呜呼！田家紫荆虽微木，不忍听君歌隔谷。

㈠此诗与《孤儿行》皆为文宗而作。

○步虚词（五首）

太微启灵宇，紫殿含祥风。
圆光昭无外，梵气来冲融。
仙人鱼鳞次，羽葆朝当中。
离罗郁萧台，缥缈浮太蒙。
泰阶平六符，文昌位三公。
北斗运元化，轩辕成岁功。
稽首玉陛下，逍遥乐无穷。

郁华开赤殿，结邻炫黄文。
葳蕤烂霄汉，照曜下土坟。
东华跸严驾，西崦泮昏氛。
神行肃亹亹，象化陶醺醺。
景风调坱北，玉烛焕烟熅。
冥茫密勿间，歘忽幽朗分。
万灵仰无私，九真告成勋。

重阳峨宝阙，众星拱高垣。
寥寥太虚庭，巍巍无极尊。
白虎伏右騑，青龙承左辕。
玄武后躨跜，长离前腾骞。
黄灵正常居，万有归一元。
希微眇稊粟，浩荡灸乾坤。
高卑各奠位，神化无穷源。

步虚归太一，精心觐枢庭。
浮浮回极运，湛湛规中清。
五神谨诃卫，六位肃敉宁。
东溟升阳曜，西海生阴露。
炎光熺玄室，涌醴液朱陵。
骎骎粗秽除，绵绵淳粹凝。
妙用无边方，摄身游帝青。

焚香礼玄梵，肃驾朝紫宸。
游云结华盖，鲜飚翼飞轮。
披烟上阁道，佩月攀钩陈。
服食丹霞浆，嗽咽甘露津。
琅琅歌洞章，寂感虚皇嚬。
飘飖广莫风，舒啸青林春。
沆漾六合外，永与无始邻

○气出唱

今日不乐，振策远游。
东上泰山，巍何修修。
道逢仙人，要我同仇。
蒸霞为粮，烹玉为羞。
玄英素蕤，光华蔓流。
日观菡萏，葩华九州岛。
令我从之，身轻若浮。
道以五鸾，翼以两虬。
朝翔玄圃，夕止蓬丘。
谒见王母，云眉月眸。
青娥三千，或舞或讴。
风吹琅玕，声如鸣球。
杂花并开，莫知春秋。
洪崖先生，劝我此留。
自揣凡骨，非仙者俦。
七情交煎，一触百抽。
又病戆僻，无药可瘳。
崇崇清宫，荡无涯陬。
列仙如沙，不少一沤。
王母笑听，拜谢扣头。
归来山林，曷标曷钩。
熙熙泰和，长乐无忧。

○班婕妤

昭阳秋清月如练，笙歌嘈嘈夜开宴。
长信宫中辞辇人，独倚西风咏纨扇。
倾城自古有褒妲，红颜失宠何须怨。
泠泠玉漏掩重门，一点金釭照书卷。

○神弦曲

紫桂飘香九万里，三山地色如凝水。
水妃骨冷不能眠，金簪素指敲冰弦。
泠泠玉泉滴贝阙，闺壑嫠鲛泣幽碧。
青瞳小髻歌繁霜，霜飞风起江低昂。
曈昽紫焰出海树，天清月落空相望。

○短歌行

凉风西来天气清，云飞水落山峥嵘。
发肤剥削棱骨生，鲜芳烟悒成枯茎。
百虫哀号百窍鸣，凡有形色皆不平。
成之孔艰坏厥轻，羁人含愁起夜行。
列星满天河汉横，繁思攒心剧五兵。
天高何由达其情，归来托梦通精诚。

○长歌行

秋夜夜长月照轩，梦见天神与我言。
眶灵循环周四垣，四时迭代成寒温。
枯荣生杀相为根，我于万物何怨恩。
生丁其时命所存，六淫汹涌无键阍。
由其弗约离其魂，春葩敷披夏实繁。
外美中瘁谁能扪，风霜涸寒肃不骞。
纳华状真归本元，扫涤浮秽夫何冤。
我今语女开女昏，生生杀杀无穷源。
敛女贞蓄守女门，扶桑赫赫升朝暾。

○燕歌行

霜飞动地燕草凋，沙飞石走天萧条。
江河倒影陵谷摇，白日惨淡昼为宵。
美人迢迢隔云霄，青冥无梯海无桥。
鱼枯雁死星芒消，沉沉思君不自憀。
愁如惊风鼓春潮，岁云暮矣山寂寥，梧桐叶落空干条。
昆仑层城阻且辽，苍梧九疑烟雾遥。
琼田瑶草芟芃荛，江蓠泽兰成艾萧。
登高望远肝肺焦，安得羽翼抟长飚？

○江南弄七首

江南细水缃绮波，江南彩女雏凤歌，凝嚬引睇纡青蛾。

纡青蛾，舒窈窕，网轩绣户锁娇春，不放杜鹃来木杪。

雄龙呼雌江底鸣，山摇谷殷江波惊，余音不断随风征。

随风征，入湘竹，截玉钻星吹向天，楚江六月无炎燠。

湖波澄明日色鲜，画鹢相随出采莲，娇红曼绿斗春妍。

斗春妍，倚徘徊，今朝花尽且归去，明日更有新花开。

河曲悬匏渭滨竹，碧鲜削出蓝田玉，轻翎参差飞羽谡。

飞羽谡，幽簧含，丹樱瑶笋调清吹，月明紫凤来毵毵。

采菱女子木兰船，翠裙红袖青玉钿，摇光荡影惜婵娟。

惜婵娟，愁夕晖，拔蒲歌断鲤鱼入，归去芰荷香满衣。

江草萋萋春渺渺，江皋出游多窈窕，轻霞衣裳碧云袅。

碧云袅，红日斜，鸳鸯飞过绿渚去，东风吹落菖蒲花。

巫山岧嶤巫峡长，瑶姬出舞朝云翔，翠葩婹袅金支光。

金支光，丹叶赩，宝鸡为使凤为骖，去雨来风乐无极。

○步出夏门行

步出夏门，遥望沧海。
九河茫茫，碣石安在？鱼龙瀺灂，日月晻蔼。
三山何所，弱水浼浼。
羲和曷往，鳌极孰宰。
发鸠之羽，其心不改。
安期不死，桃实可待。
悠哉沛乎，歌以未慨。

○丹霞蔽日行

彤霞何煌煌，蔽此白日色。
炎埃被九野，照灼后土赤。
朱陵开火府，熺烂相荡射。
山蒸绛红气，川泻丹砂液。
穹玄变光曜，众草相烜赫。
迥迷河林蒨，高夺昆仑碧。
郁华不能神，玄乌已化魄。
女娲在青天，岁莫还炼石。

○乌生八九子㈠

树上乌，一生八九子，相呼哑哑聒人耳。
何不学衔泥燕，和鸣集桃李。
又不学鹰与隼，奋翅高飞碧云里。
胡为巢此庭树间，啄腐吞腥饕吻觜。
少年挟弹如流星，祸机潜发不见形。
翅翎槯析身首磔，蝼蚁伤残谁女惜。

㈠乌生八九子，《乐府解题》曰：古辞云：“乌生八九子，端坐秦氏桂树间”。
言乌母生子，本在南山岩石间，而来为秦氏弹丸所杀。
白鹿在苑中，人可得以为脯。
黄鹄摩天，鲤在深渊，人可得而烹煮之。
则寿命各有定分，死生何叹前后也。
若梁刘孝威“城上乌，一年生九雏”，但咏乌而已。
又有《城上乌》盖出于此。

○猛虎行

君不见昔者牛哀病㈠，七日化作猛虎形。
躨跜衣裳佩带换毛尾，弃置袵席眠茅茨。
怒牙出吻目闪电，顷刻不识妻与儿。
昨日灯前相笑语，岂意今朝化为虎。
呜呼！世上茫茫化虎人，只应化心不化身。

㈠《淮南子》：牛哀病七日化为虎，其兄启户而入，虎搏而杀之。
方其为虎不知其尝为人也，方其为人不知其且为虎也。

○行路难（二首）

君不见水上澌，往来倏忽随波移。
又不见花上蜂，东枝飘落寻西枝。
世人食葵不食蘗，莫倚结交心匪石。
君不见避席武安人，即是当年窦家客。

君不见白日光，不照幽草心。
又不见石上云，肤寸遂成阴。
世间会合良难得，况有巧言能烁金。
伏波槀葬魏碑仆，当时岂是非知音？智谋启疑忠逆耳，平地反掌生崎嵚。
行路难，愁最深。

○野田黄雀行

野田雀，嘴啄啄，朝食山下禾，暮食山上粟。
千百为群丛薄里，忽然惊飞若蜂起。
飞飞却落稻田中，众口齐啄稻为空。
农夫力田望秋至，沐雨梳风尽劳瘁。
王租未了私债多，况复尔辈频经过。
野田雀鹰隼，高翔不汝击，农夫田父愁何极！

○何当行

念离莫悲歌，悲歌惨于哭。
思乡莫望远，望远伤心目。
九疑迢迢隔湘川，空山落日啼杜鹃。
梧桐摧折凤凰去，蛟蜃出没波滔天。
令我四顾心茫然，泪如悬崖泻流泉。
樊桐有路到玄圃，何当飞堕王母前。

○射虎词

长戈如林夹弓弩，言向深山射猛虎。
獠儿蒙鹖走如风，所过犬羊皆为空。
纷纷散入人家宿，丁男上山妇女哭。
前行闻虎心先畏，一虎当头万夫弃。
折弓坠刃委如土，却向人前作威武。

○苦哉行

鸡不可使守门，狗不可使司晨。
驱车梁弱水，日暮空悲辛。
我欲乘风谒阊阖，虹霓弥天云雾合。
九关虎豹森骇人，长跪陈辞阍不答。
错石作玙璠，鬼神惊见欺。
截梁为欂栌，般垂拊膺泪交颐。
冲风结玄冰，道恶不可履。
巫咸上天去，泽冻神蓍死。
我欲竟此曲，此曲多苦声。
鸿雁向天北，因之寄遐情。

○起夜来

微月就没银河烂，城乌哑哑夜将半。
忧愁不寐揽衣起，仰看明星坐待旦。
威弧历落连天狼，两旗欲动风不扬。
槐根王侯梦未觉，岂知鸡声堪断肠。

○长相思

长相思，妾在天南君在北，红颜未必无人知。
葑菲不羡君王食，相思迢迢隔天河，长夜不眠愁奈何。
欲凭魂梦到君所，君门九重虎豹多。
长相思，向谁道？凉风日夕吹桂枝，可惜馨香暗中老。

○无愁果有愁曲

君不见陈家天子春茫茫，后庭玉树凝冷光。
楼船江上走龙阵，宫中只报平安信。
酒波滟滟蒸粉香，暖翠烘烟妒娇鬓。
无愁老夫貂鼠裘，降旗摇动台城秋。
生绡束缚槛车去，始信人间果有愁。

○妾安所居

忆昔嫁君时，红颜艳春华。
今与君别离，明珠化为沙。
女儿嫁夫愿偕老，何异青菘缠蔓草。
一枝一叶俱有心，生死长当两萦抱。
谁言妾心君不知，芳兰委弃同蒺藜。
妾欲有言君不见，君车遥遥妾空恋。
君家犬宅荒路隅，可怜弃妾安所居？

○放歌行

鸿鹄搏紫霄，鹁鸠守苞桑。
岂惟异所志，羽翼有短长。
玄阴变白昼，闇虚侵太阳。
一鹿走中原，熊虎竞腾骧。
植竿成垒壁，举袂为搀枪。
叱咤倒江河，蹴蹋摧山冈。
犬牙据险要，瓜瓣割土疆。
六奇夸曲逆，三略称子房。
磨牙各有伺，裂眦遥相望。
龙蛇未分明，智力正争强。
孔明鱼得水，毛遂锥脱囊。
雾晦豹始变，海激鹏乃翔。
嗟尔独何为，抱己自摧藏。

○雁门太守行

赤符复汉祚，褒德先侯封。
阳熺焰发鐩，霜皠山鸣钟。
驯雉集中牟，乳虎去弘农。
抱鼓夜无声，桑阴麦芃芃。
循良一何多，谣歌满儿童。
贤哉洛阳令，卓鲁相继踪。
擿奸若明神，外猛中有容。
正狱除烦苛，平赋宽畸穷。
黎民拜恩惠，吏卒服至公。
身殁德不隳，弦歌祠庙崇。
望美安阳亭，顽懦兴廉风。
彼哉肉食者，舆马愧肓聋。

○艳歌行

亭亭松柏树，结根幽涧隈。
高标拂云日，直干排风雷。
曾经匠石顾，谓是梁栋材。
明堂未构架，厚地深栽培。
荧星入天阙，武库一朝灾。
搜求到栎朴，谷赤山城垓。
般尔死无人，钩绳付舆台。
路阻莫自致，弃之于草莱。
天寒斧斤筑，岁莫空摧颓。
三光无偏照，四气有还回。
斫丧在须臾，成长何艰哉。
孰知真宰意，怅望使心哀。

○门有车马客行

门有车马客，云是故乡人。
执手前借问，乡语知情真。
自云别故乡，观光京国尘。
经商涉代北，薄宦往西秦。
绣凤锦鸳鸯，金鞍紫骐驎。
结交贵公卿，出入拥众宾。
剧孟气方锐，郭解家不贫。
但见三春花，宁思秋露晨。
断蓬失其根，风沙欻漂沦。
前途塞虎狼，故里荒荆榛。
昔为横海鲸，今为涸辙鳞。
话言未及竟，涕泪各盈巾。
居家倚骨肉，出家倚交亲。
何当在异县，见此旧里邻。
园蔬如蜜甘，市酒若醴醇。
悲欢且弃置，生死同苦辛。
短歌有深情，情深难具陈。

○煌煌京洛行

齐讴且辍唱，吴趋亦停声。
请君倾耳听，听我歌洛京。
京洛何煌煌，卜宅自周王。
五服画九州岛，兹惟土中央。
周文四战地，恃德不恃强。
叔世道虽微，灵源泻流长。
汉祖殪秦项，定都由子房。
马上得天下，继周焉敢当。
光武起白水，龙飞扫搀抢。
应天顺民心，戡暴安痍伤。
冕旒正宸极，圭组崇俊良。
功臣列爵土，循吏劝耕桑。
诏书报臧马，玉关闭西羌。
周严播高风，卓鲁树甘棠。
廷无乳虎伏，邑有驯雉翔。
涓涓醴泉液，烨烨朱草芳。
继体更能贤，守成不逾常。
南郊尊上帝，宗祀亲明堂。
辟雍养耆德，灵台观祲祥。
南宫画元勋，东观昭文章。
诗书母后训，淫侈蕃封防。
日年天再辟，四帝百重光。
倾昃自满盈，宴安生怠荒。
刑官窃威柄，义士死道旁。
衅积千里草，祸成一星黄。
大命始不挚，余晖尚悠扬。
典午亦有初，言治称太康。
用人混哲否，孽芽出萧墙。
兄弟相啖食，同气成豺狼。
金墉岂不固，清谈漫洋洋。
妖星入太极，胡雏登御床。
铜驼荆棘没，寝庙狐狸藏。
落日照西城，寒云归北邙。
轘辕无人行，伊洛广且长。
衰荣若旦暮，道德信金汤。
殷勤京洛篇，厥鉴不可忘。

○升天行

太仪转神枢，日月飞两丸。
荣华如电火，瞬息无留颜。
谁能与蟪蛄，争鸣秋草间。
中夜集五灵，步虚款天关。
摆脱尘土累，廓落真境宽。
玉髓充晚食，璚霞足晨餐。
妙合五色光，化为九转丹。
洞朗照无极，逍遥出人寰。
象载六苍虬，翼以双紫鸾。
濯足北河津，弭节蓬莱山。
伶伦歌九韶，眉连舞七盘。
浮丘吹参差，宓妃鸣佩环。
娱乐竟日夕，还归玉宸班。

○长安有狭邪行

大道坦荡荡，狭路能摧车。
大道少人行，狭路争走趋。
狭路险以捷，大道平而迂。
所以狭路间，迭足不惮劬。
嶒崚磨为光，窊坳辗成渠。
峻滑无涩踵，攀缘有牵裾。
騧骊踠蹄踸，仆从赪肩呼。
清霜晨入袂，白露夜沾襦。
扰扰极追奔，营营竞须臾。
穷通乃定命，得丧岂异途。
君子遵义路，诡御非吾驱。
灭趾祸难悔，素履戒匆踰。
那能恸阮籍，何用泣扬朱。
长安有狭邪，虽捷焉所如。

○飞龙引

轩辕黄帝上天时，五龙垂髯下接之。
后宫彩女咸相随，云轻龙健不可追。
彩女化作黄金芝，金芝千年一作花。
花光五色明朝霞，扶疏荫映玉皇家，沉精降液为丹砂。
炼丹砂，成水银，水银流汞浴火轮。
火轮照曜十二辰，黄龙归来天帝嗔。

○春思

忆昔东风入芳草，柳绿花红看总好。
今日风吹陌上尘，莺啼燕语俱伤神。
忧来感人泪沾臆，未必春光不如昔。

○静夜思

静夜思，一思肠百转。
啼螀当户听不闻，明月在庭看不见。
方将入海剸猛蛟，复欲度岭邀飞猱。
胸中倏忽乱忧喜，得丧纷纷竟何是。
静夜思，思无穷。
天鸡一声海日红，满头白发吹秋风。

○华山畿㈠

华山畿，劳劳渚，割弃父母恩，相随黄泉去。
男婚女嫁当及时，标梅不见周南诗。
王风荡荡散荆棘，帷薄日夕生狂痴。
当歌怅然有所思，华山畿，何足悲。

㈠华山畿：南朝乐府民歌组诗，二十五首，是历来为人们称颂的南朝吴地情歌之杰作。

○冬暖行

孟冬十月暖，桃李花盛开。
胡蝶草间出，飞上花枝来。
蝶知爱花为花出，不知冬暖无多日。
霜风一夕花作尘，坠粉飘黄愁杀人。

○节妇吟

凄切复凄切，绿萍初生池水竭。
兰根压霜芽不茁，春风泠泠逐秋月。
蓼虫食苦甘如酒，卷葹虽生心已朽。
扬州青镜蚀土花，玉匣琼台复何有？君不见人间日月如飞梭，地下相从应始多。

○登高丘而望远海

登高丘，望远海。
长风簸浪高于山，蓬莱宫阙无光采。
云雾翳旸谷，羲和安所之？鲸鲵作队行，鳞鬛如朱旗。
精卫衔石空有心，口角流血天不知。
登高丘，望远海。
弱水浩荡不可航，一望令人玄发改。

○江上曲

江上风吹沙石走，江中涛浪如牛吼。
鄂君绣被寒无香，江水不如残夜长。

○北风行

城外萧萧北风起，城上健儿吹落耳。
将军玉帐貂鼠衣，手持酒杯看雪飞。

○铜爵台

高台突兀连苍穹，中有艳质如花红。
君王已作西陵土，繐帷王座空秋风。
向陵舞罢寒月白，苍狐夜啼松泪滴。
冢中枯骨宁有知，翠袖珠袍为谁色。
当其奋臂谯许间，手挥群雄如刈菅。
横矛赋诗逞豪杰，猛气可以移南山。
宁知暮年壮心死，遗教但闻令卖履。
唏嘘涕泣儿女态，遗臭至今犹未已。
君不见永安宫中顾命时，天下英雄人得知。

○薤露歌

蜀琴且勿弹，齐竽且莫吹。
四筵并寂听，听我薤露诗。
昨日七尺躯，今日为死尸。
亲戚空满堂，魂气安所之。
金玉素所爱，弃捐箧笥中。
佩服素所爱，凄凉挂悲风。
妻妾素所爱，洒泪空房栊。
宾客素所爱，分散各西东。
雠者自相快，亲者自相悲。
有耳不复闻，有目不复窥。
譬彼烛上火，一灭无光辉。
譬彼空中云，散去绝余姿。
人生无百岁，百岁复如何。
谁能将两手，挽彼东逝波。
古来英雄士，俱已归山阿。
有酒且尽欢，听我薤露歌。

○沭浴子

沭发不如清神，浴身不如洗心。
仁义非外铄，矜容防内淫。
登山望汉京，楼观蔚嵚岑。
轩车拥衡禹，几杖尊雄歆。
着书拟周孔，吐论跻骞参。
青衿来济济，白日去骎骎。
驱车泗水曲，揽辔长淮阴。
悠悠黄石略，杳杳天风吟。
盛时不可再，感叹为沾襟。

○秋闺曲

天上伤心月，秋来情更亲。
那能照幽独，不照远行人。

○莲塘曲

落日下莲塘，轻舟赴晚凉。
偶然花片落，飞出两鸳鸯。

○蒿里曲（三首）

涧草萋萋泉汩汩，紫兰香老棠梨发。
山中无人松柏寒，卧听狐狸啸明月。

白杨树头风恻恻，寡乌悲啼山月黑。
殡宫冷落清夜长，银鸭金凫不堪食。

山花冥冥啼子规，鸟衔纸钱挂花枝。
山中游人莫相笑，君到此中当自知。

○促织词

草间小虫名促织，夜夜隔窗鸣不息。
小儿侧足潜听声，雕笼铁栅闭尔形。
金钱纵斗争相妬，得胜转多扃转固。
高秋九月严霜飞，开笼却放枯蔓归。
旧穴无踪故帷去，生死凄凉向何处？

○衘泥燕

衘泥燕，尾涎涎，衘泥点污几席间，更捉飞虫扑人面。
衘泥燕，人言尔巢长满尺，主人仓廪蓄积。
尔华屋好安居，年年垒巢生尔雏。

○秋思二首

惠草芳已歇，候虫寒不鸣。
相知惟白发，日夜满头生。

露出阶苔光，风生庭树冷。
推窗掩明月，不忍见孤影。

○寒夜曲

蟾车轧露迷圆景，金井麓轳僵素绠。
孤鸾叫破海天云，嫦娥泪滴方诸冷。
十二楼开春醉醒，千年断石生曾青。
林霏散漫紫府曙，白莎黄葛空残萤。

○古镜词（并序）

金陵武生，于勾曲野人得古墓中镜。
李桓先生辨其款制，燕石上有“元康”年字，定其为汉时物。
今虽不能灼见其非晋而汉，然其来之不近则明矣。

百炼青铜曾照胆，千年土蚀萍花黡。
想得玄宫初闭时，金精夜哭黄鸟悲。
鱼灯引魂开地府，夜夜晶光射幽户。
盘龙隐见自有神，神物岂肯长湮沦。
愿循蟾蜍骑入月，将与嫦娥照华发。

○琅琊王歌（四首）

骏马须好鞍，强弓须劲箭。
将军不知兵，健儿空自健。

香罗金缕衣，采花采春晖。
花高折不得，空步绿莎归。

出门无情亲，大道行亦窄。
寄与远游人，居贫胜为客。

四通八达琅琊道，快马如龙踏烟草。
草凄凄，烟漠漠，陌头风起桃花落。

○长相思（四首）

长相思，在瀛洲，蓬莱之山忽沉浮，弱水无风亦倒流。
鲸鱼一吸吞九牛，旋渊呀呷鸣其喉。
青鸟飞去天悠悠，嗟我欲往徒离忧。

长相思，在苍梧，九疑愁云隔明都，湘神泪滴湘水枯。
冥冥雾雨啼短狐，枫林沉阴天色晡。
凤皇不食鸱鸮呼，嗟我欲往空长吁。

长相思，在昆仑，黄河怒浪訇天门，天开石裂龙骏奔。
羲和县车光未暾，岷峨云埋蜀帝魂。
流沙千仞沉轓辕，嗟我欲往难穷源。

长相思，在玄冥。
寒门六月天雨冰，天关冻折天柱倾。
女娲炼石补未成，石鳞迸落如流星。
龟蛇上诉愁帝青，嗟我欲往劳心形。

○残丝曲

玉楼十二春如绮，日暖清池跃鲂鲤。
空闺无处着柔情，梦逐残丝扑天起。
天南河汉天西流，岂知少年能白头。
便唤姮娥栽桂树，花时相约月中游。

○拜新月

月生花始开，月圆花渐落。
花开人少年，花落人可怜。
女儿拜新月，望圆不望缺。
未圆望不休，既圆应更愁。

○自君之出矣

自君之出矣，云鬓愁不绾。
思君如麓轳，倏忽心百转。

○美人烧香词

翡翠钗梁云作叶，腻红深晕桃花颊。
玉奴纤手卷虾须，绣罗袜小不胜扶。
低头背人整裙带，神前独自深深拜。
翠袖轻回香雾分，细语悠悠听不闻。
门外游人空驻马，冥冥白日西山下。

○筑城词

君不见杭州无城贼直入，台州有城贼不入。
重门击柝自古来，而况四郊多警急？愚民莫可与虑始，见说筑城俱不喜。
一朝城成不可踰，挈家却向城中居。
寄语筑城人：城高固自好，更须足食仍足兵，不然剑阁潼关且难保。
独不念至元延佑年，天下无城亦不盗。

○畦桑词

编竹为篱更栽刺，高门大写畦桑字。
县官要备六事忙，村村巷巷催畦桑。
畦桑有增不可减，准备上司来计点。
新官下马旧官行，牌上却改新官名。
君不见古人树桑在墙下，五十衣帛无冻者。
今日路傍桑满畦，茅屋苦寒中夜啼。

○买马词

驿官亭鼓冬冬打，驿使星驰买官马。
府官奔走群吏趋，呵叱县官如使奴。
一时立限限乡役，马价顿增无处觅。
卖田买马来纳官，买时辛苦纳时难。
县官定价府官减、骅骝也作驽骀看。
归来拊膺向隅泣，门前索钱风火急。

○神祠曲

路旁古庙壁半斜，雨滴香案堆泥沙。
槎牙死树当道卧，树上纸钱犹未化。
春秋祭祀知几时，乌鸦得食号相随。
人人欢喜得好珓，低昂拜跪山花飞。
宁知祸发在旦夕，空村无烟唯瓦砾。
庙傍乌鸦亦不来，独留土偶眠苍苔。

○雨雪曲

北风吹尘沙，雨雪日夜深。
三足之乌毛氄飞不远，白昼惨淡成幽阴。
青天冥冥不可睹，水有罔象路有虎。
平民避乱入山谷，编蓬作屋无环堵。
回看故里尽荆榛，野乌争食声怒嗔。
盗贼官军齐劫掠，去住无所容其身。
呜呼！彼苍何日回春阳，北风雨雪断人肠！

○苦寒行

去年苦寒犹身可，今年苦寒愁杀我。
去年苦寒冻裂唇，犹有草茅堪蔽身。
今年苦寒冻入髓，妻啼子哭空山里。
空山日夜望官军，燕颔虎头闻不闻？

○远客叹雨

远客暮年筋力寡，入门无家出无马。
冷风一夜雨潇潇，平明道上泥没腰。
灶下湿新不生火，敲冰取水指欲堕。
仆夫怨怒呼不前，终日忍饥掩关坐。
忧来伤心令发白，人生百身莫为客。

○久别离

久别离，别时小儿未解语。
今日踉蹡庭下来，向人问爷泪如雨。
儿知有爷未曾识，爷有母在愁何极。
明庭不奏采薇诗，久别离，当语谁？

○苦热行（二首）

南风吹云不成泽，朝霞暮霞山谷赤。
赤松羽人潜大荒，火府朱陵气相射。
蜚廉翅跕不能奋，蓱号眼枯口流液，远客魂销畏絺绤。

忆昔伏波南伐时，穿岸为宫避炎气。
青草茫茫起瘴烟，吹虫含沙总堪畏。
人生惜死非男儿，但有马革可褁尸，武陵之曲何伤悲！

○梁甫吟送郑希道入京

老翁生长平原里，但见平原路如砥。
谓言路平无崄巇，车轮不摧马如飞。
今日驱车上梁甫，回头却忆平原路。
梁甫吟，愁我心。

○望远行

俟后舟不至作望远行，日日望来肠欲断，数遍南风下水船。
愁中白日偏难晚，顺风顺水不易得，欲去又愁来者远。
望远行，一望令人白发生。

○女儿割股词为徐勉之作

女儿少小幽闺里，深掩重帘学针指。
施朱傅粉有母怜，一朝无母将焉恃？青灯背壁月当户，峘山之禽夜啼苦。
丹元诉天天为愁，泪洒长河作飞雨。
嗟儿与母同为身，母子分离何苦辛？抽刀割股股不血，一念自感皇穹仁。
吾闻孝慈出天性，人心至诚天必听。
儿股有肉母所育，母生儿死儿亦足。

○巴陵女子行

巴陵女子天下奇，石作心肝冰作脾。
生平见义不见己，抆泪恨杀襄阳儿。
临终裂素写怨语，生气犹能起风雨。
君不见虎符系颈东海樯，令人愧死巴陵女。

○秦女休行

秦家女儿美且都㈠，齿如编贝唇如朱。
有生不幸遭乱世，弱肉强食官无诛。
兄朝出门暮不返，家人怅望空倚闾。
女休闻之肝胆裂，奋臂不惜千金躯。
援矛一掷白日撼，仇血上溅天模糊。
市人惊噪尘土沸，逻卒奔走驰金吾。
有心杀人宁惜死，顾谓女吏何其愚。
嫚法长奸谁所致，舍生得义吾何逋。
精诚通天天为恻，赦书一夕来宸极。
路旁观者咸叹嗟，女休出门无喜色。
君不见景升本初之子空是男，亡家破国令人惭。

㈠美且都：出自诗经郑风〕《有女同车》：佩玉锵锵，洵美且都。

○蛮中歌（二首）

小儿负薪早已归，大身螺，□不回。
海上樯竿齐入浦，山头云起飓风来。

祝融庙前稻齐椰，子如瓠，压枝低。
乌鸦乱叫祭鬼罢，桄榔树里鹧鸪啼。

○闺词（六首）

戎马关山隔，空闺鬓发华。
将何寄消息，江树总无花。

昨夜三更梦，分明见所思。
觉来惊枕席，心迹两相疑。

塞雁南还北，江潮西复东。
佳人不可见，霜雪万山空。

剔却灯花蕊，从教污翠钿。
几回虚报喜，误妾不成眠。

小小雝渠鸟，双双入画楼。
楼中人怨别，爱尔不知愁。

欲寄音书去，书成乏便邮。
持书上楼望，泪洒鹔鹴裘。

○乌啼曲

可怪乌鸦鸟，鸣声不喜人。
如何好强聒，故博主人嗔？

○五杂俎

五杂俎，原上翮。
往复还，小贩客。
不得已，滹沱麦。
五杂俎，百衲衣。
往复还，燕双飞。
不得已，赋式微。
五杂俎，市卖果。
往复还，邮传马。
不得已，死垓下。

○春江曲

江上风帆日日归，独自狂夫音信稀。
无因化作鵁鶄鸟，随着郎舡到处飞。

○公子行

玉勒金鞍照地光，驼裘珠帽绣文章。
平明上马归来醉，他日清朝作栋梁。

○仙人词（三首）

玉府仙人冰雪姿，生来即遣侍瑶池。
五云隔断尘凡路，说着人间总不知。

上帝宸居俨肃森，九关虎豹立崟崟。
群龙自有三珠树，不见扶桑水浅深。

东海鲸鲵白昼游，南溟风浪涌吞舟。
三山亦在沧波里，自是神仙未解愁。

○黄鹄曲

黄鹄双飞中路分，关山风雪陇头云。
云深雪暗知何处，哀叫声声天上闻。

○吴歌（八首）

侬做春花正少年，郎做白日在青天。
白日在天光在地，百花谁不愿郎怜。

承郎顾盻感郎怜，凖拟欢娱到百年。
明月比心花比面，花容美满月团圆。

便道逢春花合开，谁知秾艳有人猜。
山鸡不入家鸡侣，野果难同园果栽。

蛾眉二八不曾愁，有色无媒郎不留。
月里蟾蜍推落地，几时再得广寒游。

栽花图作看花人，谁料花开不及春。
昨夜狂风今夜雨，为花落得两眉颦。

莫信登天不要梯，莫信筑雪可成堤。
五更老鸦树上叫，有人则道是鸡啼。

树头挂网枉求虾，泥里无金空拨沙。
刺漆树边栽枸橘，几时开得牡丹花。

六月栽禾未是迟，死中求活是高棋。
夕阳若有回头照，遮莫黄昏一饷时。

○采莲歌（六首）

十三女儿白似脂，向人学得做娇痴。
折得白莲头上插，苎罗山下赛西施。

十五女儿花正开，随群逐伴采花回。
浓妆比似花娇艳，引得黄蜂队队来。

采得红莲爱白莲，双桡快转怕人先。
争知要紧翻成慢，菱叶中间绊却船。

芍药争春衒彩霞，芙蓉秋尽却荣华。
有色有香兼有实，百花都不似莲花。

女伴相随出芰荷，并船比较采莲多。
抬头忽见游人过，棹入菰蒲水拍波。

晚凉风定却回船，望见新月在天边。
放下荷花深深拜，翻身忙整翠花钿。

○竹枝歌（十二首）

人间日月去如梭，快活无多辛苦多。
欲识江南古来意，请君听唱竹枝歌。

相思无益莫相思，赢得霜髯换黑髭。
明月自圆还自缺，蚌胎瘦减有谁知。

阳台云雨漫荒唐，巫峡啼猿枉断肠。
莫向苍梧山下去，九疑愁色满潇湘。

潇湘江水接天河，苐一伤心是汨罗。
斑竹冈头兰蕙死，黄茅垅上艾蒿多。

荣华未必是荣华，园里甜瓜生苦瓜。
记得水边枯楠树，也曾发叶吐鲜花。

若要开花须护持，花枝怕雨怕风吹。
抽条结蕊千辛苦，糁土埋苔一霎时。

弯弯月子似帘钩，挂在梧桐树上头。
月里姮娥知何处，人间离别未为愁。

昨夜星光照湿泥，五更依旧雨凄凄。
懊恼人心难测度，说道东方却在西。

杜鹃花开不着忙，石莲花落却恓惶。
垆头酒尽休悬望，裁衣无尺莫思量。

莫见干藤道是香，莫见白石道是羊。
布帘卖酒齐夸好，甜辣须还到口尝。

鼋鼍在水虎在山，登山入木早防闲。
别有一般真叵耐，虾蟆生在月中间。

望帝无端化羽毛，无朝无暮口嘈嘈。
见说天高三万物，吻干舌出也徒劳。

○江南曲（七首）

江北垂杨未爆芽，江南水绿万重花。
北人尽道江南好，江南才到便为家。

金陵好是帝王州，城下秦淮水北流。
惆怅江南旧花月，女儿尽作北歌讴。

洞庭湖色碧于蓝，潇湘日融花欲酣。
黄鹤楼中留醉客，懒人天气是江南。

钱塘胜地作南都，纨绮如云隘广途。
想得燕山风雪夜，断魂相语怨西湖。

桃叶渡头春水平，莫教城上哓莺声。
中原无限英雄泪，并入江南送别情。

无情白日去如梭，有限青春可奈何。
江北风沙人住少，江南粳稻雁来多。

生长吴侬不记春，乡音旋改踏京尘。
丫头小伎相偎坐，众里矜夸是北人。

○前溪曲

前溪送别溪水满，石楠花落蒲芽短。
春风无情看复秋，莫学落花随水流。

○长门怨

不学周南咏小星，空悲玉殿锁娉婷。
黄金漫买相如赋，犹胜无辜送掖庭。

山鹧鸪（六首）

女儿未始会穿针，将去高丽学语音。
教得新番鹧鸪曲，一声准拟直千金。

鹦鹉能言百鸟惊，鹧鸪叫噪阻人行。
珊瑚软语呈娇媚，不似班鸠得拙名。

溪深不比海子深，一物从来有一心。
野凫赶鱼溪上去，鹧鸪飞过野凫沉。

黄茅垅上雨和泥，苦竹冈头日色低。
自是行人行不得，莫教空恨鹧鸪啼。

鹧鸪元是岭南音，岭北无人识此禽。
南人唱歌过岭去，北人相向泪沾襟。

山禽一处一般声，不是乡音便动情。
多是江南子规鸟，天津桥上对人鸣。

○浣纱女（二首）

袅袅腰肢王一围，妬红娇绿淡春晖。
莫教名字传宫掖，终遣诗人剌绿衣。

卧薪终夜泣孤臣，落月飞霜几度春。
能使姑苏聚麋鹿，谁知却是浣纱人。

○双带子（四首）

嫁时双带绣骐驎，翠叶金花色色新。
宁教尘匣蒙蛛网，不肯将来别赠人。

结得同心欲寄郎，还将双带剌鸳央。
殷勤祝付西归燕，一纸书缄泪两行。

合欢双带绣蜻蜓，一度看来一泪零。
雪里芭蕉心长在，春来不改旧时青。

莫言长夜便无明，莫道离鸾不合并。
天上星辰能化石，黄河千岁也还清。

○鸡鸣曲（二首）

霜飞月落天峥嵘，咿咿喔喔邻鸡鸣。
龙蛇杂沓寰海沸，谁知此声非恶声？

莫厌晨鸡相应啼，中原千里绝晨鸡。
一匡自是无伯仲，坐谈不用夸曾西。

○塞姑（三首）

苔没行踪草没堤，满帘红日一莺啼。
天涯那得真消息，不敢逢人问碛西。

肠断龙沙信不通，梦中长恒醒时空。
夜来忽得揄关报，知忆传闻是梦中。

满箧衣裳手自裁，寄君亲付与郎开。
锦衾角枕期窀穸，遮莫无人莫寄回。

○春曲（二首）

春天不雨亦不晴，杨花飘尽池萍生。
庭鸟雏成巢燕瞑，惟有杜鹃啼到明。

春晴野烟生绿塘，春游彩女铅华光。
碧云日暮去何处，红荇白苹他自香。

○杨柳枝词（九首）

多事垂杨管送迎，长条折尽短条生。
不知几许东风里，犹带轻烟罥晚晴。

汉将营中万树春，朱旗晓色动星辰。
可怜烟雨章台路，翠缕斜萦走马尘。

杨叶凄凄隐画楼，杨枝袅袅弄轻柔。
鸣鸠叫罢黄莺语，肯信年华有素秋。

忆昔春风白下亭，桃红李白柳青青。
繁华一梦今何在，露叶依稀似泪零。

长千桥边杨柳枝，千条万缕郁金丝。
人来人去争攀折，无复青青映酒旗。

淮水春晴碧簟纹，杨花杨叶总成云。
锦帆零落美人画，枝上流莺谁独闻。

二月垂杨绿叶齐，无朝无暮子规啼。
飞花衮衮向东去，却被东风吹向西。

枝上秾花吹渐稀，楼前杨柳正依依。
春风解释佳人恨，故卷繁阴放燕归。

长江春水去悠悠，乱絮轻花取次休。
落日高楼怨横笛，寒鸦飞尽暮蝉愁。

○宫怨（二首）

沉沉烟雨掩孤闱，可怪东风到得迟。
今日晴明上楼望，不知花谢已多时。

何处春风拂苑墙，飞花片片入昭阳。
多情尚有池边柳，留得啼莺伴日长。

○女儿子

女儿二六月上弦，娇羞长在阿婆边。
阿婆惜爱女儿子，女儿只愁阿婆死。

<h2>诚意伯刘先生文集春秋明经卷之十九</h2>

○春秋明经

○公朝于王所，仲孙羯会晋韩不信，（云云）城成周。

春秋与诸侯之觐王，而惜王所之非其地；与大夫之勤王，而伤王城之同于列国。
夫趋事赴工者，臣子之所当为，至于天子之守，则有先王之遗法焉。
襄王下临僖公，有王所以朝。
春秋书公而成其为朝，谓天子在是，诸侯不可以不朝。
然不言明堂而曰王所，则所非其地，异乎先王方岳之礼矣。
敬王命，城王都，而诸大夫有成周之城。
春秋列书大夫之名氏，谓天子有命，诸侯不可以不从也。
然不言京师，而曰成周，则同于列国，而异乎先王作京之意矣。
然则流水之朝宗，葵藿之向日，固人子之至情也。
而下堂以见诸侯，与城郭沟池以为固者，又岂天子之盛事哉。
呜呼，此圣人之所以不责诸侯大夫，而深不满于王室之意欤。
是故至于岱宗，肆觐东后，天子廵诸侯之守者然也。
未闻下劳诸候，而临于非所之地也。
王命仲山甫城及东方，天子彻诸侯之封者然也。
未闻请于诸侯以城其所都之邑也。
车辙既东，周纲觧纽，归枋邑，易许田，而朝觐之礼委诸草莽。
赋黍离，歌束楚，而二雅之音変为国风，于是霸图兴而王道绝矣。
推原其由，岂非天王自失其道而致之哉。
观春秋之所书，然后正本澄源之意可得而知矣。
且蛮夷猾夏，冦贼奸宄，推是大侯小伯所当攘斥，非异人任，则夫城濮之勋，因其献俘而锡命之，赐之弓矢，以旌其劳可也。
何至屈万乘之尊，亲举玊趾以劳晋侯于践土乎？纵自轻也，柰宗庙何？成康之时，廵宜不如是，春秋安得不以为贬哉？然而君虽失礼，臣不可以不尽其敬，是故诸侯就朝，虽无为龙为光之盛，而冠冕佩玉，觐天威于咫尺，犹足以明水木本源之义，谓非东迁以后之羙事不可也。
是故我公书朝以成其礼，故曰春秋与诸候之觐王，而惜王所之非其地也。
嬖子匹嫡，乱生不夷，惟是二三大臣相与僇力以不陨坠，则夫定位之后，所当夙夜夤畏，任贤修政，以图转危而为安也。
何至以四海之广，请城其都以为固乎？德则不竞，城郭何为？周公之作洛，宜不如是，春秋又安得而不讥之乎。
然而上虽失政，下不可以不奉其令，是故大夫会城，虽有弗躬弗亲之责，然版筑雉堞，服王事而靡盬，亦足以存宗邦翰屏之典，谓非王室乱以后之羙事不可也。
是故诸大夫书名以达其义，故曰春秋与大夫之勤王，而伤王城之同于列国也。
夫春秋，天子之事也。
故其自治严而待人恕，惟其自治之严，故周之不振为可贬。
惟其待人之恕，故或成其朝，或与其城，而无责焉。
虽然，二百四十二年之间，书公之朝者二，而皆于王所，则言外之意可知矣。
书大夫城成周，而无诸侯，则属辝之法又可见矣。
然则二役也，谓之免于贬可也，而或者谓为羙之，则岂圣人之意哉。
故甞考之，周室在襄王则有子带之难，在敬王则有子朝之难。
子带之难，惟书天王居郑，至晋文纳王则不书，盖以是为臣子之常也。
子朝之难，始末皆书，而以城成周终之，是果足以为羙哉。
呜呼，齐桓首止之盛不可及巳，得如晋文亦庶几矣。
至于晋侯午者，又文公之罪人也。

○筑郿，大无麦禾，臧孙辰告籴于齐，新延厩。

诸侯兴不急之役，以空其国，而取给于人，犹不戒焉，春秋比事而书之，以示讥也。
夫国以民为本，而民以食为本，可不相时而轻用其力也哉。
庄公妄兴筑郿之役，而不计国储之虗实，至于麦禾皆无，而当国之大夫亲往告籴于齐，其事急矣。
而明年之春，又新延厩，何其轻慢国本至于此极乎。
春秋比而书之，而鲁之君臣无务农重谷之实，而有伤财害民之政可见矣。
吾闻古之为国者，必时视民之所勤。
民勤于力则工筑罕，民勤于食则百事废，未闻以凶年而兴不急之役也。
三年耕必余一年之食，九年耕则余三年之食，未闻在位二十八年而无一年之积也。
鲁之庄公则不然矣，以峻宇雕墙为无损，以节用时，使为无益也。
是故筑郿之工未毕，而仓廪巳空。
告籴之迹犹新，而延厩复作。
曾谓君国子民之道而若是乎，宜其见讥于君子矣。
且筑者，剏作邑也。
城邑所以御暴，非时与制，不敢兴也，况于无故而筑邑乎。
庄公不视岁之丰凶，而有筑郿之役，不知其何为也。
若曰御暴保民，则鲁国无故。
苟无令德，太行孟门月不可□，而况于郿乎。
若曰虞山林薮泽之利，则非君人之心矣。
未几而仓廪尽竭，麦禾俱无，无而曰大，颗粒不存之词也。
然后皇皇焉无所措其手足，而臧孙辰奔告于齐以请籴焉，以千乘之国仰给禾他人以活其民，可不惧乎。
不曰如齐告籴，而曰告籴于齐，见其情之急也。
急病让夷，何足为功，适以昭其治名不治实之罪焉耳。
鲁之君臣盍亦因此而加省矣。
则又愈不知戒，以求于人之余，而新延厩。
夫延厩者，法厩也，飬马之所也。
凶年饥岁，民食不给，而马厩是新，推此心也，不至于率兽而食人乎。
故书新延厩于告籴之后，所谓时诎举嬴，知其用民力为巳悉矣。
然则庄公之为国也可知矣。
不然春秋书筑者匕，而公有其四书，兴作者九，而公有其三。
书无麦苗，无麦禾，而皆见于庄公之世，何耶。
鲁十二公，台池苑囿之役，莫多于庄公。
而水旱、螟蜮、多麋、有蜚之灾，皆备于庄公，天人感应之理不诬矣，而公终不窹也。
身死而妻子不保，几亡其国，呜呼，岂他人之咎哉。

○初税亩，蝝生，饥，大有年。

困民以致灾者，理之常。
悖道而获福者，理之变。
夫天人感应之理，春秋之所深谨也。
是故螽蝝饥螼，国之灾也。
鲁之宣公废助法而用税，虐民也。
虐民而天降之灾，宜矣。
故所税亩之年，蝝生而饥，斯非理之常乎。
百谷顺成，国之福也。
鲁之宣公夺世嫡以有国，悖道也。
悖道而天降之福，异矣。
故即位之十有六年，而大有年，斯非理之变乎。
在他人以饥蝝为变，在宣公则为常。
在他人以有年为常，在宣公则为变，春秋诛乱臣讨贼子之法严矣哉。
啇书曰：“惟吉凶不僣在人，惟天降灾祥在德”，夫凶人为不善而致谴焉，天道之当然也。
其或反之者，庸非异乎。
是故螽蝝之害，法所当书，而他公皆记。
有年之瑞，法不当书，而独志于桓宣之册，圣人之旨渊乎微矣。
且饥者，五谷皆歉之谓也，宣公以不义得国，惧讨于人，而竭力以事。
水旱螽蝝相继而起，于是国用不足，而税亩之法兴焉，初者事之始也。
税亩者，公田之外，又履其余亩而取之，是为什而取二矣。
以诸侯而擅改先王之法，以国君而行虐民之政，由是怨怼之声上闻于天，而戾气应之。
秋螽未息，冬蝝又生。
蝝者，螽之子也。
螽蝝相继于二时，嘉谷其有孑遗乎。
故遂至于饥馑，而无以振业贫乏，春秋书蝝生与饥继于初税亩之后，则是灾也，实税亩之应，而宣公得之非过矣。
故曰困民以致灾者，理之常也。
若夫有年者，五谷皆熟之谓也，宣公以庶孽之子，篡正嫡之位，使恶视二子殒于非辜，而过市之哭，哀动鲁国，是上不有王法，而下不有宗庙，王朝不能施残执之刑，邻国不闻有沐浴之请，而鲁国又无石碏之臣矣，则惟天能诛之耳。
其乖气所感，两螽而一旱一水，而两饥宜也。
至于是岁而大有年焉，有年而曰大，则禾麻、菽麦、黍稷、穜稑、实颖实栗，无所不有，是果何以致之哉。
春秋书大有年于蝝生饥之明年，则是福也非凶，人之所当有，而宣公得之，为反当矣。
故曰悖道而获福者，理之变也。
然则天道僣乎，曰非也。
宣公在位十有八年，而独是年为有年，他年之歉可知矣。
越明年而宣公死矣，获罪于天者，宣公也。
鲁国之民不可尽绝，而周公不可摧也。
税亩矣，饥矣，而不畀之以有年，则周余黎民何罪乎。
天非为宣公而有年也，夫岂僣耶？或曰春秋之法，常事不书，惟变则书之。
桓宣之有年，志变也。
则桓宣之水旱螟螽，乃为常矣，何以亦书之乎？曰春秋天子之事也，天人相与之理，惧灾思患之意，治恶人，矜小民之道无所不备，是故观凶灾之迭见于二公，则知天道之不僣，而为恶者知所警。
观有年之独见于二公，则知恶人之不可容于世，而操刑赏之柄者，可以知所主矣。
呜呼至哉。
故曰孔子成春秋，而乱臣贼子惧。

○晋郄缺帅师伐蔡，戊申入蔡，诸侯盟于扈。

伯主能以力治二国，而不能以义讨罪人，春秋比书而自见也。
夫诸侯从夷，固伯者之所当问，而弒逆之恶，又乌可舍而不讨也哉。
晋灵之时，蔡从楚，以次厥貉，罪也。
故郄缺帅师伐蔡，而入其国，力有余矣。
夫何齐有啇人之乱，则诸侯为会于扈而受其赂，何不以所治蔡者治齐乎。
春秋书伐蔡入蔡于前，而不序诸侯于盟扈之役，知晋之所以力争诸侯者，不过求逞其私，且岂其知有义哉。
甞谓天下之事有重有轻，故伯者之治，有缓有急，是故不能三年而缌小功之察，谓之不知务，失肩背而飬一指，则为狼疾人矣。
今也啇人弒君，告于诸侯巳及朞矣，伯主无致讨之令，而大夫无沐浴之请，何其久也，必有以也。
一旦上乡授钺，韅靷鞅靽出自綘都，意其事之在齐也。
既而义旗不指于营丘之邦，马首乃瞻于淮西之境，诸侯不无惑矣。
师及于蔡，蔡人未服，则以戊申之日鼓而入其国都，以百里之仪邦，倚蛮荆之势，援未易破也。
今以孤军攻之，而城郭失其守，甲兵失其卫，使蔡侯泥首受罪，以为城下之盟，谓晋师不强而若此乎。
苟以此众，声齐之罪，师直而壮，若举江河以沃炎火，啇人之血，何足以污斧钺耶。
柰何诸侯之会于扈，名为讨齐，实以取货，谓其力之不足乎，则八国诸侯非直一郄缺之师也，惟其不以贼为贼，而甘与贼为徒也。
是故于扈未盟，天下犹有所望，而齐犹有惧也。
及夫于扈既盟，然后天下绝望，而啇人成为齐侯，于是变讨罪之师为成乱之会，是举诸侯而为夷狄之行矣，不亦甚哉。
春秋于伐蔡而书帅师，书伐书入，则其力之有余可知。
盟扈畧诸侯而不序，则其义之不足可见，而后讨贼之功不足以盖其纵贼之罪矣。
呜呼，中国之所恃以制夷狄者，礼义而巳。
有贼不讨，礼义亡矣，虽得百蔡何益哉。
厥后遂习为常，至于陈夏氏之乱，方以会狄为务，而楚庄遂为辰陵之盟，晋卒无以为伯，其来非一日矣。
今观入蔡之役，不足以离蔡于楚，而盟扈之役，反足以使鲁从齐，则晋人见利忘义之效也。
向使晋灵能移伐蔡之师于齐，而冀缺能推不可以怠之心，以纳忠于盟扈之际，则晋之世伯，视文襄有光矣，岂其有邲之败哉，噫。

○考仲子之宫，初献六羽，取郈大鼎于宋，戊申纳于太庙。

正乐用于别宫，而非礼陈于祖庙，圣人据事书之，所以伤鲁之衰也。
夫礼乐者，国家之本，不可一日紊也。
隐公立宫以祀，仲子而乐舞之，数用六。
用六虽正，而献于妾母之宫，则非其所矣。
桓公奖乱以立宋督，而取郈大鼎之赂，求赂立贼，而纳于先君之庙，岂不为巳甚乎。
夫君子之事其亲也，造次必以其礼，然则鲁人之待周公，曾仲子之不若矣，呜呼悖哉。
夫媵妾不可以为夫人，未闻违礼立宫以祀之也。
宗庙，礼法之所在，未闻昭违乱之赂于其中也。
鲁于春秋号为秉礼，而若是乎？此圣人之所为惧，而春秋之所以深谨也。
盖仲子者，惠公之妾也。
惠公元妃孟子既入于庙，则仲子无祭享之所矣。
若以庶子为君，为其母筑宫，而使公子主祭之典言之，则仲子非隐之母，安得为立宫乎。
至其乐舞之数，则于别宫，不敢同于群庙，而降用六羽，自当时言之，盖以为得礼矣。
以王制论之，则诸侯用六，奚取于仲子之宫哉。
今也六羽献于妾母之前，而群公之庙用八，自若曾是以为礼乎。
春秋因其始成而祀，书曰考仲子之宫，既正名其为非礼矣。
献羽而书初者，以见前此未甞有六佾之舞，所谓因事以明用八之僣也。
若夫太庙者，周公庙也，曾谓周公而享非礼之祀乎。
犹有鬼神而以不义之物陈于公前，公其无所依矣，不孝孰大焉。
桓既篡兄而立，又推其恶以及于人，于是偕齐郑之徒，成宋督之乱，而取其赂器置于周公之庙，是死周公也。
不惟亵祖宗之灵，而又以教其百官习为夷狄禽兽之行，乱臣贼子得志而无忌惮，至于此极哉。
春秋书取郈大鼎于宋，取者，得非其有之称。
又书纳于太庙，纳者，不受而疆致之谓。
曰以戊申，深谨之也。
夫六羽者，当用之乐也，而在仲子之宫。
郈鼎者，违乱之器也，而在周公之庙。
四方之人将于曾乎观礼，而鲁之礼若是哉，此春秋之所为惧也。
因循至于僖公，而有禘太庙，致夫人之举。
文公而有大事太庙，跻僖公之事。
仲子犹别立宫，而成风则直致之于太庙。
仲子犹降用六羽，而成风则直用天子之大褅。
礼乐之紊，既不可言。
而乱伦逆理之事，纷纷然于周公之前陈焉，何周公之不幸至于此哉。
周家之礼，公所制也，而公之子孙若是，他国复何望哉。
呜呼，此春秋之所以假鲁史而作也夫。

○公会齐侯伐莱，公至自伐莱，大旱。

人君以不义劳民为可危，故天应之灾为可惧，甚矣，乖气之能致异也。
鲁之宣公以篡得国，故屈巳以事齐，今又劳民以会齐而伐莱，天何义乎公？既告至，而国内大旱，庸非嗟怨之气上感于天而致之乎？春秋书伐、书至于上，以着宣公之罪。
继书大旱于下，以见天道之应不可诬也。
尝谓善恶之事作于下，而灾祥之应见于上，此天人相与之至理也。
是故僖公以务农重谷为事，而三时之不雨，不足以为其害。
庄公以峻宇雕墙为务，而一时之不雨即可以为之忧。
天之于人，各以类应，其可忽哉。
今宣公之得国既获罪于天矣，况于即位以来烦其兵役，渎其交际，虗内事外，而不恤其民乎，则天降之灾宜矣。
齐为不道，狡焉思启封疆，故为伐莱之举，其所以召兵于鲁者，恃其有援立之私恩也。
宣自会于平州以后，奴役于齐非一日矣。
今又动鲁国之众往为之役，以伐无罪之莱，外结衅于远人，而贾怨于百姓，则是行也宁不危哉。
幸而得归，反行饮至以告于先君之庙，甚哉，其怙恶也。
军旅之后必有凶年，盖其愁叹之声，怨愤之气，上彻于，天而戾气为之应乎。
是故伐莱方至，旱暵巳作，旱而曰大，必至于涤涤山川而不可沮，非真僖文不雨之北也。
春秋以大旱书者，抑旱而不雩耶？是无忧国恤民之心也。
雩而不雨耶？是见弃于天矣。
宣公造恶不悛，而流毒于其国若是哉。
圣人比而书之，所以哀鲁国之民也。
虽然，宣之虐用其民，不特此也。
伐莒取向，伐邾取绎，改助法而用税，非一事矣。
天之示变亦不特此也，螽之见经者三，饥之见经者二，至于大水蝝生，亦非一端矣，春秋备书于经，然则为君而不仁不义者亦可警矣。
故曰天灾流行，必不于有道之国，岂不信哉。

○郑伐许，郑伯伐许。

诸侯之隆虐，小或春秋狄之于前，而爵之于后，皆以着其恶也。
夫春秋之法，有加贬而后见其罪者，有直书而罪自见者。
惟明乎属词比事之意，斯得之矣。
郑人为许之小弱也，每肆暴以伐之，皆罪矣。
故我成公之三年书郑伐许，以其一岁而再动干戈，为恶巳甚。
故称国以狄之，所谓加贬以见其罪者也。
及其明年，襄卒而悼立矣，丧未踰年，而复伐许，其恶非不甚也。
然自郑伯而不贬，所谓直书而罪自见。
经之书爵，又见其释服从戎，有忘亲之罪焉。
由此观之，春秋之法可知矣。
呜呼，王泽竭，伯功浅，小国之迫于大国，春秋深伤之也。
许以太岳之胤，密迩于郑，郑庄怙其诈力，托为鬼神不逞之词，入其国而披其地，其所以不遂殄其宗祀者，东迁之初，尚以灭国为重事，故未敢蒙首恶之名。
然而窜逐其君，置许叔于东偏，而公孙获处其西，制其死生之命，虽有存许之名，亦何异于灭乎。
其后许叔因乱窃入，未几而齐伯兴，故得保其遗祀，以俟他日。
郑人盖以许为俘邑久矣，特畏大国而未得逞其志耳。
以义言之，许者先王所封之国，郑安得而虐之哉。
今郑襄既背中国而事楚，遂藉强夷之势，肆虎狼之心，一岁之间，再加兵于许国，不思巳之见陵于晋楚者，亦惟国小而弱之故，可不自反，而以是施于蕞尔之男邦乎，是与夷狄之所行无以异矣。
春秋狄之，所以诛其不仁之心也。
襄公既没，悼公所宜改恶从善以自新也，柰何父丧甫葬，遂以吉礼从金革之事，以肆其毒于许。
夫许之与郑，非有不共戴天之雠，何至伐之若是亟哉。
忘丧非礼，陵弱不仁，干大国之怒不智，卒之交讼楚庭。
以中国之君而听于夷狄之大夫，然则郑伯之自伐亦甚矣。
春秋于襄之伐许，虽书之于公子去疾帅师伐许之后，而甚恶未着，故必贬之而后见。
若夫悼之伐许，则上书葬郑襄公，而继之以郑伯伐许，则其罪巳明，不必贬矣。
故曰惟明于属词比事之义，斯得之矣。
大抵春秋之法既贬，则多从同。
是故晋之伐鲜虞也，既于昭公之十二年狄之矣，至于十有五年，荀吴之伐，则直书之，盖与郑伐许郑伯伐许之书法同矣。
虽然，许独无可议者乎？苟能修德行仁以保其国，何畏乎一郑，而乃恃楚以为安？他日楚有亡郢之祸，而郑遂有灭许之师，而叶夷白羽容城之迁俱无益焉。
呜呼，观远臣以其所主，弃中华之礼义，而附夷以为安，夫何社稷之能守哉。

○陈侯使袁侨如会，陈人围顿，陈侯逃归。

二国背夷以即夏，乃不量力。
而陵小国，又不守义而叛伯主，此春秋之所惜也。
夫为国以礼，其可不慎而轻举哉。
陈之成公背楚从晋，而使袁侨听命于鸡泽之会，可谓知所向矣。
至于哀公乃兴围顿之师，以挑楚人之怒，及夫于鄬有会，诸侯方急于陈，而又效匹夫之事，脱身以逃，则其举不中礼甚矣。
是故书陈侯使袁侨如会，见其背楚而从晋也。
陈人围顿，见其无故而怒楚也。
陈侯逃归，则又背晋而从楚矣。
五岁之间，一来一往，君子盖有取于成，而深不满于哀焉。
是故袁侨如会，而称陈侯之使，致其志也。
围顿而称人，贬也。
逃义曰逃，逃者，匹夫之事也。
由此观之，予夺见矣。
呜呼，陈以有虞之裔，列在三恪，惟其国迩于楚，然春秋之初，楚患巳及蔡郑，犹未至于陈也。
齐桓之伯，陈无事于四邻，故独倚齐以为安。
桓公即世，穆公首生厉阶，以倡于齐之歃，则延盗入室，职陈之由，由是而取焦夷，由是而围宛丘，则陈实自取之耳。
尚赖晋文之兴，而践土如会，得以自拔于蛮夷之污。
不幸而有灵公之祸，中国无伯，而陈遂专属于楚，亦可哀巳。
今也晋悼复文襄之业，实由或之大幸矣。
陈侯厌楚之暴，而幡然改辙，虽不能躬来听会于坛玷之间，而袁侨之使，亦足见其向华之实。
以二十余年服楚之国，一旦不召而来，春秋能不与其出幽谷而迁乔木乎？彼楚也，怒陈背巳，则未敢声兵来伐，而姑使顿间陈者，何耶？侵欲之，暴其曲在巳，故未有词以加陈也。
为陈计者，修明德政，坚事伯主，而睦四邻，蕞尔之顿，亦何以伺其隙哉。
不知自反，而肆其兵威以围顿，不思顿小于陈，而陈小于楚，顿固非我敌也，而我岂楚敌哉。
昔在穆公，尝以顿故，受得臣之围矣。
今而围顿，无乃履其覆辙乎。
遂使楚人得以有词于我，而陈国从此不遑宁处，伐而继之以围，陈虽噬脐，亦知无及。
然当是时晋君方明，诸侯听命，始之以戍，而继之以救，未尝顷刻而忘陈也。
今又合诸侯于鄬，亦惟陈故之以苟能完守以老楚，伏信以待晋，犹可为也。
柰何以千乘之君效匹夫之举，背先君之成德，弃仪卫而逃奔，是下乔木而入幽谷。
其父柝薪，其子弗克荷负，春秋至是不得而不责之矣。
盖尝论之，春秋之时，陈与蔡郑皆困于楚之国也，而其受患之故，多在于不量力以召侮。
是故郑之见伐，始于侵蔡。
而蔡之被围，由于灭沈。
不思小国之见陵于我，亦犹我之见陵于楚也。
惟不能惟巳及人，以至于此，是故陈人围顿，独加贬焉。
盖围国非将卑师少所能办，而书人焉，其贬明矣。
虽然晋之与楚争者，陈与郑也，自于鄬以后，而陈遂终于从楚，悼公之志，盖自以待郑为足矣。
晋人曰有陈非吾事也，无之而后可。
鲁人曰陈不服于楚必亡。
论而至此，则陈之不能自拔为可矜，而不能拔陈于楚，则亦伯者之罪也。

○城费，叔弓帅师围费。

大夫役民以疆私家，而无以制陪臣之横，可见其出乎尔者之反乎尔也。
甚矣，上行下效之捷于影响也。
季孙宿为故于鲁，无故役民以城费，不过欲疆其私邑以弱公室也，岂意至于意如而南蒯据之以叛，叔弓帅师围之，有如敌国，其效岂不深切着明矣乎。
君子曰，所恶于下，毋以事上。
所恶于上，毋以使下。
观季孙之所为，亦可为不能事君者之戒矣。
夫先王之制，大都不过三国之一，中五之一，小九之一，所以示强干弱枝之道，而弭乱之所由生也。
昔者季友受费于僖公，至是九十年矣，未尝有疆场之虞也。
无故役民以城之，且当农事之殷之月，何其急耶。
是季孙宿之欲斵丧公室，惟恐其弗及也。
是故乘叔仲之媚巳，而兴版筑之功，君且不顾于民，何有哉一旦。
百雉之城，溥彼东土，而龟蒙之景，如两国焉。
由是而三分公室有其一，由是而四分公室有其二，惟其所欲而为之，夫孰得而制之哉。
而不思南氏之世为费宰，亦犹季氏之世为鲁卿也。
彼南蒯之欲出季孙，亦犹季孙之欲僣其君也。
叔弓以国卿动鲁国之众，环而攻之，则向日之沟池雉堞，反为他人之守，亦独何哉。
出乎巳者之反乎巳，不可诬也。
春秋书城费于襄公之时，而又书围费于昭公之世，所谓属词比事，原始可以知其终矣。
故曰禄之去公室五世矣，政逮于大夫四世矣，故夫三桓之子孙微矣。
夫三桓实分公室，而子孙以微，何耶？下陵上替，虽令不从，此其效也。
或曰春秋不登叛人，南蒯以费叛，而不正其罪，何也？曰谓春秋，法不书内叛，但书围，则叛可知此，胡氏之说其或有未尽欤？按左氏，南蒯请子仲吾出季氏，而归其邑于公子，更其位。
我以费为公臣，则蒯之叛叛季氏也，非叛公也。
季氏无君之人，安得以叛名蒯？春秋亦安得以叛讨夫谋去意如者哉。
不然，公山弗狃以费畔，召孔子而子欲往，何耶。

○公至自晋，晋侯使士匄来聘，杞伯来朝，邾子来朝，筑郎囿。

交情睦于外，而逸乐肆于内，观春秋比事之书，可以知望国之所以衰矣。
夫国家闲暇，乃修明政刑之时，而劳民以自奉，则岂君人之道哉。
成公之末年至自朝晋，而晋侯即使士匄来聘，大国睦矣。
既而杞伯邾子相继来朝，小国睦矣。
四邻和睦，国家无故，不于此时立政立事以新其国，乃役民以筑鹿囿，夫何为哉。
君子以是知成公之终于不振而巳矣。
尝观成公在位十有八年之间，国内多故甚矣，方其即位之未几也，赤棘有盟，而东雪于齐战韩幸胜，而南辱于楚。
比年朝晋，而汶阳之田终失。
子韩穿之言，仆仆从役，而沙随之会又中于侨如之谮，会葬而见止，来聘而及盟，其所以困心衡虑者亦云至矣，何独无愤悱自强之心乎。
幸而晋悼新立，矫厉公之虐政，复文襄之故业，推亲亲之心以仁我，是以公之如晋，至不暖席，而士匄之聘，踵及鲁庭。
以伯主之尊，报礼于鲁，惟恐或后，晋之待鲁，非复昔日比矣。
于是杞伯邾子之朝，项领相望。
自吴伐郯之岁，曹伯来朝之后，诸侯不至鲁庭者十年，谓鲁之不见重于大国也。
今而骤来，庸非为晋重鲁之故欤？大国来聘，而小国来朝，公之困辱，至此可少杀乎。
则当居安思危，鉴巳往之不逮，图将来之日新，明德修政，怀保小民，维其时矣。
不此之图，而盘乐傲怠，如恐不及。
当农事之方殷，役丘民以筑囿，囿曰鹿，囿者，飬鹿之所也。
虞山薮之利，以奉耳目之娱，而不知国政巳落三家之手，虽有台池苑囿，其能独乐之哉。
春秋比而书之，义自见矣。
厥后昭公之即位也，鲁亦未有事也。
七年而公如楚，八年而叔弓如晋，九年而仲孙貜如齐，大国睦矣，而郎囿筑焉，无乃效成公之尤乎。
诗曰且以喜乐，且以永日，宛其死矣，他人入室。
筑囿未几，而周公之鲁，为季孙之鲁矣。
他日定公亦筑蛇渊之囿于堕三都之日，卒使圣人去鲁，而一变至道之国，终分崩离析而不能守。
叔孙有言曰：无囿犹可，无民何为？而鲁之诸君不悟也，哀哉。

○蔡侯、郑伯会于邓，公及戎盟于唐，公至自唐。

德不修而惧外患者为可鄙，身不正而结外交者为可危。
夫天下莫大于理，莫强于义也，曾何会盟之足恃哉。
蔡郑与邓为楚疆而惧，则相与为会于邓，而不自省其德之不修也，不亦鄙乎。
鲁之桓公篡其兄而立，则往与戎，盟于唐，而不自念其身之不正也，不亦危乎。
是故于邓之会，特书于经。
而于唐之盟，谨书其至，圣人之意见矣。
呜呼，方叔元老，克壮其犹，吾闻蛮荆之来威矣，未闻私相会聚而惧之也。
元戎十乘，以先启行，吾闻戎狄之是膺矣，未闻刑牲歃血以要之也。
而况于时会，发禁行人，掌其事，非列国之所得专司，盟之法，太史藏其约，非诸侯之所宜用也哉。
今也蔡郑之为会于邓，不过谓我之封境密迩荆蛮，而筚路繿缕之众，实蕃有徒，惟我有邦，所当恊北（？）以为辅车相依之势。
自常情观之，其策未为失也。
君子则曰惟德可以自强。
苟有令政，则汤以七十里无敌于天下矣，何不师之，而安其所以危乎。
事丑德齐，莫能相尚，而徒以会聚为能事，陋矣哉。
三国之所为也，春秋直书其事，虽与贬词，而鄙之之意自见于言外矣。
若夫鲁桓之及戎盟于唐，得无谓巳。
得国本以不义，而狼子野心之种，实处东郊。
我位新定，所当修睦以市继好，怠民之誉。
自常人言之，以为不足责也。
君子则曰夷狄之有君，不如诸夏之亡也。
彼诸侯之甘心同恶者，无可望矣，安知祸之不在此乎。
要言既毕，反行饮至，以告先君之庙，幸矣哉。
桓公之此行也，春秋先书及以志其欲，在鲁终书至以志其幸，而得归而危之之意见矣。
观之诸侯，巳不能自强矣。
观之望国，又有甚焉，则夷夏盛衰之势判矣。
呜呼，滥觞不塞，必致于滔天之忧。
履霜不谨，无惑乎坚氷之至。
他日盟于齐，而战于泓，次厥貉而盟辰陵，甚而至于问鼎于周室，则楚之势愈盛。
向使蔡郑之徒能思所以自强，吾固知其不在此也。
异日侵济西而为鲁患，阻燕贡而逐曹君，极而至于败刘康公之师，则戎之抗莫遏。
向使中国无间可乘，吾又知其未至此也。
诗曰枝叶未有害，本实先拨。
忧国者盍亦以礼义为尚，不然何华夷之足辨哉。

○郑人侵宋，宋人、齐人、卫人伐郑，荆伐郑，会齐侯、宋公（云云），同盟于幽。

贰国背好，以启华夷之交争。
外夷猾夏，而速诸侯之从伯，此世道之所以变也。
夫夷狄之陵中国，岂无其故？而列国之成为伯，亦岂无其由哉？故我庄公之时，郑人弃二鄄之好，而间齐以侵宋，于是诸侯有伐郑之举。
未几而荆亦伐郑，则华夷之争郑，非由郑人侵宋以启之欤。
荆既伐郑，而后于幽之盟，出于诸侯之所同欲，而齐伯成矣。
然则来齐楚之争者，郑也。
而成齐桓之伯者，荆也。
比事以观，岂不信哉。
师（圣？）人有言，国必自伐，而后人伐之也，其郑之谓乎。
又曰为渊驱鱼者，獭也。
为丛驱雀者，鹯也，其楚之谓乎。
我庄公之十年，齐宋实始为郎之次，其年荆亦败蔡于莘，俨然有与君并兴之势矣。
越四年而荆入蔡，于是乎有二鄄之会，诸侯之心盖巳凛凛畏楚，而思倚齐以为安矣。
郑何为者？玊帛之好方同，而干戈之念又起，间诸侯之有事千郳而侵宋，潜师以掠人之境，何名也。
是时宋方睦于齐师，而加宋齐必救之郑，岂不知此哉。
而侵宋焉，是谓自作孽以动天下之兵也，未几而诸侯之师至矣。
以一旅之侵，易三国之伐，郑之为谋疏矣，不思既暌于齐，而又取轻于楚，遂使荆尸乘广之卒，鸣钟击鼓，公然问其缓告之罪，而荥阳京栎之间自是多故。
向使郑人能守二鄄之好，则唇齿之势方固，楚安得而轻犯之哉，故曰贰国背好而启华夷之交争也。
若夫齐之图伯，古未能卒有诸侯也。
北杏之会，宋人旋叛二鄄之役，郑又贰心，屡会而不敢为盟，知人心未可以强一也。
及夫荆患至郑，则天下诸侯皆有无厌及我之虑矣，于是大国若宋卫，小国若滑滕，远国若陈许，望国若鲁，无不皆来，而郑伯亦不敢不亲至矣。
于是相与为盟，且谓之同，而无不从齐之国矣。
向使楚患未至于郑，则桓公之伯乌得而遽成哉，故曰外夷猾夏以速诸侯之从伯也。
春秋书曰郑人侵宋，责之也。
三国伐郑而书人，将卑师少也。
荆伐郑，狄之也。
盟于幽而书同，同欲也。
诸侯书爵，与之也。
不书我公，讳失信也。
圣人予夺之意见矣。
呜呼，以列国而主天下之政，岂春秋之所欲哉，不得巳也。
则世道之变可胜言哉。
虽然，吾于齐桓伐郑之事不能无撼也，郑突以篡而有国，当讨也。
使桓公能请于王而正其罪，不亦羙乎，而公之志止于得郑而巳耳。
伐郑以讨其侵宋，执郑詹以问其不朝于天下之大义，无与也。
论者谓召陵之役不问楚之僣王，而问包茅之不入，盖伯者之苟且，大抵类此。
不然九合诸侯，一匡天下，其功盛矣，何仲尼之门羞称之哉。

○齐仲孙来，齐高子来盟。

外臣之来望国，其受命同，而所行异，春秋因其得失，而予夺之也。
夫以道事君者，忠之大也。
仲孙、高子，皆齐大夫。
仲孙之来名为省难，高子之来名曰谋鲁，其受命而来也，皆非有定，难安危一定之辞也。
春秋略其君臣之常词，而不称使，无以异也。
然仲孙不劝其君急于讨贼，而俟其自毙。
高子至则平鲁难，而定僖公，使鲁国赖之以安，是仲孙不能匡君以义，而高子则能权而合宜，故春秋一则直书曰来，而不言其故。
一则羙而称子，且曰来盟。
则二子之得失可见矣。
仲尼曰君使臣以礼，臣事君以忠。
谓之以礼，则不可为私也。
谓之以忠，则不以趋走承顺为恭，而以责难陈善为敬也。
然则仲孙、高子之得失，岂不昭昭矣乎。
夫齐之与鲁，亲则甥舅，且邻国也。
鲁国有难，齐其可以坐视之？而况于盟幽之役，既以伯主自任，昭大神要言焉，于是乎授之诸侯，将何为耶？天祸鲁国，庄公即世，而嗣子弗终，无所归咎鲁之臣子，方将有讨而力不足，则大国是望而巳矣。
桓公不修乃职，而有乘乱取国之心，乃使仲孙来鲁，阳以省难为名，而阴行窥觇之计，伯主之义岂若是哉？仲孙之言曰不去庆父，鲁难未巳，则既知罪人之所在矣，则劝其君共行天讨不可后也，乃曰难不巳，将自毙。
固将坐而待之乎？虽有务宁鲁难，而亲之之言不足以盖其幸灾飬患之罪矣。
卒使臣奸稔恶，无所忌惮，而武闱之祸再作。
向使仲孙能劝桓公早为之所，岂至此耶？春秋不言其故，而止曰来，则其来之无名可知矣。
闵公无禄，鲁国无君，桓公又使高子将南阳之甲，至鲁而谋其国，其所以命高子者，想不异于仲孙矣。
而高子则不然，君之命我，虽无一定之言，而我之事君，岂可不引之以当道哉。
与其取鲁而失天下之心，孰若安鲁以昭吾君之令德哉。
于是制其阃外之命，鲁未有君，我是以定公子中之位。
鲁难未巳，我是以有鹿门吏门之城。
鲁民未安，我是以和其不恊而为之盟，使周公之社稷赖以不坠，而齐侯获存亡继绝之名于天下。
呜呼，事君若高子，真所谓大臣哉，若仲孙者可谓具臣而巳矣。
故春秋特褒之而称子，且曰来盟，见其权在高子。
而高子又能行权而合乎善，非若仲孙之比矣。
或曰仲孙以省难来，安知其阴行窥觇之计乎？曰观桓公之问曰鲁可取乎，则知之矣。
曰然则仲孙何以称字而不贬乎？曰仲孙虽不能劝君以讨贼，而亦未尝纳君于恶也，故曰君其待之非也。
而曰君其务宁鲁难而亲之则是矣，故以仲孙方之高子则不足，若加贬焉，则有劝桓公乘时以取鲁者，又将何以罪之哉？此又轻重之权衡也。
故曰春秋非圣人莫能修之，夫岂可以苟言哉。

○晋人执虞公

诸侯狥利以失国，乃其自取之也。
夫有国家而以利狥人，未有不失之矣，其虞公之谓乎。
虞公贪壁马之赂，而从晋以灭号，号亡而虞亦随之。
春秋书曰晋人执虞公，言以众人执独夫也。
夫以千乘之国，爵为上公，而晋人执之如一夫然，非虞公自取之乎。
观圣人之所书，可以为贪利者之戒矣。
夫虞，太王之昭也，晋于是乎灭虞矣，则不言灭，而止言晋人执虞公，何耶。
盖灭者，亡国之善词，上下之同力也。
上无明王，下无方伯、诸侯，而有壤地褊小，困于强暴，力不足而失其国，非其有以致之，则书灭以见灭之者之罪，如谭遂弦黄之类是也若。
夫虞公则异于是矣，以堂堂上公之尊，君百里之地，夫孰得而犯之哉。
今也重货财而轻兄弟，信邪说而违忠言，壁马既入，而灭号之师遂起，不思下阳灭而号不能为号，号灭而虞不能以为虞，辅车相依，唇亡齿寒，宫之奇言之矣，而不听，是爱社稷不如垂棘之壁，而视同姓之亲不如屈产之乘也。
不仁不智，无礼无义，非独夫而何哉。
以千乘之君而身为独夫，其亡也非不幸矣。
春秋不书晋人灭虞，而曰晋人执虞公，若曰虞地之缊于晋久矣，虞公之死，命制于晋而巳矣。
故左氏曰罪虞，且言易也。
谷梁曰其曰公者，犹下执之之词也。
呜呼，利之能亡人国若是哉。
人亦有言，家必自毁而后人毁之，国必自伐而后人伐之，其如虞公矣。
或曰晋之于虞，同姓也，卫侯毁灭邢而生，名之虞，固有罪而晋得从末减，何耶。
曰灭人之国，其罪易见，而贪利以失国，其罪难明。
下阳邑也而以虞晋灭之，为文晋之罪巳见矣，今又执虞公焉，天子之上公而晋人擅执之，是无王也而得为无罪乎。
春秋不以梁亡之法书之，则亦不以恕晋矣。
若夫灭同姓之恶，复何待于贬耶。

○莒人伐我东鄙，围台，季孙宿帅师救台，遂入郓。

伐国而围人之邑，与救患而入人之邑者，皆王法之所不容也。
夫兵，春秋之所恶，至于乘势以为利，尤有所不当为者矣。
我襄公之十有二年，莒人伐我东鄙而围台，书伐、书围，是罪之在莒也。
季孙宿受命以救台，不受命而遂入郓，书救而遂入，是罪之在季孙矣。
莒固不义，而鲁亦岂为义哉。
春秋比而书之，所以着二国阻兵修怨之罪也。
凡书伐者，皆恶其擅兵以为暴也。
伐而围人之邑，则又甚矣。
凡书救者，皆善其恤患而解纷也。
救而遂入人邑，则救不足言，而入为罪矣。
是故蕞尔莒国，敢伐我而围邑，患自外至者也，君子固为鲁忧之。
季氏强臣因救邑而生事，患自内作者也。
鲁国之忧至是始大矣。
呜呼，龙旗承祀，奄有龟蒙，鲁，周公之裔冑。
春秋之时，惟齐倚其舅甥之故，而转为仇敌，其它若宋、若卫、若晋、若秦，皆不敢以一矢相向者，畏周公故也。
今以僻陋在夷之莒，乃敢执干戈与鲁周旋，庸非鲁人自取之乎。
于郦之役，季友败其师而俘其卿，莒人不敢报也。
僖公屈千乘之尊，嫁女干其大夫，而自主之。
又降班失列，下与之盟。
封境之间虽得无事，而辱国亦甚矣。
宣公以不正之君，贪功狥利以启争端，莒犹未敢致报，畏鲁之有齐援也。
襄公不务德政而属鄫以为私，卒致莒人灭鄫，而侏儒有□绐之败甲，是鲁之不能为人所料，而莒始敢称兵伐我矣。
至于今而围台，乃莒人伐我之二役也。
间诸侯之有事，背盟好而兴戈矛，今又伐我而围其邑，莒之罪不可胜诛矣。
季孙受命以救台，台者，我之封邑，受诸先王，有民人焉，不可以不救也。
师至而莒围解，振旅以归复命可矣，乃乘时而遂入郓，无乃怒蹊田而夺之牛乎？尤而效之，其罪与莒同矣。
而擅权生事，不有其君，非细故也，其患岂直伐我东鄙而巳哉。
春秋书莒人伐我东鄙，围台，所以着莒人之罪，继书季孙宿帅师救台，遂入郓。
帅师救台，可也。
而遂入郓，不可也。
遂者，专事之词。
入者，不顺之意。
则季孙之罪不可逃矣。
故尝论之，莒鲁之争，每不利于公，而利于季孙。
厥后乘乱取郓者，季孙也，而叔孙当其讨伐莒而取郓者，又季孙也，而昭公受其辱。
其事盖权舆于救台入郓之举矣。
故曰莒患不足为忧也，而大夫之患深可为鲁忧也，讵不信哉。

○卫人立晋

为臣而擅置其君，为子而专有其国，则皆得罪于王法矣。
夫春秋为正名分而作也，卫有州吁之乱，贼既讨矣，其国人不请于天王而立晋，是擅置其君也。
晋虽诸侯之子，无王命而遂立焉，是专有其国也。
春秋书曰卫人立晋，则卫人与晋之罪皆无所迯矣。
古者诸侯继世袭封，则内必有所承。
爵位土田，受之天子，则上必有所禀。
必承国于先君者，所以重父子之亲。
必禀命于天子者，所以正君臣之义。
天下之大伦于是乎在，而可以私乱之乎。
卫州吁以嬖人之子弒其君而自立，诸侯连兵，欲定其位，而卫人不以为君，凡经八月而杀之于濮，谓卫国之无人焉不可也，柰何知其一而不知其二乎，此圣人之所深惜而特起卫人立晋之文也欤？吾尝观卫人之杀州吁，而知春秋之初，人心之天理犹明也。
及观卫人之立晋，而伤春秋之时，人心天理之坏亦自此始也。
何也，击鼓其镗，踊跃用兵，介先君之宠，握百里之权，弒其君而虐用其民，有宋鲁陈蔡以为之党，其势未易取也。
然而敢即图之，使一往而陈人遂执以请莅，以一告老之大夫主其谋，而国人无不从，诸侯无敢沮，非人心天理之犹明而若是夫？柰之何讨贼之后，遽尔相率，自置其君，而不使一介行李告于天子，视周室如无人焉，则不顾先王之典，而陷其君于无王之罪矣。
彼晋者，宣公也，纵不足责，而石子，贤人也，亦不念水木之有本源乎？无他，狃于见闻之习，而遂以为常也。
贤者而若是矣，人心天理之坏可胜救乎？观卫人立晋之文，继于卫人杀州吁于濮之后，其为深惜之可知矣。
是故卫人书立，立者，不宜立也，所以着擅其君之罪也。
于晋，绝其公子，言其内无所承也，所以明专有其国之非也。
晋也既立，卒于不令，以乱卫国，大抵不正其始者，必不能善其终，盖亦必然之理矣。
或曰春秋书立君者二，此年卫人立晋，及昭二十三年，尹氏立王子朝是也。
彼则指其立之之人，而此则言卫人何也？盖立子朝者，尹氏之私意也，朝不当立，而独尹氏立之也。
晋虽不当专有其国，而实当立，故卫人之立晋，特不请于王为可罪，而非若尹氏之私于子朝也，此又轻重之权衡也。
吁，睈人之笔严矣哉。

○三月癸酉，大雨震电。
庚辰，大雨雪。

春秋纪阴阳之失节，所以示人君不可忽天道也。
夫春秋常事不书，惟异而后书之，震电雨雪，常有之物，而以为异，何耶？盖周之三月，乃夏时之正月，阳气未大发也，而大雨震电，阳失节矣。
震电既发，则雨雪不当复降。
越八日而又大雨雪，是阳穉而阴复肆也。
阴阳之交失若是，安得不以为异乎？天人一理，有感则有其应。
观春秋之所书，而隐公之失政可知矣。
愚尝求之洪范庶征之论矣，君人者，所以建皇极而纳民于福者也，是故雨旸、燠寒、风之若否，由之而应，于是乎有恒寒、恒燠之罚焉。
人君知之，则遇灾而惧，虽有其象，而无其应。
不然则应复为感，而灾咎之来必矣。
是故震电者，阳精之发。
而雨雪者，阴气之凝。
震电则发于燠，雨雪则凝于寒，不可并行也。
隐公即位九年于兹，不闻令政，而多凉德，以诸侯而不事天子，以国君而不抚庶民，军旅数兴，政权下替，君道之失久矣。
今以建寅之月，未当启蛰之时，而大雨震电，阳气之动，巳迥于早矣。
雷电既发于癸酉之辰，而雨雪复作于庚辰之日，阳不顺令，而动非其时，故不能胜阴之兆见矣。
故震电而曰大雨震电，雨雪而又曰大雨雪，则皆非小变矣。
为隐公者，盍亦反躬而自省矣。
德不修欤？政不举欤？谗邪之未去欤？善人之弗用欤？抑小民之失其所，而祭祀之不共欤？何上天降鉴之若是也？我其夙夜畏天之威，而思所以自新，庶其免于戾矣，公则藐乎无所警也。
方且伐宋取邑，会郑入许，杨杨然自以为功，而锺巫之难作矣。
春秋所书，虽然不言其应，而事应之符，昭然不昧，故曰非深明夫天人之理者不可以言春秋也。
抑尝考之于经，凡书雨雪者三，而两在冬。
若以夏时言之，则雨雪，冬所当有，春秋法不当书，而况二百四十二年之间，岂止两雨雪耶？故知春秋之以周正纪事而书。
冬之为建酉戌亥之月无疑也，此夏时之正月，则以震电雨雪兼作为异，且又大而过常，则皆为不时矣。
呜呼，读春秋者，不以全经贯之，而欲因一句以求义，安能得圣人之微意哉。

○公子结媵陈人之妇于鄄，遂及齐侯、宋公盟。

大夫轻身以亲，浅事而专命，以抗公侯，春秋书之，所以责其重以失巳，而又轻以失人也。
夫礼莫大于正名分，过与不及，皆罪矣，而况于一出而两失之乎？今公子结以国卿之尊，而下媵陈人之妇，是以所重，临乎礼之轻，既失巳矣。
既而以大夫之卑，而专事以及齐侯、宋公盟，是以所轻干乎礼之重，又失人焉，然则结之不知礼也甚夫，春秋能不深恶之哉？吾闻之易曰，君子以裒多益寡，称物平施，故以微者而视大夫，犹以大夫而视公侯也，其体之不敌，犹堂陛之有级，截然不可犯矣。
今公子结以诸侯之子，为当国之卿，固将任出谋发虑之寄，以匡社稷、庇民人也，今乃纵一巳之私情，亲媵妇之浅事，是谓以尊临卑，而乱上下之等威矣。
至于齐侯者，太师之胤，东州之方伯也。
宋公者，先代之后，天子之上公也。
夫岂列国大夫所可敌哉？乃不自揣而敢上要之盟，无乃以卑抗尊，而紊君臣之名分乎？故以公子而媵微者之妇，是以冠而荐屦也。
以大夫而盟齐、宋之君，则举足而加首矣。
不特此也，人臣非君命不越境，鄄，卫地也，以私事而出，不可也。
大夫无遂事，盟者，有国之大权，不禀于君而专之，不可也。
然则此行也，岂特失已、失人而巳哉？又有不臣之罪矣。
春秋据事而直书之，结之罪其可逃乎？是故牲盘之好，方讲于秋，至冬而三国之师至于西鄙，故曰国必自伐而后人伐之，其公子结之谓乎？虽然，鲁则失矣，齐亦未为得也。
彼结之求盟，其从其否，固在我也，何至以二国之君而辄从其所欲哉？既盟而后伐之，非矣。
厥后季孙行父会齐侯于阳谷，求盟，而齐侯弗及之盟，夫以啇人之不义，且能却行父之请，而况于堂堂伯主之尊乎？呜呼，结不足责也，吾独深为齐桓惜之。

○公会齐侯（云云），盟于牡丘。
宋人伐曹，楚人败徐于娄林。

伯谋不恊而与国贰，此外夷之所以得肆其志也。
甚矣，齐桓之伯，有始而无终也。
牡丘之役，将以救徐，而先为盟，固可见其不恊矣。
誓言方新，而宋人有伐曹之举大，功未立，而自携贰，将何以御外患耶？遂使楚人得志，而败徐于娄林，中国之势于是乎衰矣。
由此观之，非桓公不能敦不息之诚而至于斯欤？常谓齐内以治外者，善谋也。
慎终以承始者，善道也。
故外夷之进退，未尝不视诸华之疆弱。
而诸侯之向背，又岂不由伯心之思斁哉？是故桓公之始伯也，郑侵宋，则合宋卫以致讨。
荆伐郑，则率鲁宋而往救。
分灾讨贰，诸侯无阙，故能壮中国之势以服四夷。
召陵之功，蔚为五伯之盛，诚可嘉也。
使其尝存是心，不亦善乎。
柰何葵丘既会，震矜遂生，由是楚伐黄而不救，以次陉，椅角之助，反贻队命亡氏之悲，则桓公之不足以宗主诸侯，人知之矣。
不然以密迩山东之徐，楚人何敢踰越险阻以伐之耶？今楚而敢伐徐，则以不救黄，而觇桓公之不能矣。
公能于此，而振旅焉，犹可及也。
柰何八国诸侯萃于牡丘，则不鼓行，直指淮泗之间，以拯徐人于焚溺，而方且刑牲歃血以诏鬼神，诸侯君实有之，何辱盟焉？则伯谋之不恊可知矣。
使敌人得以忖度其情，而淹留不退，谁之咎耶？大夫之救不闻有功，而伐厉之师徒为黩武，未几而无役不从之，宋遂敢致怨于伐厉、从齐之曹，虽曰弱曹不顾齐矣，不知牡丘之盟何为耶？外忧未弭，内志巳暌，俾好恶同之之国，翦为仇雠，而不能禁，兄弟阅于墙，外御其侮，今不然矣，中国之虚实在楚人目中矣。
于是荆尸乘广之旅，蠭合豕突，以败徐于娄林，则向日为齐取舒之人，今亦无以庇其民矣。
使三十余年之功业，一旦扫地，岂不哀哉。
尝因是而论之，齐桓之伯业有系于宋不小也。
方其始也，宋公推戴以为盟主，而伯业以成。
及其终也，宋人背之以伐曹，遂卒无以制楚。
昔者汤以七十里，文王以百里，曷尝倚人以为势哉？譬之于水，有本者，其出无穷。
若夫蹄涔沟浍，得雨而盈，霁则涸矣。
呜呼，此伯者之功，然所以如彼其卑，而君子不愿为之也夫。

○齐侯袭莒

大国用兵以掩人之不备，春秋特书以着其罪也。
夫兵以御暴，非所以为暴也，而况以诡诈行之者乎？齐为不道，乘莒人之不备，而潜师以袭之，不仁甚矣。
春秋特起袭莒之文而专曰齐侯，则其包藏祸心之恶何所逭哉？先王用三驱而不掩羣，君子钓而不纲，戈不射宿，待物且尔，而况于人乎？凡春秋书用兵，皆在所恶，然亦有声罪伐人，而驻兵不战以服之者矣，未闻有以袭书也。
彼小国，恃大国之安靖巳，无故而加之兵，巳有陵弱犯寡之罪，况以阴谋閟计，出其不意而掩取之乎？此春秋之所必诛而不赦者也。
济庄背澶渊之会盟，而助叛臣以伐盟主，不义甚矣。
入孟门，取朝歌，无损于晋也。
动而无所以生悖心，于是袭莒之念兴焉。
衔枚卧鼓，出莒人之不意，自谓一鼓可以得莒矣，而不虞其谋之不遂也。
旦于之门伤殷，而退蒲侯之遇，杞梁授首，亦何益哉？人亦有言，抑君似鼠，昼伏而夜动，其齐侯光之谓矣。
春秋二百四十二年之编，此为特笔，盖用兵之中，其罪为尤甚者也，而齐独有焉。
他日，宋皇瑗帅师取郑，师于雍丘，而郑罕达亦帅师取宋，师于岩，潜踪密迹，伺人之间，以相倾覆。
流而至于战国，残民以逞，若艾草菅然，始作俑者其无后乎？今年未能得志，明年再兴，伐莒之师，构怨未巳，而不知祸盈恶积，变起萧墙。
未几何时，崔氏之难作矣。
故曰阻兵无众，安忍无亲，众叛亲离，难以济矣。
呜呼，若齐庄公者，尚谁怼哉？抑尝考之于经，凡特笔以着其暴者多在于齐，故在襄公则有迁纪、郱、鄑、郚之举，在桓公则有降鄣、迁阳之文。
不特此也，春秋未尝书灭国也，而灭国亦自齐始。
发扬蹈厉之志，以成从简尚功之俗，盖其流风之未泯欤。

<h2>诚意伯刘先生文集春秋明经卷之二十</h2>

春秋明经二

○筑台于郎，筑台于薛，筑台于秦，冬不雨。

力役荐兴而民困，故天降之异为可忧夫，固国莫大于保民，而保民莫切于备患也。
鲁之庄公不知务本而节用，故即位之三十一年春而筑台于郎矣。
至夏而再筑台于薛，其秋又筑台于秦，三时而筑三台，是谓妄兴力役，无故以劳民也。
其冬而有不雨之异，抋民力困矣。
而重之以天灾，宁不深可忧乎。
是故一岁筑台而至于三，则庄公之虐其民者可见。
一时不雨而书，则圣人之忧民者可知矣。
吾甞观于庄公之经矣，公之二十八年一兴筑郿之役，而遂至于大无麦禾，则其不能务本节用，而无豫灾之备可知矣。
筑郿之岁未尝闻有水旱蝗螟之灾也，而至于仓廪皆竭，况于连筑三台，而重以不雨之变乎。
呜呼，此春秋为之深忧而谨书之也。
古者天子有灵台以候天地，诸侯有时台以候四时，夫岂以为观游之所哉。
今庄公去国筑台于远，则是为耳目之娱，而劳民矣。
劳民以自乐，使百姓见其车马羽旄，皆疾首蹙頞而相告，其何以为国乎。
故当卒岁于耜之时，既巳筑台于郎矣，至举趾条桑之月，又筑台于薛焉，侈心一肆，遂不可遏。
又役亨葵及菽之民而筑台于秦，何庄若是数数而不惮烦也哉。
财尽则怨，力尽则怼，怨怼之气积于下，而阴阳之气沴于上，是以不雨之应遂见于二年之冬。
呜呼，天之爱民甚矣，岂使一人肆于民上，而淫从其欲哉。
今兹之警，良可惧矣。
是故一时不雨，非大灾也，春秋犹谨书焉，所以寓忧民之深意也。
抑甞论之鲁于春秋，以周公之故，而为天下诸侯之宗。
庄公值齐桓之伯，宴安无事，苟能立政立事以保乂其民，周公之业可复振也。
今也不然，及此时盘乐怠傲，不亦深可惜哉。
三筑台而不雨矣，明年之春又城小谷，是以民力为不足荀，而惟其所欲为矣。
身虽终于正寝，而嗣子卒毙于乱臣之手，其国几亡。
呜呼，使天假之年，吾恐庄公之忧不在其子孙，而在其身矣。

○齐侯、卫侯、郑伯来战于郎，齐人、卫人、郑人盟于恶曹。

诸侯连兵以构怨，又结言以固党，春秋所以直书于前，而贬之于后也。
夫征伐会盟巳非诸侯之所得为，而况以不道行之者乎？郑憾鲁之后巳，而挟齐卫之君为郎之战，是谓连兵以构怨，非义甚矣。
既战而为恶曹之盟，又结言以固党，夫何义乎？春秋存其爵于战，所以见其实，贬其爵于盟，所以正其罪，圣人之笔削严矣哉。
呜呼，九伐之法，职在司马，王者所以讨不庭。
盟载之法，掌于司盟，圣人所以待衰世。
有天子在，夫岂诸侯所得而私用哉。
彼齐者，太师之胤。
卫者，康叔之后。
而郑者，宣王之懿亲也。
我周东迁，子孙日失其序，惟是一二伯父叔舅所当戮力以为藩屏，岂如弁髦而因以敝之。
今也不念先王先公，而私相树党，以侵败王略，使宗周之卑日益滋甚，其何罪大焉？呜呼，此春秋之所必诛而不以听也。
且郎之战何为耶？鲁桓，天下之大恶，人人所得而讨也。
彼郑伯既首盟于越，以定其位。
齐侯则继会于稷，以济其奸。
卫亦坐视而不问也，则皆与之为徒矣。
今乃以周班后郑之故，合三国之君亲，将戎卒压周公之封境，以快心于一战，尚为知类也夫。
是故春秋列序三国之爵，而曰来战于郎，若曰三国之志为此战也，则其动众无名，残民不道之罪可见矣。
郑伯主兵而先齐者，所以治恶党，犹卫州吁主兵而先宋也。
恶曹之盟又何为耶？方其来战也，既曰同心以从事于兵革矣，复何嫌隙而结盟哉？盖其合也不以义，则其中不无疑矣。
于是刑牲歃血，质之以鬼神，矢之以约誓，将以固其党与，而求其所大欲，而不知信之不由中，盟何益哉，徒足以长乱耳。
春秋于此贬其爵而称人，贱之也。
若曰无道之君，不足以当王爵也。
则其慢鬼神，犯刑政之罪可见矣。
是故始不书爵，则不知其为三国之君。
后不书人，则不足以瘅三国之恶。
故前书爵，而以来战着罪。
后书其盟，而以夺爵示贬。
属词比事之教，不亦深切着明矣哉。
厥后不出三年，郑伯果合纪、鲁而战齐卫。
明年齐卫又听宋人之言而伐郑，誓言果足恃乎？卒之连兵结党，惟利之从，今日取赂而纳突，明日纳朔而归俘，使兄弟之伦，君臣之义，委诸草莽而不存也。
然后王纲凘尽，而天下变为伯矣。
吁，春秋深贬恶曹之盟，其有以也夫。

○季孙宿会晋士匄、宋华阅、卫孙林父（云云）于戚，晋人执卫行人石买。

党大恶而治小罪，此晋伯不竞之所由也。
夫伯主之所以能宗诸侯者，以其能明天下之大义也。
今卫孙林父逐君而立，不正大恶也。
晋人乃合诸大夫于戚，以列其罪人于会矣，至于石买之伐曹，较之林父，非小罪乎？晋则因其来，使而执之，无乃不能三年，而缌小功之察也乎？观春秋书于戚之会于前，而书执卫行人石买于后，则晋之所以为伯主者可知矣。
云云，昔者，桓王不讨宋鲁而伐郑，以致繻葛之败，王纲始大不振，而春秋讥其不天，为其不知轻重之伦也。
今有以臣逐君，以弟篡兄，则相与为谋以成其乱，而欲以威力禁与国之争，吾知其无益矣。
故曰放饭流歠，而问无齿决，是之谓不知务，其斯之谓与？是故孙林父，卫之强臣也，昔也不能事君而出奔晋，又介于大国以归其国，非定公之所欲也。
其于先君且然矣，于嗣君乎何有？丘宫之盟，杀三公子尹佗之追，直欲以一矢加之君臣，不帅职而增淫发泄，罪孰大焉。
晋悼惑师旷之邪言，及中行偃之妄议，不能共行天罚，而反为之合七大夫于戚，以定其所立之人，其何以为训乎？遂使乱臣贼子得有所恃，以纵其恶而无所思惮也，不亦甚哉。
若夫石买之伐曹，非无罪也，然而毁瓶之怒起于孙蒯，当是时也，卫侯在外未入，而僭窃之剽犹立于位也。
使晋平因曹人之愬，治其旧恶，告于诸侯，复衎废剽，执孙林父而戮之，不亦善乎？今也舍此弗问，而执石买徒，以伐曹之故，伯讨宜不如是矣。
春秋先书于戚之会，既出林父之名，而继于卫侯出奔之后，后书晋执石买，而贬称人，且曰执卫行人，则晋人党大恶而治小罪之失可见矣。
呜呼，买可讨也，置林父而讨买，则不可也。
于是乎可以知春秋之权衡矣。
故以悼公之贤，而仅止于萧鱼。
至平公而遂有溴梁。
大夫之纵，则皆党孙氏之效也。
诸侯之贰，岂必假羽旄之事哉。
向使晋人以会戚之大夫，而讨逐君之罪，以执石买之怒，移于孙氏，则晋之伯业未可量也，而不能焉，惜哉。
他日栾盈入于曲沃，而赵鞅入于晋阳，荀寅士吉射入于朝歌，大夫相继而起，其患不减于林父。
三家竞爽，而靖公废为家人，其祸不止于卫侯，故曰出乎尔者，反乎尔者也。
又曰始作俑者，其无后乎。
推原其由，则于戚之会可胜憾哉。

○吉禘于庄公，作僖公主。

礼失于亟，而复失于缓，春秋所以病望国也。
夫丧祭之礼，各有其时。
缓与亟之失，均也。
何谓亟？庄公丧制未终三年，而闵文公之失不可盖矣。
送死，人道之大变，而不谨其礼，履霜坚冰之兆也，其可以为小失乎？【遂行吉禘之祭，无乃太早乎？何谓缓？僖公即世十有五月，而文公始作练祭之主，则又大慢矣。
先王制礼，以节人情，亟与缓，同为不敬，鲁为秉礼之国而若是焉，可芡也。
夫古者三年之丧毕，致新死之主于庙，庙之远主当迁入祧，于是大祭于太庙，以审定昭穆之序，其礼有常期也。
诸侯既葬则反虞，虞主用□，期年而练祭。
练主用栗，故特祀之于寝而不同于宗庙，以昭其孝思之诚，其日有定数也。
今闵公既失之于亟而，文公又失之于缓，一缓一亟，皆以巳意行之，先王之制紊矣。
圣人爱礼甚矣，宁不为周公之鲁惜哉。
自今观之，吉禘于庄公，在闵公二年之五月，庄公之薨至是二十三月，则三年之丧未毕矣。
丧未毕也，而可以行吉禘之礼乎？禘非鲁所当用，姑置未论。
今先君方祀于寝而非宫庙，遂用盛乐而行吉礼，三年之爱忘矣。
为子而忘三年之爱，是不有其父也。
是事也，一举而三失礼也。
故春秋禘祭不书，因其亟而书。
曰吉禘，见其用吉之早也。
曰于庄公，明其于寝也。
而闵公之失不可掩矣。
作僖公主在文公二年之二月，则僖公之薨十有五月，巳过乎期三月矣。
过朞而犹未作主可乎？生事死祭，礼之太节。
以先君练祭之主，而作不及时，以为微而忽之，慎终之意蔑矣。
事父而蔑慎终之意，不可以为子也。
是事也，积恶之原也。
春秋于他公作主不书，以其缓而书之，且谨志其日焉，而行又有异乎当时之人，则君子又乌得而不录之哉】㈠？嗟夫，禘者，天子之祭也，鲁僭天予以为常，不可胜书也。
作主者，事亡之常礼也，不必书也，今皆见于春秋之经矣。
为国以礼，而祭祀又礼之大者，而至于如此，此时之鲁尚可为周公、伯禽之鲁乎？又其甚者，禘太庙以致妾母，纵逆祀以乱昭穆，鲁之礼不可言矣。
周家之礼周公所制，以周公之子孙而坏周公之法度，吾于他国又何望焉？呜呼，周公其衰矣。

㈠此段误刻于下文《曹公孙会自鄸出奔宋》中，今补入此文。

○曹公孙会自鄸出奔宋

贤者之后，能不失其去国之礼，春秋所以着其羙也。
夫圣人不以常事迥褒于人臣，其有所褒者，必其有以取之矣。
是故大夫去国，待放而后出奔，常礼也。
曹公孙会能行之于春秋之世，则既贤于当时之人矣，而况又为子臧之后乎？春秋特因其出奔而书曰曹公孙会自鄸出奔宋。
鄸者，其食邑也。
自鄸而出奔者，待放也。
曹大夫鲜有以名氏书，其曰公孙，贤也，而又贤者之后也。
一人而二羙具焉，可不书乎？古者大夫有罪，待放于其境三年，君赐之环则复，赐之玦则去，是臣子之常礼也。
时入春秋，君臣道丧久矣，故臣子能专其邑者无不叛其国，能使其众者无不要其君，以臧武仲之智而据防以求后，况其它乎？今有人焉，语其世则贤人之子孙也，观其所公，【遂行吉禘之祭，无乃太早乎？何谓缓？僖公即世十有五月，而文公始作练祭之主，则又大慢矣。
先王制礼，以节人情，亟与缓，同为不敬，鲁为秉礼之国而若是焉，可芡也。
夫古者三年之丧毕，致新死之主于庙，庙之远主当迁入祧，于是大祭于太庙，以审定昭穆之序，其礼有常期也。
诸侯既葬则反虞，虞主用□，期年而练祭。
练主用栗，故特祀之于寝而不同于宗庙，以昭其孝思之诚，其日有定数也。
今闵公既失之于亟而，文公又失之于缓，一缓一亟，皆以巳意行之，先王之制紊矣。
圣人爱礼甚矣，宁不为周公之鲁惜哉。
自今观之，吉禘于庄公，在闵公二年之五月，庄公之薨至是二十三月，则三年之丧未毕矣。
丧未毕也，而可以行吉禘之礼乎？禘非鲁所当用，姑置未论。
今先君方祀于寝而非宫庙，遂用盛乐而行吉礼，三年之爱忘矣。
为子而忘三年之爱，是不有其父也。
是事也，一举而三失礼也。
故春秋禘祭不书，因其亟而书。
曰吉禘，见其用吉之早也。
曰于庄公，明其于寝也。
而闵公之失不可掩矣。
作僖公主在文公二年之二月，则僖公之薨十有五月，巳过乎期三月矣。
过朞而犹未作主可乎？生事死祭，礼之太节。
以先君练祭之主，而作不及时，以为微而忽之，慎终之意蔑矣。
事父而蔑慎终之意，不可以为子也。
是事也，积恶之原也。
春秋于他公作主不书，以其缓而书之，且谨志其日焉，而行又有异乎当时之人，则君子又乌得而不录之哉】㈠。
若曹之公孙会是巳。
夫公孙会者，公子喜时之后也，喜时者何所谓？子臧是也。
子臧者，曹宣公之庶子，宣公伐秦而卒于师，曹人使公子负刍守，而使喜时逆曹伯之丧，负刍乃杀太子而自立，子臧将亡，负刍惧而告罪，乃反致其邑焉。
及晋侯之执负刍也，将见子臧于王而立之，子臧辞弗立，而奔宋，曹人所谓社稷之镇公子也。
今会之出亡也虽不可知其故，然当衰乱之世，独能行古人之礼，故其去也，不即走于他邦，而居于鄸，则非有大罪也明矣。
居鄸而君不赐之环矣，然后徐徐焉自鄸出奔宋，其进退之间，雍容不乱，隐然有子臧之遗风焉，可谓不坠其世德矣。
观于子臧巳如彼，而子臧之后又如此，子臧其不泯乎？春秋之义，善善也长，而恶恶也短，恶恶止其身，而善善及其子孙，安得不特书以着其羙也哉。
故奔未有书自者，而书自鄸，则知其为待放也。
曹无大夫，唯公子首以鞌之战特书以示贬，此则特书公孙，则知其与之也。
不书其入于鄸，则非叛也。
自鄸出奔，而不以鄸系之曹，则与宋华亥、向宁、华定自宋南里出奔楚者不同也。
由此观之，圣人之情见矣。
抑尝论之，国之衰也，未尝不由亲小人而远贤臣也，是故维鹈在梁，刺于诗人。
乘轩三百，数于伯主。
其来久矣。
故子臧贤公子也，致邑与卿，而不出。
公孙会好礼者也，去国而入于宋，然后白鴈来，而公孙疆出矣，且不得以亡国之善词书于经。
呜呼，悲夫。
观鲁论，记太师以下踰河蹈海而知鲁。
观春秋，书子哀来奔而知宋。
吾于公孙会之去也，而又有以知曹矣。

㈠此段乃上文误入，当删除。

○秦伐晋，狄侵宋，楚子蔡侯次于厥貉。

疆国并起而伯势分，春秋所以深为世道虑也。
世至文公，中国衰而外夷强矣。
是故秦有伐晋之师，而狄亦为侵宋之举，二强并起，遂使楚子得以乘间，而挟蔡侯次于厥貉，以与晋争伯。
春秋狄秦于前，而爵楚于后，然则成楚之强者，秦与狄也。
观伐晋、侵宋而次厥貉，书于一年之间，诸侯之无伯害哉。
尝考春秋之时，倚方汉之险以凭陵诸夏者，楚也。
据崤亟之固以抗衡伯国者，秦也。
恃豺狼之爪牙以逞其贪焚者，狄也。
桓文不作，伯业不振，无岁不有秦狄之师，无国不有荆楚之患，春秋不以秦狄之患为忧，而以秦狄党楚为忧者何哉？盖当时天下之所倚赖者一晋而巳，今荆既盛于南，而秦又起于西，狄又跳踉于北，三强竞爽，不弱一个焉，晋之世伯不易守矣。
是故秦人伐晋，而楚遂灭江。
秦晋战于令狐，而狄遂侵我西鄙。
楚师至于狼渊，而狄又有侵齐之告，何其不约而同耶？南夷与北夷交，中国不绝如线，可不惧哉。
况于晋君冲幼，不在诸侯，于是起范山之邪谋，生蛮荆之祸心，救郑不及，楚人遂有以觇其不能。
聘鲁而傲，楚人遂敢以试其倔强。
而北方之图，坚不可破矣。
彼秦者，晋之姻亲也。
令狐之役，晋不谢，秦固不直矣。
而秦纳不正，岂为无罪？康犹不悛，不顾义理之是非，而惟以报复为事，兴兵伐晋，以取北征。
当楚狄交乱之际，而秉时肆暴，陵轹诸侯之盟主，是以夏而为夷之行，春秋以狄待秦者，晋之失伯，秦为之也。
由是狄患遂肆，而三恪之宋首被其侵，虽曰潜师以为侵掠，而豺狼之毒，寝不可遏。
是役也，非特为宋患也，将天下之患自此始矣。
于是楚人知中国之多故，而乘势以兴厥貉之次，以临宋也，临宋所以图北方也，而宋果以狄。
虽不能御，遂道以田、孟诸夫以变夷，覆载不容之罪人，俨然入于中国，驱诸侯而奴役之，天下之变，有大于此者乎？故楚从此遂得书子，同于中国，以其强之成自此始矣。
春秋狄秦于前，而进楚于后，岂无意哉。
观楚秦相与灭庸，相与盟于蜀，而他日吕相绝秦之言，亦谓穆公即楚谋我，则秦之党可知矣。
自是以后，楚伐麋而狄侵齐，楚围巢而秦战河曲，新城之盟，仅仅收拾，而齐又叛，晋人置不敢问，不欲更生，一敌以为东顾之忧也。
而不知文襄之业，堂堂然去矣。
呜呼，狄不足责也，楚亦污于荆蛮久矣。
秦之先，死于王事，有功于周室者也。
穆公以于崤之败，出悔过之誓言，圣人录之，使其由是而进于善，则其伯岂止西戎而巳哉。
柰何连兵数岁，不能成尺寸之功，而徒以成楚人之暴抗。
呜呼，春秋狄秦而至于再，其有也夫。

○宋人、卫人入郑，宋人、蔡人、卫人伐戴，郑伯伐取之。

诸侯连兵以为暴，而敌国又乘其后，春秋所以交责之也。
夫兵，圣人之所恶，而况以诡诈相报复乎？宋、卫间郑师之在外，而乘虚以入其国，既入郑矣，又召蔡人以伐戴，则其阻兵肆暴，未有若此之甚者也。
而不虞郑伯之起乘其弊，伐而兼取其师焉。
夫宋、卫固不义矣，而郑亦岂得为义哉？春秋书入、书伐、又书伐取，则为交责之也，可知矣。
周官九伐之法大，司马掌焉，列国而非王命不敢擅动其兵也。
东迁以来，王纲不振，诸侯各自为党，以奸诈为仁义，视杀戮为寻常，侵夺纷纷，莫之能禁，其罪可胜诛哉？今郑师以伐宋出，宋人知其国之无守也，于是挟卫人以捣其虚，所谓攻其无备，出其不意之谋也。
果然造郑国都，如入无人之竟，是宋、卫之得志于郑矣。
二国既巳入郑而骄，故以伐戴召蔡，借曰郑有旧怨，戴何罪乎？不过乘时徼利，以凌弱而犯寡耳，则其阻兵安忍之恶极矣，而不知郑庄之计又巧也。
方二国之入郑也，郑师巳在郊矣，不还师以自救，而委国与之，避其锐也。
及其既伐戴而图之，击其惰也。
是故驻师于郊，多方以误之，彼宋、卫狃于入郑之役，谓巳实无敌矣，而不虞郑伯之亦掩其不备，郑攻其外，戴应其内，一举而三国之师尽没，亦可为好兵毒众者之戒矣。
呜呼，宋、卫以是施之于郑，而郑又以此反之，其民何罪而鱼肉之若是耶？然则宋、卫、蔡、郑皆不可以迯王者之刑也。
春秋比书其事，而四国之恶彰矣。
抑尝考之春秋之初，以诈用兵，莫甚于宋、郑也。
前此宋人伐郑，围其长葛。
郑则输平于鲁，而不之救长葛，见取于宋，犹不顾也。
宋人自谓无能为矣，不知宋、鲁之党既离，而郜、防之取继至，则宋巳堕郑之术中而不窹也。
至此又蹈其前辙焉，卒于民不堪命，祸发萧墙。
呜呼，若宋之殇公，所谓自取之也夫。

○齐人、郑人入郕，蔡人、卫人、陈人从王伐郑。

假王命以逞其私忿，抗王威以肆其不臣，甚矣郑庄公之不道也。
夫诸侯而不知有王，恶之大者也。
郑伯憾郕之不会伐宋，于是托于王命而挟齐人以入其国，入者，不顺之词也。
则其假王命以逞私忿者可见矣。
既而以不朝得罪于王，王帅诸侯以讨其罪，乃敢用兵交战于繻葛，王非诸侯之敌者，抗王威以肆其不臣，其罪又何如哉？春秋于入郕书人、书入，以着齐、郑之罪。
于伐郑不言战败，所以存天下之防也。
呜呼，郑者，宣王之懿亲，我周之东迁，晋、郑焉依，则郑实王室之藩屏也，柰何窹生以小人之雄，连诸侯以逞其不义，东迁之初，实为无王之首，是故伐卫而专征伐之权盟，石门而乱司盟之法，温麦、周禾，君臣道丧，取邑易田，灭纪废典，则其不知有王也久矣。
至是以兵入郕，果欲尊王室哉？观繻葛之一战，可以究其奸雄不道之心矣。
夫郕者，文之昭也。
当鲁之九年，郑人伐宋召郕，而郕不与，非郕罪也。
郑庄以其尝为王之卿士，而托于王命以败诸侯，于是合齐人以虐郕，而诬以违命之罪，干戈戎马造其国都，而王臣不行，王师不出，则其矫假之罪巳明，而犹未也，一旦王夺其政，遂怀忿而不朝，以致天王奋怒，躬师三国以伐之，此举虽非天讨，而郑之见伐于王，尤足信其入郕之为矫矣。
不然郑方紏逖王慝，何至自受王师之伐也哉。
王师既至，乃不俯首请命，而敢执干戈与天子周旋，繻葛之后，至以一矢加之乘舆，逆理悖道而有若此者乎？春秋不言其战与败，所以为王讳而存天下之大防也。
虽然，郑之所以敢擅王者，未始不由入郕之役致之也。
易曰履霜坚氷，至矫制入郕，而王不问，然后大假王命以制诸侯，于是而入许，于是而纳冯，志得恴满，遂有繻葛之举矣。
自繻葛以后，而王命不行，伯图遂启，故夫东周之不振，皆窹生之所为也，论而至此郑庄之罪不容诛矣。
而齐以太公之裔，赐履㈠之命，非不重也。
乃不能以义制郑，而从其所欲，然则禄父者，亦窹生之徒与。

㈠赐履，《左传僖公四年》：“赐我先君履，东至于海，西至于河，南至于穆陵，北至于无棣”。
杜预注：“履，所践履之界”。

○杞子来朝，公子遂帅师入杞。

事人而失其礼者，周可责，责人之失礼而加以兵者，尤可罪。
夫惟智者为能以小事大，而仁者为能以大事小也。
若杞者，可谓不知，而鲁亦可谓之不仁也欤？夫杞不朝王而朝鲁，非礼矣，况以中华而用夷俗，以夷变夏，杞之罪容可免乎？鲁之于杞，有婚姻之好焉，诲之以文告，加之以训辞，抑岂不可？而公子遂帅师入其国则太甚矣。
春秋交着其罪，故杞本伯爵而贬称子，狄之也。
公子遂帅师，言其用大众也。
入者，不顺之词也，而二国之罪皆无所逃矣。
昔者太王之事昆夷，以小事大者也，其诗曰：“肆不殄厥愠，亦不陨厥问”。
曷尝自外于礼乎？汤之事葛，以大字小者也。
其书曰“乃葛伯仇饷，初征自葛”，曷尝以失礼而遽伐之乎？春秋之时，人心斁坏，天理不明，故小国安于僻陋，而无自强之志。
大国矜其威力，而无仁爱之心。
于是并吞并起，弱肉疆食，然后礼义衰而干戈横行，中国微而夷狄暴横，莫之能御，夫岂无故而然哉？且札者，先伐之后㈠，先王以之备三恪而作宾者也，今而弃命废职，忘先君之所事守，不能居其封爵，亦可鄙矣。
纵以微弱之故，欲恃大国以镇抚其社稷，则有先公之遗法在，何至以夏后之子孙，用东夷之习俗，投章甫而袭左袵，变礼乐而言侏离巳，则无礼以污大禹之明德，其何罪大焉？春秋因其来朝之用夷礼，遂从而夷之，以见杞之自绝于中国也。
由此观之，杞则诚有罪矣。
奈何鲁以周公之胤，周礼所在，彼小国不能自振而倚我大国以为援，其情亦可矜也，而况于伯姬在杞，甥舅之好，庸可弃乎？彼之来朝，岂不有慕于我而为是仆也乎？威仪文词之不类，进退揖让之或愆，胥教胥诲，以引以翼，以继武王周公，兴灭举废之心可也。
今也不然，来朝之车甫旋，而上卿授钺，直造东楼之国，舍曰有罪，何至于此？彼以其卑，我以吾暴，嘉善而矜不能之意果安在乎？春秋书公子遂帅师入杞，继于杞子来朝之后，则杞之失礼，可罪也。
而鲁之不道，不亦甚乎？抑尝考之桓之二年，杞尝朝鲁，未几而鲁亦入杞，则杞每以朝鲁而受其兵，何哉？桓不足责也。
僖公号称贤君，而亦若是耶？禘太庙，致夫人，而嫡、妾之分失。
爱季姬，遇鄫子，而闺门之防乱。
况又从楚盟齐，乞师于楚，使天下沦于涂炭，鲁之为鲁，庸愈于杞乎？不省巳而以责人，呜呼，微春秋，不仁者皆得以文其恶矣。

㈠且札者，先伐之后，当作且杞者，先王之后。

○及晋处父盟，公孙敖会宋公、（云云）晋士縠盟于垂陇。

受人之非礼，而效其尤者，罪在望国。
待人以非礼，而贰其过者，罪在伯主。
天大夫不可以抗诸侯㈠，礼之大节也。
今也文公朝晋，而及晋处父盟，是晋以非礼加鲁，而鲁受其辱矣，柰何垂陇之盟，宋、陈、郑之君在焉，而我以公孙敖会之，晋乂以士縠主之，晋既贰过，鲁亦效尤，遂使君臣之分从此大紊于天下，谁之咎耶？春秋于处父之盟，没公不书。
而处父去氏，于垂陇之盟则据事直书，而罪自见矣。
夫司盟之法巳非列国之所当专，况于以大夫而与诸侯盟乎？周道衰微，王纲解纫，及邾盟蔑，隐公实肇其端。
至于浮来之歃，降尊从卑。
于折之盟，以下援上，则乱常失序，皆自我鲁为之，宁不重可叹乎？齐桓剏伯，而以公子结抗盟为讨于防之歃，鲁又不祥，直至后幽之盟。
齐伯大定二十余年，纲纪粗立，抑何幸欤？晋文以谲主诸侯，而翟泉之役，首为厉阶，王臣且不顾矣，况与国乎？襄公当国家多难之时，不知以礼信属诸侯，而以不朝来讨，文之伯也，未能改物，何遽至此？我文公不能以周礼自守，而畏大国之威，奔走听命，辱莫大焉。
晋侯不念同姓之懿，而暴蔑周公之裔冑，以宣示其侈。
处父，大夫也，敢盟天子之公侯乎？灭纪废典，以干先王之法度，其何罪如之？春秋没公以为鲁讳，鲁人耻之，君子亦耻之也。
至于垂陇之会，宋以三恪之宾，陈以虞帝之后，郑以宣王之懿亲，咸与在列，而晋又使士縠主其盟，是晋襄之待诸侯，皆以大夫当之矣。
一之巳甚，其可再乎？晋不足责也，鲁亦可以省矣。
人以大夫盟我，我之辱也。
敖也何人，而使上敌三国之君，辱于人不戒，而亦此辱人，夫效尤，祸也，不知政权下逮自此始矣。
是故有处父之盟，而后有垂陇之盟，晋有处父、士縠，而鲁有公孙敖，相视而起，相观而化，三家六卿之祸萌矣。
春秋严谨始之法，故深贬处父，而垂陇之役，遂列二子之名氏，非但直书以从同而巳也，若曰大夫之交政于天下自此始也，由是而大夫皆得以名氏书于经矣。
仲尼曰“始作俑者，其无后乎？”由是晋有赵盾，鲁有仲遂，纷纷迭起，而桃园之事，过市之哭继见。
呜呼，滥觞之不塞，孰滔天之可遏？履霜之不谨，知坚氷之必至。
他日昭公逐，哀公走，靖金废，乃其效欤？然后知春秋正名辨分，必谨于始，为后世虑至深远矣。

㈠天大夫不可以抗诸侯，天，当作夫。

○楚人伐郑，公子遂会晋人（云云）救郑，楚子使椒来聘。

外夷猾夏，而中国失御侮之道，故外夷遂强，而用中国之礼焉，此夷夏盛衰之大机也。
夫外夷之所以强，皆由中国不振而巳矣。
当我文公之时，晋灵少懦，不在诸侯，楚人师于狼渊以伐郑，是以此尝晋之能否也。
晋大夫以五国之师救郑，而缓不及事，春秋贬大夫而人之，以见中国之不振自此始欤？由是楚势遂张，而使椒聘鲁，乃以爵书，而君臣并见，然后华夷无复辨矣，可不为之寒心哉？尝谓夷狄猾夏未足忧，而中国之衰为可忧，何哉？当齐桓创伯之时，荆始入蔡而伐郑，其势张矣。
桓公同盟于幽之后，荆始来聘，其进不过书人，而国号且未改也。
既聘之后，屡驾伐郑，而改称楚，不骎骎乎强大而将不可遏欤？然而次陉之伐振旅于前，而城濮之战献捷于后，终桓文之世不得以爵见经，以中国之有人也。
城濮以来，楚人不敢北向者十有五年，今而忽起伐郑之师，宁不谓中或无人而可以逞其愿乎？是役也，实华夷盛衰之大机也。
晋之执事不思折冲御侮，以清外患，虽起救郑之师，而逡廵畏缩，不即赴敌，遂使郑国失三大夫，不得巳而及楚平，谁之咎耶？春秋于伐郑之楚，犹以人书。
向使晋能遏之于此，亦何致遂成其强哉？惟晋人不识事势，而坐失其机，然后强夷得遂其志，而越椒来聘，公然以中□之□行乎望国㈠，观其以玊帛而来，固异乎执干戈以从事，推原其心，岂诚知义而慕之者哉？不过借此以为窥觇之计耳。
春秋于救郑之役，贬诸大夫而称人，而中国之失策自此始也。
至于来聘之役，遂进楚而称子，以蛮荆之得与齐晋并肩，自此始也。
由是而次厥貉，由是而侵陈，遂侵宋，无乃滥觞于伐郑，而滔天于聘鲁也欤？甚而至于辰陵之盟，于邲之战，首足遂倒悬焉。
然则晋灵、赵盾长乱之罪无所迯矣。
或曰来聘之举，传谓与之。
今子之云，得无异乎？曰君臣并书，固与之心。
而寖强之意见焉，不□所以从此，而凡役得书爵耶？愚请为之说曰，滕子来朝，自是而皆称子，若曰滕之沦于夷狄，自朝桓始也。
楚子使椒来聘，自是而得称子，若曰楚之进于中国，自聘鲁始也。
吁，圣人之旨微矣哉。

㈠公然以中□之□行乎望国，公然以中国之礼行乎望国。

○齐侯使其弟年来聘，有年。

礼施于不当施之人者，人事之失。
瑞降于不当降之国者，天道之变也。
夫时聘结好，常礼也，而以为非，何哉？鲁桓以不义得国，王法所当讨也。
今齐侯使其弟年来聘，兹非人事之失乎？百谷顺成，嘉瑞也，而以为异何哉？鲁桓以不义得国，天理所不容也，今五谷皆熟以有年，兹非天道之变乎？在他君，以聘问为礼，而施于桓公则非。
在他君以有年为常，而降于桓公则异，圣人之旨微矣哉。
尝谓春秋之作无非为存天理、正人伦计也，人事舛则伦不正，天道僭则理不明，圣人上奉天时，下立人纪，故有赏刑之庸，而有燮理之道焉，春秋，天子之事也，安得不于天人之际交致其谨也哉。
是故鲁桓篡隐而夺其位，人伦之大变也，执之者无罪，杀之者无柰，暴明其恶，恭行天罚宜也。
鲁之臣子义不戴天而莫能讨，则邻国之所当举法也，况于太公实受赐履之命，齐可以不问乎？柰何不修方伯之职，乃使其贵介弟将玊帛以修好，人事之反其常，未有甚于此者矣。
春秋书曰齐侯使其弟年来聘，所谓礼施于不当施之人也。
桓篡隐而有其国，天理之大变也，不有人祸，必有天殃，旱干水溢，疾疫饥馑，宜也。
天下诸侯视以为常而莫能讨，则惟天能诛之耳。
况然豊年之瑞，当应于有道之国，鲁何以致此乎？柰何不有凶灾之谴。
当其即位之三年，乃获五谷皆熟之庆，天道之反其常，未有甚于此者矣。
春秋特书曰有年，是谓瑞降于不当降之国也。
春秋深明天人之理，安得火（？）以为非常之事而谨书之哉？厥后宣公之恶，犹桓也。
元年，齐侯与之会于平州，以定公位，则亦僖公修聘之类也。
十六年而大有年，则亦桓公有年之类也。
人事之失，天道之变，春秋特于二公备之，圣人诛乱讨贼之法严矣哉。
虽然，弟年来聘，齐之罪也。
而有年之瑞，天亦僣乎？以桓公在位十有八年，大水螽灾每见于经，而仅一有年，则他岁之歉可知矣。
桓公之罪可诛，而周公之遗民不可殄也。
天为民而有年，岂桓公有以致之哉？不然，彭生之难，亦不异于蒍氏之祸，何耶？故曰天定亦能胜人，不可诬矣。

○考仲子之宫，筑王姬之馆于外。

望国以非礼为礼，春秋书之，所以正其失也。
夫知其不当为而为之者，天下之大罪矣。
故仲子，惠公之妾也，不当祀以夫人之礼，而隐公成其父之邪志，为别立宫以祀之，盖自以为得礼，而不知其非礼也。
齐者，鲁之仇也，不当为之主婚，而庄公忘其父之雠，为筑王姬之馆于外，亦自以为得礼，而不知其悖礼也。
由此言之，岂非故为其所不当为者乎？此春秋所以深恶之也。
古者庶子在父母之室为其母不禫，所以厌于尊慈母与妾，母不世祭，所以降于嫡，此礼之当辨者也。
况以妾母而敢立宫以尊之乎？父母之雠不共戴天，兄弟之雠不与同国，九族之雠不同乡党，此义之当行者也。
况以父雠而敢筑馆以主其婚，于今隐公紊嫡庶之分，而庄公忘父子之亲，天理绝而人伦亡矣。
春秋安得不深责之哉？且仲子者，桓公之妾母也，隐公承先君之邪，而让非其所当让，将立其子，而先尊其母，特以孟子既入惠公之庙，则仲子不得与之并享，则非不知仲子之为妾矣。
故特奉之以别宫，自常情言之，则不敢致诸太庙，而别立宫焉，疑若称也。
由君子观之，则谓公虽不敢祔仲子于太庙，而立宫之礼亦非。
故春秋因其始祀而书曰考仲子之宫，考者，始成而祀也。
不曰夫人而曰仲子，正其名也，而隐公之以非礼为礼可知矣。
庄公之于齐不共戴天之雠也，天王嫁女于齐，而使鲁为之主，害义甚矣。
为庄公者，泣血以请辞焉，而勿从之可也。
柰何藐然不顾，而遂受命焉。
然不馆之于国内，则非不知其不当为也，故特筑王姬之馆于外，自常情言之，则筑馆于外，不失居丧之礼，疑若可也。
以大义言之，则公也方当寝苫枕戈之时，而与仇人主婚姻之礼，不亦悖乎。
故春秋特书筑王姬之馆于外，则庄公之以非礼为礼又可见矣。
夫考宫，常事也，其得为者不昼，而考仲子之宫则书，以其乱夫妇之伦也。
考宫书于上，而继之以初献六羽，六羽尤非仲子所当用，则隐公之罪不可逃矣。
鲁主王姬久矣，其得为者不书，而庄公之主齐婚则书，以其忘父子之伦也。
筑馆书于□，而继之王姬归于齐，归齐则非鲁所当主，而庄公之罪不可逭矣。
斯二者，三纲之所系也，春秋安得不深谨之哉？呜呼，鲁之礼若是耶？而曰犹秉周礼也，然则当时诸侯之于礼可知矣。

○会于萧鱼，秦人伐晋，莒伐我东鄙，围台。

伯主既服贰国，而不能制外患，此春秋之所惜也。
夫功不在大，而患不在小也，惟不虑患于功成之后，则未有不失之者矣。
晋悼公叠三驾之劳，以得郑于萧鱼之会，此中国莫大之功也，柰何秦人继之以伐晋，借曰秦晋仇也。
蕞尔莒乃敢伐我东鄙而围台，彼固有以觇晋之怠矣。
而当悼公之世有是焉，宁不深可惜哉？故自萧鱼而晋伯衰矣。
吾尝观于齐桓公矣，方其伯之盛也，攘夷狄，恤与国，紏逖王慝㈠，如恐弗逮，何其勤耶。
至于葵丘既盟，怠心遽肆，由是楚狄交炽，公不能抑，君子伤之，以为有始而无终也。
然而缘陵之城，救徐之役，功虽不足，犹有事焉。
而未至如晋悼之遽自画于服郑也。
人徒知葵丘为桓公盛衰之会，又孰知夫萧鱼为悼公勤怠之机耶？何也？桓公之入国也，逐不臣也人以治内；围宋彭城以治外，而复伯之权舆巳在此矣。
由是而睦诸侯，和戎狄，三分四军以待来者，其勤为何如耶？故郑人之未服也，申之以五会，震之以三驾，屡盟而屡叛，屡叛而屡伐，公亦知服人以威之未尽善□，于是乎肆青围郑，聊以张吾三军，而纳斥候，禁侵掠，旋继于行成之后讲好，会而却□盟，推至诚以待郑使，反复之人，不惟回革，而有服其心，庶几乎王者之气象矣。
柰何服郑之后，遂自纵弛。
秦，虎狼也，党楚而来谋我，盍亦预为之防乎？今也徒知一郑之服为可喜，而不知外侮之至为可忧，蠭虿有毒，况敌国乎？秦人来伐，乃使士鲂以孤军御之辛，易秦而不设备。
干栎之战，不敢以告诸侯，亦可耻矣。
比及明年，僻陋在夷之莒，亦敢兴师伐鲁，而围其邑。
夫鲁，晋之同姓，事晋最谨，而莒敢陵之，岂徒弱鲁而巳？知晋之怠而不畏也。
观春秋书萧鱼之会，而继书秦人伐晋，明年又书莒人伐我东鄙，围台。
无乃与盟于葵丘，而继书狄灭温，楚人伐黄之事类乎？虽然，萧鱼之会，晋悼之终也，诸侯赖之，稍获息肩，当衰乱之世，亦可谓之小康。
然以圣人之王道律之则不然矣，悼公以清明之资而止于此，宁不深可惜哉。
悼公没，晋伯替矣。
推原其由，悼公之政，大抵以大夫分之。
当其盛也，有荀罃、魏绛之良。
及其衰也，伐秦制于栾黡，而会戚惑于荀偃、师旷，然骎骎不振，而溴梁之兆见矣。
无竞维人，岂虚语哉？

㈠《左传僖公二十八年》：“敬服王命，以绥四国，纠逖王慝”。
杜预注：“逖，远也；有恶于王者，纠而远之”。
杨伯峻注引惠栋补注：“《鲁颂》狄彼东南，郑笺云：狄当为剔。
剔，治也。
此《传》当训为治也”。
《隶释汉范式碑》：“纠剔瑕慝，六教允施”。

○宋皇瑗帅师取郑，师于雍丘，郑罕达帅师取宋，师于岩。

列国互用诈以相覆，春秋直书之，亦可见出乎已者，之反乎已也。
夫兵，圣人之所恶也，而况于以诈谋交相倾覆者乎？我哀公之九年，宋皇瑗帅师取郑，师于雍丘。
越五年而郑罕达又帅师取宋，师于岩。
夫取者，悉虏而俘之也。
成师以出，而使敌人得尽取之，则败者必有不备不虞之失，而胜者必有出其不意之计。
诈谋并作，仁义涂炭，宁不重可怜哉？观春秋书宋郑互相取师之文，可以有所感矣。
先王用三驱而不掩群，君子钓而不纲，弋不射宿，待物且尔，而况人乎？时入春秋诸侯放恣，干戈相寻，靡有宁岁。
用诈逞奇，纷纷而莫之禁，以奸宄为仁义，以杀戮为寻常，在王法不可胜诛矣。
今郑大夫欲外取邑以与嬖人，于是乎有围宋雍丘之举，其罪岂不大哉？春秋乃舍郑人之围邑，而专著宋人取师之罪何也？夫敌加于已，自反而有礼焉，则修文告以却之。
不得，则告于天子，请于方伯，必有能伸之者。
今也不然，则围郑师于雍丘，日迁舍以合垒，是宋人之志在于尽割其众，而异于解罔祝禽者矣，则不仁孰大焉？故春秋不书郑之伐宋，而但曰宋皇爰帅师取郑，师于雍丘。
言取，则无一人得脱可知，而郑之悬军深入，自取败亡之罪，亦可见矣。
佳兵，不祥之器，出乎尔者，必反乎尔矣。
不越五载，而郑罕达又以取宋师，书于经，夫向巢欲尽平元之族而围嵓，亦犹郑人之围雍丘也。
郑罕达救嵓而围宋师，亦犹皇瑗之救雍丘而围郑师也，则郑人之志亦在于报宋，必欲悉虏而俘之矣。
彼以不道施诸我，而我又以不道报之，以怨易怨，当何时而巳乎？春秋亦不书宋人之伐郑，而直书曰郑罕达帅师取宋师于岩，则用诈之罪在郑，而宋之不备不虞以取丧败之罪又可知矣。
夫国以民为本，君子之爱民也如保赤子，不时且不敢，使况以私忿小怨驱而纳诸陷阱之中，使其肝脑涂地，骨肉离析，至此极哉？有伯者作，且不可容，律以春秋之王法，皆当服上刑矣。
抑尝考之春秋之初，书曰宋人、卫人入郑，而继之曰宋人、蔡人、卫人伐戴，郑伯伐取之，是二国之以诈谋相掩非一日矣，桓文迭起，而取师之文不见于经，至是乃两见焉，而又出于宋、郑，宋以先代之后，作宾王家，而郑以母弟懿亲，蕃屏王室，而坏法乱纪至于如此，可胜诛哉？呜呼，观宋殇、郑庄于春秋之始，而知天下之无王。
观宋皇瑗、郑罕达于春秋之终，而知天下之无伯。
始而诸侯，终而大夫，又可以言世变矣。

○仰孙羯会晋荀盈（云云），城杞，晋侯使士鞅来聘，杞子来盟。

伯主以天下私其亲，故命使施礼为可鄙，而屈身要信为可贱也。
夫惟义可以率人，苟以其私，则无以令与国矣。
今晋之平公以杞出之故，合十二大夫而城杞，役诸侯，以私其母家，罪莫大焉。
是故既城之后，而使士鞅来聘。
来聘，所以拜城杞也。
未几而杞子又以来盟至鲁，来盟，所以拜杞田也。
比事以观，则其以不义动人，而有不慊于心者可知矣，然则晋之失伯不亦宜哉。
夫伯者，所以合诸侯而匡天下也，苟以德命，谁敢不从？是故齐桓公以诸侯之师城邢、城卫，天下翕然，以存亡继绝之羙归齐，不闻桓公之遣使以谢诸侯，而亦不闻邢侯、卫侯之亲往绸（？）盟于诸侯也。
而邢迁如归，卫国忘亡，其功为何如哉？惟其心在于公义而非为私也。
今晋侯以奕世之伯，号令诸侯，非弱于齐也，而城杞之后，仆仆焉来聘来盟之不暇，宁不可鄙贱哉？何以言之？晋平之母，杞女也，杞于是时非有外患如邢、卫之在齐桓时也，德则不竞，而介于大国，以劳诸侯。
夫诸侯者，天子之诸侯也，非晋国之役也。
昔者平王不抚其民而戍母家，诗人有束薪蒲楚之剌，君子伤之。
而况于晋乎？今晋臣彪不恤周宗之阙，而夏肄是屏，于是乎合十二国之大夫，勤版筑于东楼之杞。
文之伯也未至改物，何以有此弃同即异？不仁役人，以私不义，不义不仁，何以为伯主？当时鲁郑大夫有甚乎之叹，而不敢违也。
则天下皆知其不当为，而晋亦自知其不可矣。
城杞之役甫旋，而士鞅之聘踵至，谓区区礼文之未，可以盖其愆，而收诸姬之心乎？则其鄙也不待贬而自见矣。
既成其国，又治其田，使晋命之出于公，鲁何敢不尽归乎？今瘠鲁以肥杞，乃以卿大夫相继于朝府，无虗月之故，则晋之所以令诸侯者利而巳矣。
来盟以固归田，而以国君亲其事，且不守中华之礼而用夷俗焉，夫以土田之故，亲辱于人，是狥邾也。
以先伐之后而变于夷，是弃礼也。
礼亏利胜，其能国乎？呜呼，晋以城杞之故而来聘，杞以得地之故而来盟，则伯主之所以为伯主，杞子之所以为诸侯，皆可知矣。
春秋于城杞，则列序十二大夫以着其动众之罪，而继之以晋侯使士鞅来聘，又继之以杞子来盟。
杞称子，贱之也。
盖尝考于斯时，天下甚多故也。
吴楚交政于中国，此何时耶？平公举七世之伯业，一朝付之于楚，自谓可以奠枕而居矣，不知于号之会。
再读旧书于申之役，楚主中夏，他日将通少习之言，一出而执戎蛮子赤归于楚，如事天子然，“谁生厉阶，至今为梗”，蛮夷侮其外，而大臣叛其内，晋国卒剖而为三，则皆平公之罪矣。
城杞之役可胜叹哉。

○楚人伐黄，楚人伐徐，公至自会。

外患自远而至近，春秋危望国以见伯业之衰也。
夫华夷之势不两立，伯业衰，则夷狄强矣。
当齐桓之暮年，楚人伐黄而公不救，然后楚复伐徐。
夫黄，远国。
而徐在山东，与齐为邻，非外患自远而至近乎？是以牡丘之盟，春秋始书公至自会，而桓德之衰，与国皆有可危之势，于是因鲁以见其余也。
楚之为中国患久矣，东迁以来，僣号称王，凭陵上国。
尚赖齐桓剏伯，以攘夷安夏为已任，是以有次□之役，而中华之势复振，抑何幸也。
奈何葵丘既会，震矜遂□，一念之怠，前功遽废，使强夷得以忖度其心，而前日相与□旋之国悉蒙其患，自远以及于近，岂不骎骎乎剥床及肤□哉？观春秋危公之意亦可惧矣。
且夫黄，自贯泽受盟于齐，□是有阳谷之会，相为掎角以牵制楚人之肘腋，用能致屈完之来盟，则黄实有功于齐也。
今楚人敢兴兵以伐黄，无乃讨其前日从齐之故与？黄以从齐见伐于楚，则楚师之起，乃所以尝齐也。
齐既视黄而不救，然后浸淫而及徐，鸣钟击鼓，将问徐以何罪？不过为其附齐而取舒也。
借曰黄远国也，虽鞭之长，不及马腹。
徐在齐之宇下，可不被发缨冠而往救之乎？始之伐黄则置而不恤，继之伐徐则救而不亟，则极公之不竞，不足庇与国可知矣。
是故春秋凡桓公之盟会皆不书，至安之也。
至于牝丘之盟始书公至自会。
夫楚之患自黄而及徐矣，徐之去鲁不远也，辅车相依，唇亡齿寒，宁不有无厌及我之患乎？呜呼，岂独鲁也，天下之从齐者莫不岌岌乎殆矣。
春秋，鲁史。
故至公以着其危，而他国从可知焉。
啇书曰靡不有初，鲜克有终，吾于桓公见之矣。
厥后公卒未几，而楚遂至其国都以盟鲁、郑、陈、蔡。
越八年而以师伐齐取谷，至是则盟贯取舒，进次于陉之憾悉报无遗。
呜呼，向使桓公敦不息之诚，当楚人伐黄，而振旅焉，天下事岂至此也？或者谓桓公初致江黄之时，管敬仲尝有言矣，桓公不从，而卒贻祸于二国。
吁，仲之言是也，而未知道也。
使其能引公以正心修身而行王道，则岂无“自彼氏羌，莫敢不来享，莫敢不来王”之遗事乎？而仲不能也。
使小国贤君欲自援于蛮夷之污，而不克遂其志，君子盖深伤之。
不然，仲之器不小矣。

○吴入郢，于越入吴，公会晋侯及吴子于黄池，于越入吴。

强国每逞力于外，而不虞敌人之乘其后，观春秋书吴之事亦可以为戒矣。
方吴之败楚而入郢也，师犹在楚。
而于越乘虚以入，吴亦可警矣。
至于黄池之会，方与晋侯争长□，不虞于越之又入其国耶。
春秋始书于越入吴于吴入郢之后，再书于越入吴于公会晋侯及吴子于黄池之后，则其虚内事外，阻兵安忍之效，岂不深切着明也哉？尝谓以力胜人者，人亦以力胜之，此理之必然也。
春秋之季，吴国天下莫强焉，长岸鸡父之战，灭巢灭徐之文，经不绝书，犹曰以蛮夷而攻蛮夷也。
及其胜楚，则遂及齐、而及鲁、及晋，若火之燎于原，不可向迩，自以为莫能敌已，不知祸乱相寻，罔有纪极。
东南人生一越为其腹心之患，□之巳甚，而至于再，姑苏之栖兆矣。
岂不可为陵人而不顾已者之大戒哉？自今观之，吴乘楚之得罪于中国而伐之，虽曰因以复怨，犹有名也。
至于五战而造其国都，系累其人民，鞭橽其家墓，君居其君之寝，大夫处其大夫之室，弃约肆淫，恣行无忌，暴横未有甚于此矣。
方且扬杨然自以为得志也，不思国内空虚，而于越之兵捣其不备，入其巢穴，如造无人之境，无乃出乎已者之反乎已也乎？春秋书吴入郢，而继之以于越入吴，比事以观，可谓深切着明矣。
吾意其人为是恐惧而警省也，岂意夫胜齐伐鲁之后，复驾晋而争伯。
黄池有会，方将逞其枭雄以长上国，不知勾践之又蹑其后也。
死灰燃于会稽，而太子毙于姑蔑，所得几何，不足以偿所丧，春秋书公会晋侯及吴子于黄池，而又继之以于越入吴，何其蒙患于前，而又不戒于后也？呜呼，吴以力胜楚，而越又以力胜之吴，以强陵晋，而越又以强陵之，天道好还，岂不信哉。
阖闾之时犹曰不备不虞而巳矣，若夫差何其愚耶？春秋因事而比书之，垂戒之意远矣。
是故观入郢而会黄池，宜吴之盛也。
而于越入吴，败亦随之，譬之蛇豕踯躅，卒以自偾，不亦可哀也哉。
虽然，吴不足论也，吾于此而为中国诸侯悲也。
当入郢之时，特以晋不救蔡，而吴得假之以为功，吴兴而晋遂失伯。
隽李一败，北向之图稍辍，而诸侯莫之省也。
齐、卫方助叛臣以挠晋，鲁方有事于邾，而晋则惟纳蒯聩，伐鲜虞之是务也，而皆不以吴为忧，遂使伐陈会鲁，势焰大炽，而齐、晋大国俱受其患，庸非自致之耶？然后吴越争衡，而春秋终矣，其可叹也夫。

○公子结胜陈人之妇于鄄，遂及齐侯、宋公盟，齐人、宋人、陈人伐我西鄙。

大夫越礼以生事，而贻患于其国，春秋据事直书而自见矣。
夫失已失人，冦之招也。
今公子结以国卿下媵陈人之妇，既失已矣，媵妇之后，遂专事以及齐侯、宋公盟，公侯岂大夫之敢敌乎？是以牲歃徒陈，而反以致三国之伐，然后生事病国之祸见矣。
结可责也，而齐侯、宋公亦不得免焉。
古者大夫之出疆也，受命而不受词，有可以安社稷，利民人者，专之可也，未闻专命而非礼以致患者也。
夫人必自侮然后人侮之，国必自伐而后人伐之，皆由已以致之，况于已为大夫，固当使其君安富尊荣，而民无侵陵之患也。
今一举而害及其国，其罪岂不大哉？是故公子结者，鲁之卿也，媵妇浅事，非大臣之当亲，今乃纵其私情，去国踰境，以媵微者之妇，则以尊而临卑，紊上下之分矣。
彼齐侯者，太师之胤，尊为东州之方伯；宋公者，先伐之后，爵为天子之上公，夫岂列国大夫所可敌哉？今结也因媵妇之行，遂及二君为盟焉。
夫盟者，有国之大事也，乃不禀命于君而专之外，有以卑杭尊之罪，而内有以臣专君之恶，一举而二罪并焉，其可乎哉？他日西鄙之伐，辱国殄民，果谁之所致乎？则结之罪不可逃矣。
是故媵妇浅事不当书，而春秋特书曰公子结媵陈人之妇于鄄，陈人微者，既见其重，以失已矣。
而继之曰遂及齐侯、宋公盟。
遂者，专词。
及者，所欲。
又见其轻以失人也。
至于西鄙之师而书曰伐，见三国之有词于伐也。
然则三国义乎？曰鲁则失矣，三国亦岂义哉？夫以伯主之严，上公之重，谁得而犯之？蕞尔大夫而求盟，其从其否，诚在我耳。
训之以礼义，道之以名分，不与之盟可也，执而治之可也，何至以二大国之君，俛首与之共歃。
既歃之后，而以兵刅临之。
夫抗尊求盟者，公子结也，西鄙之民何罪？慢鬼神而食话言，虐无辜以黩威武，不义甚矣。
吾尝观乎文公之经有曰季孙行父会齐侯于阳谷，齐侯弗及盟。
夫以啇人之不义，且能却大夫之请，何桓公乃不能慎之于始，而悔之于终乎？然则结也不足责也，齐为伯主，于是乎有惭德矣。

○公围成公，至自围成，筑蛇渊囿。

君令不行于陪臣，而劳民以自乐，甚矣鲁之不竞也。
夫佚游从欲，巳非人君之当为，而况作于患难之时乎？是故成，鲁邑也，而疆臣据焉，定公欲堕其城，而亲帅师徒以围之，卒不能克而返，是正恐惧警省之时也，柰何告至之后，乃役民以筑蛇渊之囿，尚可谓知务乎？春秋书公围成公，至自围成于十有二年之冬，而书筑蛇渊囿于十有三年之夏，则定公之失君道可知矣。
呜呼，鲁自宣公受国于东门氏，而禄去公室矣。
成公失政，而政逮于大夫，丘里之作费邑之城，三军之作中军之舍，不绝于经，三家竞爽，不弱一个焉。
孰知陪臣之又专制其后哉？至于孔子摄相，然后费郈继堕公室，可为之兆，巳见于此。
使其终用圣人，鲁可以为政于天下矣，虽百成何能为哉？今定公不知二邑之堕出于仲尼之化，而以为巳功也，于公何难哉？是以无成，是无孟氏之言，一动强臣之心，而深沟高垒，坚守弗下，以封内之邑而用师围之，有如敌国，巳见鲁之失政矣。
况以堂堂国君之尊，伐一陪臣而不能胜，卷甲而归，亦可危巳。
吾意定公因是而惧，改前辙以自新，委国圣人之不暇也，柰何恬不知畏，告至之后，反自肆于骄乐，当举趾条桑之月，役农作之民以筑囿焉。
夫筑者，创始之词，而囿者，育鸟兽之所也。
当闲暇之时且不可为也，而况于萧墙之冦未弭，此何时耶？而自放于盘乐怠傲，无乃安危利菑，而乐其所以亡乎？置民人社稷于度外，而以奉巳为重，颠倒错乱，未有甚于此者矣。
春秋先书公围成，而继之以公至自围成，危之之意巳见。
至明年之夏而有筑蛇渊囿之书，则定公之不足与有为也明矣。
卒之女乐至庭，而圣人以燔肉去，遂使一变至道之国，日沦于微弱，而大野之麟卒虚其应。
悲夫，吾尝观乎春秋书筑台及囿凡六，见庄公一年而筑三台，当齐桓方伯，四邻和睦，国家无事，可以有为而不为也，故鲁自是始弱。
及庄公告终而遂大乱，国几亡。
成公之时，内政归于强臣，而外屡辱于大国。
末年，晋悼复伯，稍获见重，而遂筑鹿囿。
昭公游于季孙之术中而筑即囿，卒以客死。
今定公不以先君为鉴，而又履其辙焉。
呜呼，无囿犹可，无民何为？邦分崩离析而不能守，是谁之咎哉？

○取汶阳田，公会楚公子婴齐于蜀。

藉势以复地，其利国也为其微㈠；致赂以从夷，其辱国也为甚大。
夫为国而不知以义为利，未有不受其咎者矣。
鲁之成公恃晋之势，一战胜齐，以取汶阳之田，以乱而易乱也，其利国不亦微乎？遂使楚人以此借口而为阳桥之役，公也乃屈千乘之尊，会其大夫于蜀，致赂纳质以求免焉，则其辱国大矣。
观春秋书取汶阳田于前，而书公会楚公子婴齐于后，则鲁之所获不如所丧，为国而不以礼，其效岂不深切着明矣哉？尝谓天下莫大于礼，莫强于义，是故诸侯修睦以事天子，不敢失也。
而后蛮夷顺令，以事中国不敢违也。
今也友邦冢君不能和恊，而使外夷得以借此以为猾夏之阶，不亦甚哉？观成公之所以胜齐而辱于楚者，抑亦可以为戒矣。
且夫汶阳，鲁故田也，而见夺于强大之齐，考于建邦士地之图，若在封域之中，则先王所锡，先祖所受，不敢失坠，所当告于天王以正疆界，不当擅兵以取之也。
不然侵小得之，则固有兴灭继绝之义，齐固不得而有，亦岂鲁之所当有哉？今鲁之战齐也，以大夫之一怒，而介于大国，幸以获胜，则藉郄克之言以取汶阳，而不使一介告诸天子，是惟强力之恃，而于君臣之义蔑矣。
虽取故邑，与夺人之有何异哉？而不知我以强力陵人，人亦以强力而陵我矣。
未几楚人遂有侵卫、侵我之师，以问伐齐之故。
甥舅之国，翦为仇雠，而使蛮夷得以为词，亦巳俱矣。
而又不能亲贤修政，保固疆圉。
乃以国君之尊，亲会公子婴齐于蜀，而荐侑焉。
以周公之裔，千乘之君，降班失列以听于夷狄之大夫，岂不哀哉。
惟其不能以礼为国，以及此忧也。
故曰藉势以复地，其利国也为甚微；致赂以从夷，其辱国也为甚大也。
季孙行父为国上卿，固当上使其君保安富尊荣之位，而下庇其民使无辛苦盩隘之祸也，而乃不忍一朝之忿，残民以逞其私。
汶田之归，扬扬然自以为功，而辱逮君父不顾也。
方将立武宫以宣示其侈，而不知他日韩穿一言，复束手以归诸齐，而所得者为虚文，不足以偿所丧。
然后知不以义为利，而以利为利，乃有国家者之大患，而春秋讥取汝阳田之意远矣。

㈠其利国也为其微，考下文相对者“其辱国也为甚大”句，则此基字当作甚，作“其利国也为甚微”。

<h2>重刻诚意伯刘公文集后序</h2>

《诚意伯刘公文集》固栝一方文献，实为明百代文章勋业之宗，儒先理学之统也。
刻自永乐初王太史景，后凡三易梓矣。
岁久寖埋，论次或盩，海内学士大夫诵说睹慕公者每嗟咨焉。
嘉靖己未，公乡达斗山樊侍御尝刻于北畿廵院，东南修辞士人尠得觏覩。
且经义删遗，似非全集。
隆庆壬申春，豫章虬峯谢公持斧按两浙，丕崇正学，风厉人文，行部至栝，握刘公简籍，恻然曰：“集残缺矣，士君子有志用世明道，舍是何所法程哉”？乃檄烈搜讨遗文，重手校而锓焉，公诸远尔，意甚渥也。
刻成，授烈序诸末简。
序曰：烈自撮发读书，即跂向公勋业文章，为古今殊绝人物，恨不一至其地为之藻蓻，奋感依冯。
兹猥以謭薄，承乏公郡，获瞻仪刑章典，复辱挂名文字中，以自托于尚友，岂非畴昔之愿哉。
夫天将开一代文明之治，则必□马生名世之臣，以应昌期，遘会风云，翊主佐命，赞谟决策，拨乱攘夷。
辅成皇王之化，未始不本之于道德文章。
道德文章，精神心术之微也，古之君子若伊尹于啇、吕望于周，其阿衡鹰扬，事业巳定于莘野、渭滨之时。
子房始遇沛公，运筹决策以成帝业，亡一不酬。
孔明卧草庐，与先主啇搉孙曹，因蜀之资以图天下，终身不易其言。
公天挺人豪，锺禀特异，固伊、吕之亚，子房、孔明之俦也。
生丁元季，阨塞抗愤，则巳有忧天下、致太平之意。
故撰着《郁离》《覆瓿》诸篇章，言虽雄浑奥密，闳辨激壮，体裁殊而摅忠阐性，则皆所以铺撷其拯世救民之心，酿酝夫礼乐法制之教，出入造化，机变鬼神，卒泽于道德仁义之懿。
及其明炳物先，克识真主，起从而受心膂之寄，柄帷幄之筹，殄汉歼吴，驱夷奠夏，指授诸虓虎熊貔，柱石之臣，以成高皇帝大一统之业。
涤秽湔膻复，还三代之华，何其伟欤。
嗟嗟，树开国之勋猷，昭传世之文章，与古先豪杰兼休并显于千百世之后，公盖出有所为，而生非无意者矣。
岂章句之儒，虗诵读，守空文，罔效尺寸巳哉，是固烈之依凭向慕之私也，谨序。

隆庆六年秋七月朔，后学建安陈烈顿首书

附录：

<h2>《诚意伯文集》二十卷（浙江巡抚采进本）</h2>

明刘基撰。
基有《国初礼贤录》，已著录。
其诗文杂着凡《郁离子》四卷，《覆瓿集》十卷，《写情集》二卷，《春秋明经》二卷，《犂眉集》二卷，本各自为书。
成化中巡按浙江御史戴鱀等始合为一帙，而冠以基孙廌等所撰《翊运录》，盖以中载诏旨制勅，故列之卷首。
然其书究属廌编，用以编入卷数，使此集标基之名，而开卷乃他人之书，殊乖体例。
今移缀是录于末简，以正其讹。
余十九卷则悉仍戴本之原次，以存其旧。
基遭逢兴运，参预帷幄，秘计深谋，多所稗赞。
世遂谬谓为前知凡谶纬、术数之说，一切附会于基，神怪谬妄，无所不至。
方技家逓相荧惑，百无一眞，惟此一集尚眞出基手。
其诗沈郁顿挫，自成一家，足与高启相抗。
其文闳深肃括，亦宋濂、王祎之亚。
杨守陈序谓子房之策不见词章，元龄之文仅办符檄，未见树开国之勲业，而兼传世之文章，可谓千古人豪。
斯言允矣。
大抵其学问智畧如耶律楚材、刘秉忠，而文章则非二人所及也。
（四库全书总目集部别集类）

<h2>国初礼贤录一卷（浙江范懋柱家天一阁藏本）</h2>

旧本题明刘基撰。
基字伯温，靑田人，元至顺中举进士，除高安丞，罢去。
旋起为江浙儒学副提举，再投劾归。
复辟为元帅府都事，为方国珍所构。
羁管绍兴，后从舒穆噜宜逊剿捕山冦，执政者抑其功，仅授总管府判，遂弃官还里。
明初聘入礼贤馆，叅预机宻，拜御史中丞，兼太史令。
又授宏文馆学士，叙功封诚意伯。
正德九年追谥文成。
事迹具《明史》本传，此书《艺文志》《千顷堂书目》皆作基撰，然录中所载卽明太祖任用基及叶琛、章溢、宋濓四人事，且有基驰驿归里居家，一月而薨之文，则非基所作审矣。
其中纪述多与史传相合，无他异同。
又基、溢皆载其卒时事，而宋濓得罪徙蜀事则无之，叶琛事迹亦甚寥寥，葢后人杂采成书，故详略不同如此也。
（四库全书总目史部杂史类存目）

<h2>淸类天文分野之书二十四卷（两江总督采进本）</h2>

明刘基撰。
基有《国初礼贤录》已著录。
此书乃洪武中奉勅所作，案星土之说，本于《周礼》保章氏，而其占错见《左氏传》中，其法以国分配，汉晋诸志少变其例，以州郡分配，以天之广大，而仅取中国舆地分析隶属，本不足信。
基作此书，更以一州一县推测躔度，剖析毫厘，尤不免于破碎，特其不载占验，为差胜术家附会之说。
然旣不占验，何用更测分野，于理均属难通，葢附会相沿，虽以基之学识，亦不能尽破拘墟之见也。
（四库全书总目子部术数类存目）

<h2>佐元直指图解十卷（安徽廵抚采进本）</h2>

旧本题明刘基撰，汪元标订，江之栋辑。
葢世有《佐元直指赋》一篇，传为基所著。
天启丁卯，之栋因演为图式而纂注之，元标则为刋刻以行者也。
其书以相地为主，于山运、卦位、星宫、吊替之说，畧具八卷以下，详选择之要，末附上官、出行、吉凶、间采、六壬、遁甲、游鲁竒仪之说，视术家游谈不根者尚为简当云。
（四库全书总目?子部?术数类存目）

<h2>郁离子二卷（内府藏本）</h2>

明刘基撰。
基有《国初礼贤录》已著录。
是书原本十卷，分十八篇，一百九十五条，今止二卷，盖后人所并也。
基初仕元不得志，因弃官入靑田山中，着此书。
天台徐一夔序曰：“郁离者，离为火，文明之象，言用之，其文郁郁然，为盛世文明之治也”。
巳附载《诚意伯集》中，此盖其别行之本。
（四库全书总目子部杂家类存目）

<h2>多能鄙事十二卷（浙江汪启淑家藏本）</h2>

旧本题明刘基撰。
基有《淸类天文分野之书》已著录。
是书凡飮食、器用、方药、农圃、牧养、阴阳、占卜之法无不备载，颇适于用，然体近琐碎，若小儿四季闗，百日闗之类，俱见胪列，殊失雅驯，立名取孔子之言，亦属僣妄，殆托名于基者也。
（四库全书总目子部杂家类存目）

<h2>弘文馆学士封诚意伯（明）廖道南撰（四库全书史部传记类总录之属殿阁词林记卷六）</h2>

刘基，字伯温，浙江青田人，年十四即领《春秋》大义。
元至顺癸酉，以明经举进士，授髙安丞。
掲文安公曼硕一见竒之曰：“此魏征流也，而英特过之，他日，其济时之器乎”？初，基游燕京，见书肆有《象纬占经》，阅之经夕，谈诵如流，其人大惊，欲举以授之。
基辞曰：“业已习矣”。
及丞髙安，有进贤邓祥甫者精于天文、术数，乃以其学授基焉。
治髙安有能声，江西行省辟掾史，基辞去。
寻起为江浙儒学提举，又辞去。
尝与鲁渊宇文公谅泛西湖，有异云起西北，祥光掩映，湖波如绮，诸人皆赋诗记之。
基独纵饮不顾，徐呼曰：“此天子气也，应在金陵，十年当有王者起其下，我当辅之”。
众骇以为狂，悉舎之去，基独与门人沈与京剧饮湖亭，时无能知者，惟西蜀赵天泽以为隆中诸葛也。
方国珍起兵海上，元帅多尔济巴勒被其诱胁，省宪遂举公为帅府都事。
基募兵平山冦呉成，改行枢密院经厯，与叅知政事舒穆噜宜孙守处州，以拒国珍。
迁行省郎中。
经畧使李国凤上其功，执政者贪得国珍赂遗，奏入不省。
授以判官，基又辞去，归青田山中，乃着《郁离子》书。
我髙皇帝取婺州，遣孙炎聘基。
基指干象谓人曰：“此天命也，吾其行乎”？基至金陵，上时务十八策，上嘉纳之。
会陈友谅入冦，或谋以城降，或以钟山有王者气，欲趍据之。
上问基曰：“先生以为何如”？基曰：“先斩主降议及奔钟山者，乃可破贼尔”。
上曰：“先生计将安出”？基曰：“天道，后举者胜。
若散府库，开至诚，以固士心。
伏兵伺隙击之，取威制敌，在兹一举已”。
而友谅至，果大败走。
复将讨友谅于九江，基曰：“金星在前，火星在后，克之必矣”。
上大喜，即出师攻皖城，自旦至晡不拔。
基请径趍江州，遂拔之。
友谅走湖广，其洪都守将胡廷美遣子约降，预请禁约数事，上有难色，基自后踢所坐胡床，顿悟，许之。
廷美以城降。
先是，尝遣都督冯胜出攻，基授以方畧，俾夜半候望青云起，则我兵宜伏。
见黒云则彼冦兵伏也，慎勿妄动。
黒云渐薄，与青云接，此冦归也，宜急追之，果如所料。
基以母冨氏丧奔归，过衢州，值苖军叛，杀守将胡大海、耿再成、孙炎等。
夏毅时守衢城，惊惧失措，基徐为画计，且谕诸军以祸福，众乃定。
遂与平章邵荣擒苗帅、贺李等，克复诸城。
方国珍素畏基名，遣间致书问，基因宣布威徳，讽使归顺，方氏纳欵。
上遣人访基以军国重事，基随问条答，悉合机冝。
及还都，道经建德，会张士诚冦其城。
守将李文忠欲奋击之，基曰：“不出三日，贼可成禽也”，比三日，黧明，基登城望曰：“贼走矣”，趍使疾追至东阳，悉禽之。
基至入谒，上问曰：“友谅据楚，士诚据呉，二者孰先伐之便”？基曰：“友谅居上流，名号未正，宜先伐之。
友谅旣平，取士诚如嚢中物尔”。
巳而友谅复攻洪都，上亲征之，大战于鄱阳湖，胜负未决。
基密谋移军湖口，以金木相犯日制胜，上皆从之。
陈氏平，遂决计伐士诚，暨北定中原，基运筹居多。
上时至基所，屏人语移时乃去，人莫知之。
乃以基为太史令。
一日基见日中有黒子，奏曰：“东南当失一大将”。
时叅军胡深征闽，果覆没。
他日上欲刑人，基曰：“何为”？乃语以所夣，基曰：“三人头上有血，此众字也，以土傅之，得土得众之象也，后三日，当有验”。
越三日，海寜果以城降。
上大喜，悉以所留刑者俾基纵之。
是年荧惑守心，羣臣震惧，基劝罪已以回天意，上即诏谕羣臣，人心始安。
值大旱，命基谳滞狱，多所平反，天降澍雨。
张昶上请羣雄旣平，宜及时为乐，基曰：“是欲为赵髙也”。
昶色动，乃使齐翼岩等伺基，欲中之伤。
上廉得其情，昶、翼岩伏诛。
未几，为御史中丞兼太子赞善大夫。
上北廵，命丞相李善长及基留守京师，且敕以督察奸恶，以肃辇毂。
基素刚严，凢中书、内府阉人、吏胥有犯即捕治。
宦者监工匠不肃，及宿卫舎人奕棊，基启皇太子悉寘于法。
有中书都事李彬者犯法，基即废之，善长祈缓其狱，弗得，遂衔之。
上还都，基言曰：“凤阳固帝乡，非天子所都之地，虽置中都，不宜居也。
库库特穆尔虽可取，然未易轻视，愿留意”。
基辞归青田，适章溢奏定处州田税，上命减税，亩止五合，且曰：“使刘伯温子孙世为美谈也”。
厥后定西失利，库库特穆尔北走沙漠，上乃手诏召基，畧曰：“尔从朕于羣雄未定之秋，居则匡辅治道，动则仰观天象，察列宿之罗布，验日月之光华，发踪指示，无征弗克。
攻皖城，拔九江，抚饶郡，降洪都，取武昌，平处州，尔多力焉。
至于彭蠡鏖战，炮声如雷，鬼神悲号，星日晦冥。
自旦至暮，如是者四。
尔时在舟中，备尝患难，今久而未至，朕心慊焉。
命驾一来，朕心良慰”。
基至，上欲拜之爵，基曰：“陛下乃天授，臣何敢贪天功”，固辞不拜。
上以事诘责丞相善长，基曰：“善长勲旧，且能辑和诸将”，上曰：“是数欲害汝者，汝反为之地耶？汝之忠勲足以任此”。
基曰：“譬如易柱，必得大木，若用小木为之，将速颠覆。
如臣驽钝，尤不可尔”。
上欲相杨宪，基与宪素厚，乃直言曰；“宪有相才，无相器。
夫宰相者，持心如水，以义理为权衡，而已无与焉者也。
今宪不然，能无败乎”？上曰：“汪广洋何如”？基曰；“器局褊浅，观之可知”。
上曰：“胡惟庸何如”？基曰：“彼小犊尔，将偾辕而败犂矣”。
上曰：“吾之相无踰于先生”，基曰：“臣非不自知，但臣疾恶太深，不任繁剧，为之且孤厚恩，天下何患无才，愿明主悉心求之，如目前诸人，臣诚未见其可”。
上尝与论兵曰：“克敌在兵，制兵在将。
兵无节制则将不任，将非其人则兵必败，是以两军之间，决死生成败之际，有精兵不如良将”。
基曰：“臣每观庙筭，初谓未必皆然，及摧锋破敌，动若神明，臣由是知将之胜又不若主之胜。
然陛下不拘古法而胜，尤人所难”。
上曰：“兵者，谋也。
因敌制胜，岂必泥于古哉。
战陈之事，阖辟竒正，顷刻变化，如风云之无常势，要在通其变尔”。
三年七月，以为弘文馆学士。
十一月，大封功臣，拜诚意伯。
锡之诰命，追赠其祖父皆永嘉郡公。
四年正月，赐归田里。
遣子琏赴阙谢恩，并上《平西蜀颂》，上手书优答，且问以天象，基覆上言：“霜雪之后必有阳春，今国威已立，宜济以寛”，上命以其书付之史馆。
或有言杀运三十年未除者，基叹曰：“吾若当国，扫除弊俗，一二年后寛政可复也”。
初，瓯括间有隙地曰谈洋，基言于上，以为顽民负贩私盐，因挟方冦为乱，宜设廵检司，上从之。
及设廵检司，民以为非便。
适茗洋作乱，郡县匿不以闻，基令子琏奏之。
时胡惟庸柄政，憾其所奏，乃谓基图谈洋为已墓地，诏以基勲旧，赦弗治，仍夺其禄。
先是杨宪败后，汪广洋为相复败，胡惟庸继之，基大戚曰：“使吾言不验，苍生福也。
如其验诸，其如苍生何”？八年正月，胡惟庸以医来视疾，饮其药二服，有物积腹中如石，基白于上，亦未之省也。
乃御制文一通遣使送归，及家一月而薨，年六十有五。
所著有《覆瓿集》《冩情集》及《犂眉公集》。
廖道南曰：予观《诚意伯集》，慨然激叹，以为有子房之风。
及诵我圣祖之言，亦曰吾子房也。
夫子房椎击沙中，何异于伯温之愤方氏也？伯温受天文于邓祥甫，又何异于圯上老人之三畧哉？汉之元功大封，子房愿封留足矣，乃辟榖导引，明哲保身。
始神黄石之术，终从赤松之游。
《易》曰：“介如石，不终日，贞吉”，何其智也。
而伯温乃徘徊容与，雉罹于罗，象以齿焚，岂其忠于国而弗智于身耶？彭韶赞曰：治沦于弱，曷仕于时。
爰归盛徳，仕止乃宜。
就桀就汤，节义奚亏。
大哉王佐，烛物炳几。
运筹制胜，翼龙以飞。
昭回制作，文章是咨。
允为宗臣，尔爵尔祠。

<h2>刘基（明）项笃寿撰（四库全书史部传记类总录之属今献备遗卷二）</h2>

刘基字伯温，括苍人也。
元末举进士，授江西髙安县丞，掲文安公曼硕见而竒之。
寓燕京时，书肆有天文书一帙，因尽阅之，翼日即背诵如流。
其人欲以书授基，基曰：“在吾胸中，无事于书也”。
江西行省辟为掾史，议事不合去。
复为江浙儒学副提举，上书言御史失职事，寝不行，遂投劾去。
尝游西湖，有异云起西北，光暎湖水中。
时鲁道原、宇文公谅诸同游者皆以为庆云，基大言曰：“此天子气也，应在金陵，十年后有王者起其下，我当辅之”。
方国珍反，省宪复辟为行省都事，基建议方氏首乱，宜捕而斩之。
省以基所议请于朝，准招安，且授国珍以官，乃驳基所议。
行省复以基为行枢宻院经歴，而经畧使李国凤奏基有军功，执政者皆右方氏，遂置不録。
授处州路总督府判，乃弃官屏居青田山中，着《郁离子》以自见。
人有谓公画江自守计者，基曰：“吾尝恶方张辈所为，可身自为之耶”？及髙皇帝下金华，定括苍，基指干象谓所亲曰：“此天命也”，遂决计趋金陵，而总制官孙炎适以上命来聘，遂间道诣金陵，陈时务十八策。
伪汉陈友谅入寇，或谋以城降之者，或谋出据钟山者，或欲决死战者，基张目不言，上召问，基曰：“议降与奔者可斩也，如臣之计，莫若倾府库，开至诚，以固士心。
宜伏兵龙湾，伺隙击之，取威制敌，以成王业，在此举耳”。
乃用基策，乘东风，发伏击之，大败友谅军。
上喜，赏基，基辞不受。
元旦，中书省设御座，将奉小明王行庆贺礼，基骂曰：“牧竖，何能为”？因极陈天命所在，上大悟，遂定征讨之计。
攻皖城不拔，基请径取江州。
上悉军而西，友谅走湖广，拔江州。
上使冯胜攻皖，命基授方畧，基书片纸授之，令夜半出兵至某，所见某方青云起，是贼伏也，慎勿妄动。
日中后，黑云渐薄，与青云接者，此贼归也，即衔枚蹑其后疾击之，可尽擒也。
验之果然，如基所授计。
擒贼而还，遂拔皖城。
洪都守将胡廷瑞使其子约降，请禁止诸事，上初有难色，基自后踢所坐胡床，上悟许之，廷瑞以洪都降。
以母富夫人丧辞归，时苗军反金华、括苍，杀守将胡大海、孙炎等。
衢州守将夏毅莫知所为，会基至，迎入城，一夕而定。
即移书金、处属县谕以固守，遂同诸军克复处州，擒苗帅。
方国珍素畏基名，数遣人致书问，基不敢受，遣人白上。
因令基与通问，因宣示国家威徳，国珍遂纳土入贡。
上时时使人以军国事问基，基条答悉中机宜。
赴京道严州，适张军寇严州，岐阳王欲奋击之。
基使勿击，曰：“不出三日，贼当自走，追击之，此成擒耳”，比三日，基登城望曰：“贼走矣”，众见贼壁垒旗帜如故，且鼓声戒严，疑，莫敢轻动。
基趣使疾进，兵至则皆空垒，击鼓者乃所掠老弱耳。
追至东阳，悉擒之。
基既至金陵，时陈友谅据湖广，张士诚据浙西，众欲先取士诚，基曰：“士诚，自守贼耳。
友谅居上流，窃伪号，宜先伐之。
陈灭，张不足定也”。
时友谅复寇洪都，上亲征友谅，大战彭蠡湖。
基宻请移军湖口，期以金木相犯日决胜，上从之。
友谅死，荆湖平。
上还京，定计取士诚，因定中原，拓地西北，基宻谋居多。
上或时至基所，屏人语，移时乃去，人莫有闻者。
拜太史令。
一日见日中有黑子，奏曰：“东南当失一大将”，时叅军胡深伐闽，果败没。
他日基见上时方欲刑人，基曰：“何为”？上语以所梦，基曰：“是众字头，头上有血，以土傅之，得土得众之象也，应在得梦时三日，当有报至”，上乃留所欲刑人，三日后，海宁以城降。
捷至，上大喜，悉以所留人命基纵之。
荧惑守心，羣臣皆惧，基宻奏宜罪已以回天意。
翌日，上临朝，即以基言谕羣臣，众心始安。
大旱，上命基谳滞狱，平反者甚众，天应时雨。
上大喜，基因奏请宜立法定制，从之。
张士诚既灭，张昶欲乱政，使人上书颂功徳，劝及时为乐。
上示基，基曰：“是欲为赵髙也”。
未几，昶以罪诛。
上尝以事责丞相李善，长宪使凌恱因弹之。
基言：“李公旧勲，能辑和诸将”，上曰：“是数欲害汝，汝乃为之地耶？汝之忠勲足以任此”。
基叩头曰：“易柱必得大木，小木为之，必将速覆”，上怒遂解。
洪武元年，上即皇帝位，基宻奏立军卫法。
拜御史台中丞。
中丞章溢奏定处州七县税粮如宋制，畞悉加五合，上特命青田县止科五合，且曰：“使刘伯温乡里子孙世世为美谈也”。
上幸凤阳，基居守，请曰：“宋元以来，寛纵日乆，必使纪纲振肃，而后惠政可施”。
乃命宪司纠察诸道，弹劾无所避。
基劾中书省都事李彬不法事，罪当死。
而丞相李善长素厚彬，请缓其事，不聴，驰奏行在，上从基处彬死刑，基承旨斩之。
上还京师，李公愬之，基乃乞归。
上问基何言，基因奏曰：“凤阳虽帝乡，然非建都之地。
王巴拜虽可取，未易轻也”。
后定西失利，王巴拜竟走沙汉。
上手诏叙基勲伐，召至京师，累欲进基爵。
基曰：“陛下天授，臣何敢当”？上欲相杨宪，基素善宪，以为不可。
上怪之，基曰：“宪有相才，而无相器。
夫宰相者，持心如水，以义理为权衡者也。
今宪不然，能无败乎”？上曰：“汪广洋何如”？基曰：“此褊浅，观其人可知”。
“胡惟庸何如”？基曰：“此小犊耳，将偾辕而破犂矣”。
上曰：“吾知无逾先生者”，基曰：“臣疾恶太深，又不耐繁剧。
为之且辜大恩，天下何患无才，愿虚心求之。
如目前诸人，臣诚未见其可也”。
三年，授弘文馆学士，进封诚意伯。
四年归老乡里。
上尝以手书问天象事，基悉条答，大畧言霜雷之后，必有阳春。
今国威已立，自宜少济以寛。
书奏，悉以付史馆。
寻入朝，八年，疾作，命驰驿归，薨于家。
先是杨宪败，汪广洋继之，寻贬广东，乃相惟庸。
基语人曰：“吾言而验，其如苍生何”？遂忧愤成疾。
死之前数日，以天文书授长子琏，使上之，且戒勿习。
复命其仲子璟曰：“胡惟庸必败我，欲奉遗表，亡益。
他日上必思我，如有问，当宻奏之”。
其畧以为修德省刑，祈天永命之本也。
政之寛猛如循环然，诸形胜要害之地，宜与京师声势相连络，幸圣主留意。
后胡惟庸败，世以基为知人。
琏字孟藻，仕至江西右叅政，有父风。
论曰：刘公以鸿渐之翼，困于燕雀，不卑小官，其与五就桀者何异？既佐真主，谋谟帏幄，言行计从，欢若鱼水。
观其先楚后吴，决成败于一言，定皇业于呼吸，真王佐才也。
及其功成身退，可谓明且哲矣。
而卒困谗口，向非髙皇圣明，不亦殆哉。
诗曰：“谗人罔极”，又曰：“贪人败类”，吁，可畏也夫。

<h2>刘伯温《悲杭城歌》</h2>

观音渡口天狗落，北闗门外尘沙恶。
徤儿被髪走如风，女哭男啼撼城郭。

忆昔江头十五州，钱唐富庶称第一。
髙门画戟拥雄藩，艳舞清歌乐终日。

割膻进酒皆俊郎，呵叱闲人气骄逸。
一朝奔迸各西东，玉斚金杯散蓬荜。

清都太微天聴髙，虎畧龙韬缄石室。
长夜风吹血腥入，吴山浙河惨萧瑟。

城上阵云凝不飞，独客无声泪交溢。

（四库全书史部地理类山水之属西湖游览志__西湖游览志余卷六）

刘基字伯温，括苍人。
元时为江浙行省都事，时方国珍乱海上，省议主招抚，伯温主攻讨。
国珍行赂于朝，卒从省议，逮伯温于法。
侨寓杭城，盖至正癸已岁也。
作诗云；

春阳动万物，众草皆已抽。
嘤鸣亦和悦，我何独懐忧。
鲸鲵未葅醢，豺狼满山丘。

鳯凰窜荆棘，乌鸢自相求。
浮云蔽苍穹，天路阻且修。
风沙日暮起，铩羽安所投。

悲来怛中懐，涕泣纵横流。
江城阴气凝，积雨春凄凉。
出门何所见，但见瓦砾场。

新庐各有主，店舍亦已张。
市人半荷戈，使客尽戎装。
回首嬉游地，惨淡寒烟黄。

怅焉念所思，恻隐心中伤。
徘徊西湖上，怆怅有所思。
所思不可见，涕泪下沾衣。

死生一瞬息，逝者安可追。
狼瞫信君子，李陵非男儿。
鍜鐡当用椎，析薪当用斧。

抜蓼而植荼，去辛还得苦。
峨峨九阳门，卫以豹与虎。
微微蝼蚁忱，郁郁不得吐。

（四库全书史部地理类山水之属西湖游览志__西湖游览志余卷七）

刘伯温元末亡命吴中，一日与客饮西湖，会有异云起西北，光映湖中。
鲁道原、宇文公谅以为庆云也。
将分韵赋诗，伯温候望良久曰：“此天子气也，淮楚之分，十年后有真主，出我当辅之”。
时杭城犹全盛，座客大骇，以为狂，且曰：“是累我，族灭我”，悉迯去。
公独呼门人沈与京置酒亭上，放歌狂醉而罢。
（四库全书史部地理类山水之属?西湖游览志__西湖游览志余卷七）

刘基字伯温，浙之青田人，以佐命元勲封诚意伯。
当元季，以江浙儒学副提举罢归，与鲁道原游西湖，有异云起西北，光映湖水。
道原皆以为庆云，赋诗。
基益持杯满引不顾，曰：“此王气，应在金陵，十年后王者起，佐之者其我乎”？众咋舌避去。
髙皇帝既都金陵，走使聘基，基慨然谓所亲曰：“吾向游西湖，指且云云者，此公也”。
开国翊运，果符所言。
游上天竺，有诗云：

忆昔西湖覩庆云，玉毫贯顶动星文。
烛微早己征休瑞，革命方知佐圣君。

香火重参龙象窟，烟霞久负鹿麋羣。
赤松黄石今安在，徙倚莲台怅夕曛。

（四库全书史部地理类古迹之属武林梵志卷八）

刘伯温诗文足以擅一代，其得意处尚当跨宋景濂、王子充、髙季廸诸公而上之。
独以其显于事业，诗文不见称于人耳。
瞿宗吉与李昌祺所著《剪灯新话》《余话》，瞿笔路固，敏劲然剽窃者多，甚至全篇，累行誊録。
李虽用事险僻，少渉晦涩，要之皆其胸臆中语，非窃之他人也。
其诗集所谓《运甓漫藁》者，其中亦多佳句。
《余话》中则《惜花》《春起早》四词之外，吾无多取焉。
《新话》中亦惟四时词与二三竹枝词耳，其它如《香台集》《存斋诗话》之类，皆鄙俚语言，无足为道。
然则学术识见，瞿不逮李逺甚。
世竞优瞿而劣李，其异于矮人观场者无几。
宣德中，南平赵弼，成化、弘治间，山西丁伯通，余杭周礼，皆敢于著述，其所谓《通鉴广义》《续纲目发明》《雪航》《肤见》《效颦集》诸书，肤浅卑陋，直可付之一火。
周又着《湖海奇闻》，命意遣词，萎弱凡近，亦徃徃有不通处，读之可厌。
然其中诗，首首警策，窃以为挦之他人者，而未敢以告人也。
后因徧阅本朝正统、景泰间诸名公诗集，自卞户部、王舍人而下，凡即事咏物之什，无不被其剿入，杜撰一事聨合之，遂成一传，言之可羞，然亦非善窃者矣。
独常熟桑怿民、悦所谓《思玄集》者，诗文多有佳句，非赵丁诸君比也。
（四库全书集部别集类沙溪集卷十三）

<h2>太史令刘基诰朱升（四库全书集部总集类新安文献志卷二）</h2>

帝王膺歴数于天，顺时令以颁政敎，建官择人，宜莫先焉。
昔在唐帝，乃命羲和。
三代太史之职，察天文，纪时政，占候纪载，同出一官。
推天合人，古之道也。
当斯之任者，实在通儒。
刘基学贯天人，资兼文武。
少壮之年，策名科甲。
扰攘之际，控驭一方。
逮从朕游，首陈逺略。
为邦之本末，用武之后先。
尔能言之，朕能审而用之。
式克至于今日，诸所建明，一存成効。
太史之事，盖所优为。
是用因其旧官，锡以新命。
尔其用协五纪，允厘百工。
朂耆徳，纳嘉猷。
以副钦天图治之心，则予以怿。

<h2>赐诚意伯刘基还乡（明）朱元璋撰（四库全书集部别集类明太祖文集卷六）</h2>

朕闻古人有云：君子絶交，恶言不出。
忠臣去国，不洁其名。
尔刘基括苍之士，少有英名，海内闻之。
及元末羣雄鼎峙，孰辨真伪者谁？岁在戊戌，天下正当扰乱之秋，朕亲帅六军，下双溪而有浙左，独尔括苍未附，惟知尔名耳。
吾将谓白面书生，不识时务。
不久而括苍附，朕已还京，何期仰观俯察，独断无疑。
千里之余，兼程而至，谒朕陈情，百无不当。
至如用征四方，搉坚抚顺，尔亦助焉。
不数年间，天下一统。
当定功行赏之时，朕不忘尔从未定之秋，是用加以显爵，特使埀名于千万年之不朽，勅归老于桑梓，以尽天年，何期祸生于有隙，至是不安。
若明以宪章，则轻重有不可恕，若论相从之始，则国有八议，故不夺其名而夺其禄，此国之大体也。
若愚蠢之徒，必不克己，将谓已是而国非。
卿善为忠者，所以不辨而趋朝，一则释他人之余论，况亲君之心甚切，此可谓不洁其名者欤？恶言不出者欤？卿今年迈，居京数载。
近闻老病日侵，不以筋力自强，朕甚悯之。
于戏，禽鸟生于丛木，翎翅干而扬去，恋巢之情，时时而复顾。
禽鸟如是况人者乎？若商不亡于道官，终老于家，世人之万幸也。
今也老病未笃，可速往括苍，共语儿孙，以尽考终之道，岂不君臣两全者欤。

<h2>叅政刘公墓碑铭苏伯衡（四库全书史部传记类总录之属明名臣琬琰录卷七）</h2>

皇明有佐命勲臣曰诚意伯刘公既薨，上嘉念其功不寘，洪武十年秋，遂以承务郎、考功监丞官其子孟藻。
后一月，兼试监察御史。
后二月，超拜江西等处承宣布政使司右叅政。
未三年，竟薨于位，十二年六月三十日也，年三十有二。
上闻之，嗟悼不已，勑有司护丧反其里，亲为祭文，命国子生陆居敬致奠，其子廌等卜地里西石门岭董田之原，以是年十一月六日塟焉。
既而使来，属伯衡铭其墓上之碑。
按孟藻姓刘氏，讳琏，字则。
孟藻也，处州青田县人，曽祖讳庭槐，皇赠中奉大夫、中书叅政知事，护军。
祖讳（火仑），皇赠资善大夫、御史中丞、上护军，并追封永嘉郡公。
考讳基，御史中丞兼弘文馆学士、太子赞善大夫、加开国翊运守正文臣、资善大夫、护军，封诚意伯，曽祖妣梁氏，祖妣富氏，并追封永嘉郡夫人。
妣富氏，封永嘉郡夫人。
娶陈氏，子男二人，长廌，次虎。
女一人，适丽水陈仔。
孟藻生数歳，授以书二三通，辄能谙诵，后终不忘。
年十余，为文辞立就，竒气烁烁纸上，其师覧之有愧色。
孟藻器局凝重，而识虑宏逺，诚意伯之留辇下也，孟藻内事母，睦宗婣。
外应门戸，抚乡里，无一不中度。
于时永嘉为方氏所据，郷之羣无頼子煽于方氏，将相挺为变，孟藻出其不意，先其未发，一夕扑灭之，无得脱者，而阖境遂以奠枕，其年才十八耳，诚意伯以闻，上曰：“非卿焉有是子”？诚意伯之得请归老于家也，遣孟藻上表谢恩，召至榻前与语，上为倾听，而任用之意昉于斯矣。
其年复进《平蜀颂》，入见武楼下，内出所制颍川侯传友徳等文，俾持归示诚意伯，别撰进入。
自诚意伯家居，孟藻将命朝谒无虑八九至，至辄燕见。
上见其进止安雅，占对明敏，未尝不以为贤，而极为皇太子所重。
初，诚意伯请于上曰：“瓯闽之交有地曰谈洋，僻絶而嵓险，戎卒逋逃渊薮也。
愚民往往蚁聚，为奸利树，巡捡其地，庶几人知顾忌”，可其请。
执政胡惟庸当国，以不闗白恨甚。
及其封事，言郡县豪猾吏。
孟藻上之，又不先通执政，执政愈益恨。
适有旨逮豪猾吏，乃訹使诬诚意伯非法，而刑部尚书吴云等承执政风旨，议坐孟藻，頼上知其父子深，故免。
诚意伯薨之又明年夏，监察御史李铎以上旨来取其观象玩占诸书，孟藻即日出书石室中，橐从李御史赴阙，奏曰：“臣先臣基临终属臣，以书成之日，慎勿泄也，丧塟事毕其上之。
臣未及上，重烦使者来取，臣罪当万死。
今悉送官矣，唯陛下哀矜”。
上慰谕之曰：“忠孝哉，其留服事朕”。
孟藻顿首，乞赐归持服，赐寳钞三十贯遣之。
皇太子召赐食，加赐五十贯。
秋七月，服甫除，而考功丞之命下，考核平亭，时誉翕然。
上犹以为散地，兼试监察御史，风裁凛凛，眷遇尤笃。
陪祀圆丘，被旨无违礼者，缙绅多之。
明日，圆丘署丞进瑞粟，特诏孟藻与通政使曽秉政作歌，独孟藻所作称旨。
未几，除叅政，出莅江西，进阶中奉大夫。
同日除官四百余人，上谕众曰：“刘琏勲臣子，操心正大，居家奉法，歴官着效，故委以重任也。
显有异绩，且入中书矣”，众乃始知上于孟藻用之速，由知之至，而孟藻益感激图报称。
其在江西也，同官韩士原贪而苛，沈立本憸邪而不知大体，孟藻一以忠信介直自处，临事决议，不为俯仰，虽出语侵之不变。
一号一令，忖度利病，便不便而后从违。
造城砖厉民，更其要约，而倒县以解。
督运吉安，布粟兼収，而私公称便。
缭禁囚徒充斥，穷日夜之力疏理，而囹圄以空，此尤见褒赏于朝廷者也。
以此专使来锡监丞、叅政命书，方属意大用之，而孟藻愤立本专恣致疾，奄至大故。
庸非民之无禄，而天夺之乎？薨之日，君子以其方向用而遽没，降年又不永，咸涕泣□伤焉。
伯衡窃为刘氏先世之积累，至诚意伯而始发，诚意伯之遭逢，至孟藻而益隆，亦显矣乎。
况孟藻能笃其忠贞，奋其材猷，上结主知，济美先公，生膺峻擢，死蒙异数，是岂惟当世贤能？后来闻风，其未有不歆慕其忠孝者也。
然则其材虽不尽用，其志则大行，其命虽短，而其名则已长，孟藻复何憾于斯哉。
今伯衡以朋友执笔为铭，谊也，乌得而让之？铭曰：

圣皇龙兴，豪杰云从。
运筹帷幄，伟哉刘公。
令徳不匮，有君为子。
继武而作，为天子使。

君锺粹美，强絶记伦。
不烦师教，肆笔成文。
爰自弱冠，善谋善断。
不动声色，制变将乱。

事闻当宁，当宁曰嗟。
允矣肖子，亶其克家。
公虽退休，心乎宸黈。
上表上章，君则奔走。

闗门峩峩，出入不呵。
侍于燕闲，家人莫过。
上公通候，罔不恭敬。
曰父名臣，宜子之令。

柄臣憾公，独不已亲。
因事反噬，迁怒于君。
巧诋深文，冀罔天听。
君免子辜，皇仁且圣。

求公遗书，诏使临门。
乃縢乃橐，献于帝阍。
皇欲用君，君乞终制。
俞其请矣，申锡楮币。

祥琴既御，趋而造朝。
荣以好爵，曽不崇朝。
第宅鞍马，以莫不赉。
其官再迁，首尾三载。

君在考功，有陟必明。
君试御史，无回不贞。
殿彼大藩，岂无方伯。
往叅厥政，微君孰托。

有兵有民，有钱有粮。
有狱有讼，有纪有纲。
昼思夕惟，不遑启处。
何利不兴，何害不去。

去害兴利，民罔时恫。
颂声洋洋，逹于九重。
命书来锡，昭示崇奬。
使者言还，君以长往。

命难谌斯，而止乎兹。
不秉事权，以究厥施。
年与材违，皇用慨叹。
遣文祭之，亲御宸翰。

恩礼优渥，终始哀荣。
君又奚恨，虽死犹生，辉映前人。
庆延后嗣，铭以传信。
作者太史。

<h2>覆瓿集</h2>

《覆瓿集》，诚意伯括苍刘基着。
其家有刻板，余所蓄三册，得之黄学士宗豫。
刘之文不减宋潜溪，而世独称宋者，刘掩于功业耳（四库全书集部别集类东里集续集卷十八）

<h2>郁离子</h2>

《郁离子》一册，括苍刘基伯温撰，郁离以言其文也，刻板在其家，余得之前浙江布政司照磨王仲志。
（四库全书集部别集类东里集续集卷十八）

刘文成天姿更胜王文成，刘未尝讲学，而不惑二氏。
王终身讲学，而出入二氏之中，以是知其不及也。
其用处则王聪明，刘劈实，若使为相，刘则鞠躬尽瘁，有孔明之风，王则张良、李邺侯也。
（四库全书子部儒家类思辨录辑要卷三十一）

刘文成一生出处行事亦无可疵，皆与道暗合，欲不谓之儒不得也。
虽尝事元，复事明，然其心事则一以救民为主，非爱功名也。
其诗集中有《长歌续短歌》一首，具见心事，予于《诗鉴论断》中颇发明之。
（四库全书子部儒家类思辨录辑要卷三十一）

刘文成以功名掩其学术，然予谓伊吕当此时亦不过如此，圣贤学问，原主于行道救民，非必沾沾讲贯。
如王文成于寜濠军旅时，亦与门人讲学，而后谓之儒者也。
今人但知以天文术数推文成，而不知其事事皆合于儒。
（四库全书子部儒家类思辨录辑要卷三十一）

刘文成与孔明极相似，然先主取刘璋，先儒以为此孔明之失，所以不得为纯王。
若文成则一无可疵议。
（四库全书子部儒家类思辨录辑要卷三十一）

刘文成着《郁离子》，无一语不是盱衡当世，然所见颇近，谓救时之才则可，以云王佐似当再进一筹。
方正学则井田封建，大有王佐气象，但犹未练达。
其行《周官》处，俱未得缓急轻重之宜，“竒士当老其才”之语，此眞正学对针，乃当建文之时，其才犹未老，何耶。
（四库全书子部儒家类思辨录辑要卷三十一）

<h2>郁离子序（明）王祎撰（四库全书集部别集类王忠文集卷七）</h2>

《郁离子》若干巻，青田刘先生所著也。
六经以后，诸子者出，其立言皆将以明夫道也。
而其为言人人殊，葢其患在于求胜，求胜则尚竒，尚竒则立异。
夫圣人之道，不可以异求也。
愈异则愈不竒，愈竒则愈不胜。
故诸子者门分戸列，各立标凖，奋其私智，骛其臆说，为书日繁，而能不诡于道术者几希，宜其传于后世者恒鲜，而泯灭不闻者不可胜道也。
先生是书虽寓言居多，然其于天地、阴阳、性命、道徳、世运、政治、礼乐、法度之际详矣，揆之圣人之道，葢所谓不悖焉者，固不特言语之工而已，此其有不传者欤？先生名基，字伯温，治《春秋》，以进士起家，仕稍不显，而狷介之名素着。
遭世大乱，益韬晦不茍出。
虽出，不茍就也。
用是人尊信之，以为有道之君子云。

<h2>郁离子书（明）周琦撰（四库全书子部儒家类东溪日谈录卷十二）</h2>

予尝曰前代子书若老庄之类，其文简古，其道实病。
本朝《郁离》《龙门》二子之书，文虽不古，而道则无病，且非放旷之词。
比之五子之书，却甚切实。
郁离子退居青田山中，十年着为是书，世故甚熟，而取喻甚长也。
《郁离子》一书，引援典故，取喻时情，读之最能痛快，则凡处已处人处世，用无不可也。

<h2>浙三大功臣传（明）王世贞撰（四库全书集部别集类弇州四部稿续稿卷八十五）</h2>

刘基字伯温，处之青田人。
少颖敏絶羣，读书过目輙诵，善经学，工属文，傍通天官、阴符家言。
元末举进士，尝从肆得星厯书，留之一日而返之，即闇记如流，其人惊而归基书，基笑曰；“安所事书，书不在吾腹耶”？授瑞州之髙安丞，故秘书监掲曼硕有人伦鉴，见而谓之曰：“子魏玄成流也，而英特殆过之”。
基为丞以廉节着，发擿奸伏，数与强御挺，小民爱若慈父，而贵豪多不便者。
尝反故狱，检案尽得其阴私，前检官以罪去，嗛而谋中基。
行中书省乃移基入幕府以全之，寻与其长抗议不合，投劾归。
再补江浙儒学副提举，复论御史失职，受台抨，再投劾归。
基益任诞，不持循循。
尝游西湖，有异云起西北，光射湖水，客以为庆云，将赋诗，基大言曰：“天子气也，在金陵。
十年后英主出其下，非我谁名世者”？众掩耳稍遁去，基独与门人沈与原携饮湖亭，沈醉乃别，时无能识基者，西蜀赵天泽独竒之，谓曰：“公乃受魏玄成目耶？非诸葛孔明莫能当也”。
为文以王佐期基。
而方谷珍反海上，省宪乃辟基元帅府都事，与元帅筑庆元诸城，以逼谷珍。
时左丞脱里特穆尔议招抚，基持不可，曰：“谷珍首乱，赦之无以惩后。
所赦计独其余党耳”，左丞曰：“善”。
以便宜进基行省都事，与谋。
谷珍惧，使阴贿基，基却不受，持前议益坚。
左丞乃闻之朝，而谷珍悉其贿，使人浮海至京，交闗用事者，许谷珍官，听之降，而坐基擅持威福，伤人主好生德，夺职羁管绍兴，并罢左丞。
基感愤恸哭，呕血欲自杀，门人穆尔萨曰：“先生自负，何若而与匹妇共沟渎耶？且太夫人在堂，奚赖”？固持之，得不死。
自是放浪绍兴诸山水，游必有记，又多为歌诗自适。
而谷珍益肆横不可制，山冦蜂起。
行省乃复以都事辟基，授以兵。
基且抚且讨，冦悉平。
而是时舒穆噜宜孙为枢宻院判，负义干，基与之相掎角，军声大振。
自枢宻经歴迁行省郎中，经畧使上基功，而用事者右方氏，仅以基故儒学副提举资迁总管府判，基既左转，又失兵，乃纳告身，庭中拜曰：“臣不敢负世祖皇帝，无所措足矣”。
遂逃归青田山中，着《郁离子》以见志。
众避谷珍者多依基，自保客或说基：“以公才，从恶少年数万，据括苍，并金华、明、越，可传檄而下也。
方氏计有杭海走耳，画江而守之，此句践业也”。
基笑曰：“生平恶方氏、张氏，刺促㈠狐鼠，今乃效之耶”？会髙帝以下金华，定括苍，基置酒延客，指干象示之曰：“此乃岂人力也耶”？客亡去，基遂决筴从高帝。
而会上使使以金帛来聘，乃付其众弟升曰：“善保境，毋为方氏窥也”。
遂与章溢、叶琛间道走金陵。
且谓溢、琛：“吾西湖言验矣”。
既见上，陈时务十八策，上大说，语基：“先生有至计，勿惮陈，吾能行之”。
俄伪汉陈友谅倾国入冦，压金陵，而军势张甚。
上欲发兵御之，而众恇扰不决，有请背城借一者㈡，有以钟山王气，请奔据之者，至有劝纳欵者。
基后至，独张目不言，上为起入内，趣召基，屏人语曰：“先生可以有言乎”？基曰：“先斩主纳欵及奔钟山者，然后言”。
上固问：“计安出”？乃曰：“贼骄矣，诱之深入，而伏兵徼取之，故易易耳。
夫取威定霸，在此举也。
而言纳欵及奔者何也”？上于是决筴，诱破友谅，尽覆其众。
以克敌赏酬基，基弗受。
时上虽已定江东，称呉国公，而奉明韩林儿座于中书省，基怒骂曰：“彼牧竖耳，奉之何为”？遂不拜。
上怪而问基，基陈天命所在，上感悟，始定征讨大计。
师攻友谅之皖城，不下，基谓：“弹丸地，何足久劳我？友谅胆破矣，急进薄江州，彼必遁。
江州下，皖城焉往”？友谅果遁如基料。
都督冯胜攻某城，上使基授之方畧，基以一赫蹏㈢封曰：夜半出兵至某所，见某方青云起，即设伏。
顷有黒云起者，贼伏也，勿轻动。
日中昃而黒云渐薄回，与青云接者，贼归也，衔枚蹑其后，击之可尽擒也。
胜启读之，初亦莫敢信。
已而青黒云起，具如基言，始以为神，遂奉而破贼，取其城。
友谅之丞相胡廷瑞使其子请以洪都降，有所要质，上难之。
基从后掎所坐胡床，上悟而许之，洪都下。
前是基以母丧告归，上固留，不得行。
至是复伸前请，始许，而以礼官馆伴赙祭，踰等。
基归至衢，而苖军叛，杀金华、括苍守将胡大海、耿再成等，衢人汹汹。
其将夏毅忧之甚，迎基入，众即帖伏。
基为移书诸属邑，俾固守以俟。
邵平章之兵至，而悉诛诸叛将。
基治葬毕，辄为人言：“上神武，必有天下。
蕞尔方氏，不为窦融，当且为田横”。
而方氏亦素畏基，卑辞以币来唁，基白之上，上使受而答之。
因腾书宣上威徳，方氏遂请降。
上于军国有所谋輙，驰使以书叩基，基事事条答，皆悬中㈣。
俄驿召还，道建徳，而张士诚来冦。
李右丞文忠时为帅，奋欲击之，基使勿击，曰：“三日后必走，走而尾之，可尽擒也”。
三日基登城望曰：“贼走矣”，众见其壁垒旗帜如故，且闻严鼔声，莫敢发。
公复趣之，至其所，则空壁耳。
所留皆老弱俘。
追而薄之东阳，悉获其众。
基既还京入谢，上从容问曰：“吾欲取陈友谅、张士诚，而陬生谓士诚宻迩，且富而弱，宜先。
若为我策之”。
基对曰：“士诚自守虏耳，陈氏据上游，称帝，此不宜久藴崇之。
取陈氏，士诚则囊中物耳”。
而会友谅复攻围洪都，上遂率师逆击之，大战于彭蠡湖，虽小利，而尚未决。
基请移军湖口，以金木相犯日决胜，陈氏遂平。
而是时张中亦在师中，所谓铁冠道人者，临川人，其于破友谅筴算尤神絶，他占验亦称是，愈于基，国事谋断弗如也。
置太史令，秩正三品，基领之。
日中有黒子，基奏：“东南当失一大将”，俄而叅军胡琛伐陈友定败没。
上方欲刑人，而基入见，亟语之梦，以头有血，而土傅之，故欲应之。
基曰：“头上血，众也。
而傅以土，得众且得土也，应在三日”，上为停三日囚待之，而海宁降，上大悦，悉以所停囚付基，纵归里。
荧惑守心，羣下皆惴惴，以上且有诛僇。
基宻奏：“宜下书罪已，以回天意”，上许之，众乃安。
大旱，上特命基谂滞狱，甫决，雨随澍。
时基最为上所信向，所言无不听，而中书叅政张昶宠，相轧，犹时时念故元君，欲为元弱明，使人上书颂上功德，请及时娯乐，侈大宫阙，以明徳意。
上出以示基，基曰：“是欲为赵髙也”。
昶色动，心怨基，乃使其腹心齐翼岩伺基阴事，欲以中基。
而昶先坐事诛。
司天台灾，翼岩遂飞章告基専擅，顾所评皆取上宻旨行，或有请而报可者。
上怒，面诘翼岩等，悉得其受昶指状，磔于市。
上即位，擢御史中丞，领太史令如故。
诸大典制、封赏册拜，皆基与左丞相李善长、学士宋濂计定。
时处州七县粮，当加于宋岁额五升，而上独令青田仅以五升为额，曰：“令郷里世世子孙颂刘伯温也”。
时左丞相善长贵盛，基独事与抗议不相下，善长不能平也。
而适以事见谴，宪使凌说因弹之，基为上言：“李旧勲，且能辑和诸将”。
上曰：“是数欲害汝，汝乃为之地耶？且汝忠力足任此”。
基叩头曰：“为巨室者栋必大，即轻易栋而得小者，宁无为室忧”？上乃解。
一日，上欲相中书左丞杨宪，以问基，基素与宪善，对曰：“宪有相才，无相器。
夫宰相者，任理为衡，而不以已与，乃称，宪宁能无已也”？问：“右丞汪广洋何如”？曰：“此褊浅，殆甚于宪”。
“叅政胡惟庸何如”？曰：“用之偾辕破犂犊也”。
上曰：“吾固难之，吾之相毋逾先生”。
基曰：“臣非不自知，第臣疾恶太甚，又不耐繁剧，恐孤陛下恩”。
其后宪以怙宠，广洋以巽愞，惟庸以大逆，皆不良死。
而会上幸凤阳，基与左丞相居守，请于上，谓：“宋元以寛纵失国，且今刑乱用重，必使纪纲肃而后惠政可施”，乃饬诸道御史，一切按劾，权幸无所避。
而中书省都事李彬坐贪纵见法，丞相以彬省寮，且素嫟之，请于基，得缓狱，基不听。
狱具，驰奏报可，基即斩之，丞相大恚恨。
俟上归，而诉基：“盛夏方祈雨，僇人于坛壝之下，非所以奉承天意”，上惜基，持其章不下，而风基，以病请告，就医青田。
时上再幸凤阳，不能无昼绣意，建为中都，而锐欲出塞，灭王保保。
基濒行，谓上：“中都曼衍，非天子居。
王保保不可轻也”，其后皆如基言。
明年，大封功臣，手诏叙基勲伐，召赴京师，命兼弘文馆学士，已封其祖父皆永嘉郡公，乃封基开国辅运守正文臣、资善大夫、上护军、诚意伯，勲级犹二品，而禄二百四十石，仅得忠诚伯之半，非所望也。
又明年，复予告归里。
基既归，犹上章问起居，撰《贺平蜀颂》，上亦优诏答之，时及天象与时务所宜。
尝为上陈瓯闽事，盖瓯括之间有隙地曰淡洋，其南抵闽界曰三魁，为鹾盗薮，方氏所由乱。
基奏于其地立巡检司，以控扼之。
其奸民弗便也，相率挟逃戍之卒以叛，而大豪复阴持其（穴上奥下）。
基时使子琏上书奏之，而不先白中书省。
胡惟庸左丞摄相事，衔基旧语，使刑部劾基欲购淡洋地为墓，不得则创立司之说，以窘其人，致激变。
疏上弗问，复请逮其子琏，又不问。
而第令移文使基知，基乃驰入朝，见上，不敢辨，唯引咎自责而已，亦不敢言归。
惟庸俄代广洋为右丞相，寻进左。
基乃大戚曰：“吾安敢希言验，即验，如苍生何”？遂邑邑不乐，以至属疾。
惟庸觇上之念基怠，乃阳为好者。
以正月朔挟医来视疾，基饮之再，觉有物积胸中如拳石，间以白上，上亦不信也。
又三月，寖剧，使使问之，知不能起，乃为文以赠，给驿舟护归青田，亡何竟卒。
基且卒，以生平所习天文秘书封授子琏曰：“服阕亟上之，毋令后人习也”。
又为一书，大畧劝上以修徳省刑，祈天永命，且寛猛若循环然，毋持一端。
诸形势要害之地，宜宿重与京师，形势相络。
授其次子仲璟曰：“惟庸方在事，上之无益。
是不久必败，败则上思我，其时可宻闻也”。
基为人刚毅有大节，慷慨敢言，遇天下利害果势壮不复反顾，而揣摩事计多中。
其于天文尤悬断不爽若鬼神。
初，上礼重之呼老先生不名，又时时谓人：“伯温，吾子房也”。
然卒不以为相，封拜亦轻，最后恩礼亦渐薄，人以为中惟庸间云。
洪武十三年，上诛左丞相惟庸等，果复思基言，召其子琏，拜考功监丞，迁江西右叅政，蚤卒。
二十四年，召琏子廌，复故封诚意伯，岁禄五百石，予世袭。
二十五年卒，子法幼，而琏弟仲璟奏基遗疏，拜阁门使，迁谷王右长史。
靖难师起，谷王开金川门降，而仲璟独不屈，下狱，法亦停袭。
法子枢，孙昙，曽孙禄。
至景泰中，思基功，授翰林五经博士。
子宪前卒，孙瑜至弘治中晋授处州卫指挥使。
正徳中追赠基太师，谥文成。
嘉靖中复封瑜伯爵，岁禄七百石。
卒，子世延嗣。
弇州外史曰：世以诚意伯多帷幄契，又善天官家言，相率为神鬼之说，传之往往过实。
天官家言，诚巧合命中矣，然不明其所繇授，死而上之中秘，虽其家亦无习者。
世所传皆谬，以故余尽绌之不録，大较诚意伯之为人，磊落慷慨，不爱其竒，以佐英主，男子哉。
至明哲保身之微，视少伯、子房，小让矣。
百余年而人主思之，三推徳而复故封，抑何笃厚也。
同诚意伯荐者章溢，亦至御史中丞，着绩方面。
叶琛守洪都，死事。
宋濂为学士承旨掌故，侍从有声。
基之文与濂埒而材过之。

㈠刺促，忙碌急迫也。
《晋书潘岳传》：“和峤刺促不得休”。
李白《古风》之四十：“焉能与群鸡，刺促争一餐”。

㈡有请背城借一者，当作“有请背城一战者”。

㈢赫蹏，《汉书外戚传下孝成赵皇后》：“武（籍武）发箧中，有裹药二枚，赫蹏书”。
颜师古注：“邓展曰：赫音兄弟阋墙之阋”。
应劭曰：“赫蹏，薄小纸也”。

㈣，基事事条答，皆悬中。
悬字疑误。

刘文成公基，胜国取士也，负絶世才畧，三任幕职，三被诎。
髙皇帝收揽隽杰，乃束身归命，得亲帷幄宻议，光赞大业，称佐命谋臣，此天与竒遇也。
如公之英资博识，若早知废知兴，而直以韦素，际云龙之会，则子房何多逊焉。
传者谓公殁不土葬，遗命燔尸扬灰，未得问公封域果有无？诚若传语，是遵何法典？盖公曽以淡洋廵司事，为愠口所诬，赖髙皇帝神圣，直置不问，公亦不敢自理。
入朝留居京师，病笃乃归，卒于家。
遗命之意，将毋虑身后，指目由一抔土。
与公素博精占候、推筭、诸秘术，以筴髙皇帝兵谋国事，皆竒中，世所传闻若神。
淡洋之事，谤者谓公识其地有王气，欲营葬而不得，故假鹾盗奏设廵司以踞之，言者巧乗其能，公亦难以本情自解，而知公之能者，又何由信其不出此？嗟哉，乃术之为累乎？夫术数之事杳渺，圣贤之所不道，古之君子以道正世天下㈠，信其道，尚不能无诎于其身，况乎持世所不可知之术，而欲天下必能谅其心，亦难之矣。
（四库全书子部杂家类杂说之属采芹录卷四）

㈠古之君子以道正世天下，世字疑衍。

<h2>题刘青田集后㈠（明）胡应麟撰（四库全书集部别集类少室山房集卷一百六）</h2>

战国后无子书矣，东西京文赋特盛，而子书逺非先秦埒，异哉青田之子郁离也，竒气瑰藻，絶唐宋，越两都，翩翩然周末抗衡焉㈡，殆天授非人力也。
髙皇帝载造区宇，同文八荒，郁离哉！彼符赤伏㈢者陋甚矣，乃青田之为？他文体格卑卑，元末无纎殊，故曰殆天授非人力也。
而嘉隆之际，短长复出于明明之盛，至此乎？噫。

㈠胡应麟此文疑有数处脱误，文义多不通，如“元末无纤殊”句前，疑脱一与字，待考。

㈡翩翩然周末抗衡焉，周末，当作唐宋，字形相似而误。

㈢符赤伏，当作赤伏符，新莽末年谶纬家所造符箓，谓刘秀上应天命，当继汉统为帝。
后亦泛指帝王受命符瑞。

<h2>附《明史列传第十六刘基传》</h2>

刘基，字伯温，青田人。
曾祖濠，仕宋为翰林掌书。
宋亡，邑子林融倡义旅。
事败，元遣使簿录其党，多连染。
使道宿濠家，濠醉使者而焚其庐，籍悉毁。
使者计无所出，乃为更其籍，连染者皆得免。
基幼颖异，其师郑复初谓其父龠曰：“君祖德厚，此子必大君之门矣”。
元至顺间，举进士，除高安丞，有廉直声。
行省辟之，谢去。
起为江浙儒学副提举，论御史失职，为台臣所阻，再投劾归。
基博通经史，于书无不窥，尤精象纬之学。
西蜀赵天泽论江左人物，首称基，以为诸葛孔明俦也。
方国珍起海上，掠郡县，有司不能制。
行省复辟基为元帅府都事。
基议筑庆元诸城以逼贼，国珍气沮。
及左丞帖里帖木儿招谕国珍，基言方氏兄弟首乱，不诛无以惩后。
国珍惧，厚赂基。
基不受。
国珍乃使人浮海至京，贿用事者。
遂诏抚国珍，授以官，而责基擅威福，羁管绍兴，方氏遂愈横。
亡何，山寇蜂起，行省复辟基剿捕，与行院判石抹宜孙守处州。
经略使李国凤上其功，执政以方氏故抑之，授总管府判，不与兵事。
基遂弃官还青田，着《郁离子》以见志。
时避方氏者争依基，基稍为部署，寇不敢犯。
及太祖下金华，定括苍，闻基及宋濂等名，以币聘。
基未应，总制孙炎再致书固邀之，基始出。
既至，陈时务十八策。
太祖大喜，筑礼贤馆以处基等，宠礼甚至。
初，太祖以韩林儿称宋后，遥奉之。
岁首，中书省设御座行礼，基独不拜，曰：“牧竖耳，奉之何为”。
因见太祖，陈天命所在。
太祖问征取计，基曰：“士诚自守虏，不足虑。
友谅劫主胁下，名号不正，地据上流，其心无日忘我，宜先图之。
陈氏灭，张氏势孤，一举可定。
然后北向中原，王业可成也。”太祖大悦曰：“先生有至计，勿惜尽言”。
会陈友谅陷太平，谋东下，势张甚，诸将或议降，或议奔据钟山，基张目不言。
太祖召入内，基奋曰：“主降及奔者，可斩也”。
太祖曰：“先生计安出”，基曰：“贼骄矣，待其深入，伏兵邀取之，易耳。
天道后举者胜，取威制敌以成王业，在此举矣”，太祖用其策，诱友谅至，大破之，以克敌赏赏基。
基辞。
友谅兵复陷安庆，太祖欲自将讨之，以问基。
基力赞，遂出师攻安庆。
自旦及暮不下，基请迳趋江州，捣友谅巢穴，遂悉军西上。
友谅出不意，帅妻子奔武昌，江州降。
其龙兴守将胡美遣子通款，请勿散其部曲。
太祖有难色。
基从后蹋胡床。
太祖悟，许之。
美降，江西诸郡皆下。
基丧母，值兵事未敢言，至是请还葬。
会苗军反，杀金、处守将胡大海、耿再成等，浙东摇动。
基至衢，为守将夏毅谕安诸属邑，复与平章邵荣等谋复处州，乱遂定。
国珍素畏基，致书唁。
基答书，宣示太祖威德，国珍遂入贡。
太祖数以书即家访军国事，基条答悉中机宜。
寻赴京，太祖方亲援安丰。
基曰：“汉、吴伺隙，未可动也”，不听。
友谅闻之，乘间围洪都。
太祖曰：“不听君言，几失计”。
遂自将救洪都，与友谅大战鄱阳蝴，一日数十接。
太祖坐胡床督战，基侍侧，忽跃起大呼，趣太祖更舟。
太祖仓卒徙别舸，坐未定，飞炮击旧所御舟立碎。
友谅乘高见之，大喜。
而太祖舟更进，汉军皆失色。
时湖中相持，三日未决，基请移军湖口扼之，以金木相犯日决胜，友谅走死。
其后太祖取士诚，北伐中原，遂成帝业，略如基谋。
吴元年以基为太史令，上《戊申大统历》。
荧惑守心，请下诏罪己。
大旱，请决滞狱。
即命基平反，雨随注。
因请立法定制，以止滥杀。
太祖方欲刑人，基请其故，太祖语之以梦。
基曰：“此得土得众之象，宜停刑以待”。
后三日，海宁降。
太祖喜，悉以囚付基纵之。
寻拜御史中丞兼太史令。
太祖即皇帝位，基奏立军卫法，初定处州税粮，视宋制亩加五合，惟青田命毋加，曰：“令伯温乡里世世为美谈也”。
帝幸汴梁，基与左丞相善长居守。
基谓宋、元宽纵失天下，今宜肃纪纲。
令御史纠劾无所避，宿卫宦侍有过者，皆启皇太子置之法，人惮其严。
中书省都事李彬坐贪纵抵罪，善长素匿之，请缓其狱。
基不听，驰奏。
报可。
方祈雨，即斩之。
由是与善长忤。
帝归，愬基僇人坛壝下，不敬。
诸怨基者亦交谮之。
会以旱求言，基奏：“士卒物故者，其妻悉处别营，凡数万人，阴气郁结。
工匠死，胔骸暴露，吴将吏降者皆编军户，足干和气”。
帝纳其言，旬日仍不雨，帝怒。
会基有妻丧，遂请告归。
时帝方营中都，又锐意灭扩廓。
基濒行，奏曰：“凤阳虽帝乡，非建都地。
王保保未可轻也”。
已而定西失利，扩廓竟走沙漠，迄为边患。
其冬，帝手诏叙基勋伐，召赴京，赐赉甚厚，追赠基祖、父皆永嘉郡公。
累欲进基爵，基固辞不受。
初，太祖以事责丞相李善长，基言：“善长勋旧，能调和诸将”。
太祖曰：“是数欲害君，君乃为之地耶？吾行相君矣。”基顿首曰：“是如易柱，须得大木。
若束小木为之，且立覆。”及善长罢，帝欲相杨宪。
宪素善基，基力言不可，曰：“宪有相才无相器。
夫宰相者，持心如水，以义理为权衡，而己无与者也，宪则不然”帝问汪广洋，曰：“此褊浅殆甚于宪“。
又问胡惟庸，曰：”譬之驾，惧其偾辕也“。
帝曰：“吾之相，诚无逾先生”。
基曰：“臣疾恶太甚，又不耐繁剧，为之且孤上恩。
天下何患无才，惟明主悉心求之，目前诸人诚未见其可也”。
后宪、广洋、惟庸皆败。
三年授弘文馆学士。
十一月大封功臣，授基开国翊运守正文臣、资善大夫、上护军，封诚意伯，禄二百四十石。
明年赐归老于乡。
帝尝手书问天象。
基条答甚悉而焚其草。
大要言霜雪之后，必有阳春，今国威已立，宜少济以宽大。
基佐定天下，料事如神。
性刚嫉恶，与物多忤。
至是还隐山中，惟饮酒弈棋，口不言功。
邑令求见不得，微服为野人谒基。
基方濯足，令从子引入茆舍，炊黍饭令。
令告曰：“某青田知县也”，基惊起称民，谢去，终不复见。
其韬迹如此，然究为惟庸所中。
初，基言瓯、括间有隙地曰谈洋，南抵闽界，为盐盗薮，方氏所由乳，请设巡检司守之。
奸民弗便也。
会茗洋逃军反，吏匿不以闻。
基令长子琏奏其事，不先白中书省。
胡惟庸方以左丞掌省事，挟前憾，使吏讦基，谓谈洋地有王气，基图为墓，民弗与，则请立巡检逐民。
帝虽不罪基，然颇为所动，遂夺基禄。
基惧入谢，乃留京，不敢归。
未几，惟庸相，基大戚曰：“使吾言不验，苍生福也”。
忧愤疾作。
八年三月，帝亲制文赐之，遣使护归。
抵家，疾笃，以《天文书》授子琏曰：“亟上之，毋令后人习也”。
又谓次子璟曰：“夫为政，宽猛如循环。
当今之务在修德省刑，祈天永命。
诸形胜要害之地，宜与京师声势连络。
我欲为遗表，惟庸在，无益也。
惟庸败后，上必思我，有所问，以是密奏之”。
居一月而卒，年六十五。
基在京病时，惟庸以医来，饮其药，有物

积腹中如拳石。
其后中丞涂节首惟庸逆谋，并谓其毒基致死云。
基虬髯，貌修伟，慷慨有大节，论天下安危，义形于色。
帝察其至诚，任以心膂。
每召基，辄屏人密语移时。
基亦自谓不世遇，知无不言。
遇急难，勇气奋发，计画立定，人莫能测。
暇则敷陈王道。
帝每恭己以听，常呼为老先生而不名，曰：“吾子房也”。
又曰：“数以孔子之言导予”。
顾帷幄语秘莫能详，而世所传为神奇，多阴阳风角之说，非其至也。
所为文章，气昌而奇，与宋濂并为一代之宗。
所著有《覆瓿集》，《犁眉公

集》传于世。
子琏、璟。

<h2>《刘文成公集》后叙</h2>

夫文辞启一代风气之先，谟猷奠奕世规模之盛，数百年以降，语其功业，煌煌哉赫矣，虽愚夫愚妇亦乐闻不置。
诵其文辞歌赋，郁郁乎文哉，莫不宝爱之。
立言立功于天下兴绝之际，孰有甚于青田刘先生哉？后世咸谓先生之为文，与宋濂并为明初之宗。
然衡之艺文，宋濂允称巨擘。
较以谋略，先生则超迈群伦，固不相侔矣。
或谓先生为帝王之佐，韬略超出诸葛氏上，岂其然乎？余则难苟同焉。

今所传《刘文成公集》，刻自隆庆壬申，汇《郁离》、《写情》、《覆瓿》、《犁眉》、《明经》诸作，都为一册，若夫《演禽》、《佐元》、《战略》一切托名作伪之什，悉屏斥不录，号为完本。
然是本雕梓卑劣，校检疏忽，鲁鱼亥豕无篇不有，至有一篇之中脱衍误刻至十数字，甚或整段串篇，而不堪卒读，明版梨枣之窊劣，以余所见者此为最。
余读是集，参详别本，相互勘检，偶有所得辄附注于篇末，凡诸如毋母、巳已、情惰、乎平等，字形相似而于文义乖舛、或引经传显系误刻者径改不书，是能稍顺于诵读，或略有裨益后之读者耳。

于其文，能识其人也。
余于《明经》，见夫黉宫俊彦之研经藉藉，羽翼方劲之将翔也。
于《郁离》，则见夫下僚沉滞，局曲于辕，离骚愤郁，渲泄于辞章而不离讽谏之指也。
于《写情》、《覆瓿》、《犁眉》诸集，则见夫古昔官宦士夫之与人交接，排情养性，非徒追琢于声韵词藻之末，而实据德依仁，有益于立身立节涵养身心之本也。
于其它赋颂赠序题记，则见夫一代文宗之捭阖文辞，上穷日星河海、建中立极及夫设礼施乐之大，下极莅民施政、谳狱缉盗及夫日用彝伦、熏染情性之微。
胸臆浩荡，涵泓演绎，若无津涯，而一切纵肆溯洄，终莫不以圣贤旨趣为矩范，则知昔人虽赫蹏一纸亦非浪作也。
而所谓郁郁离离者，岂徒然哉。

然于其行，能尽信其文乎？夫彼值平吴成、讨方氏之时也，曾何稍厚于红巾，稍薄于胡元？而当淮泗之师入浙，势力寖张，其反复顾瞻之心见于言表，吾见其窥觇首鼠也，是平生之所学，食禄事人之心，取仁取义者何在哉？彼值西湖望云，佐冯胜而草青黑云之说，及夫与陈氏金木决战之类，虽则偶有臆中，则不免贻智者笑而愚者骇矣。
彼其荒诞不经之论，载之史传，侈大其功，而谓之佐国之臣者如是乎？当其以初到之身，牵韩林儿而下座，大声以色，指斥呵咤，吾见其掊刻寡恩，伤忠厚恻怛之旨，乃疾之已甚者矣。
夫驱韩林儿而扶明帝，朝暮间事耳，在人人而皆可，在先生则独不可。
彼淮西诸将者，谁不从韩氏而起？而韩山童一杯之土未干，袍裳之血尤在，诸将尚怀向慕，先生于彼冲龄之子挥而斥之，谁不齿冷？于此吾见其热中干进以逞功事，气局偏狭而不知守中，一切以名利计而非于朱氏有独厚矣。
言语施为，直与乡鄙较寸铢之啬夫类，吾不知其平生抱负，以师皋夔伊周，而待壮行其志者焉在？而明人尚且多谓其超迈诸葛氏，殆弗思之甚矣。
夫能寄百里之命，吾于先生无置词也，而于能托六尺之孤，则犹狐疑。
设有愚呆如刘禅，而冲幼又甚之者，其谁能奠枕于九壤托付之后耶？夫以先生之狷介，而处诸葛氏之位，其不牵刘禅而下座者，其谁能信之？此杜工部两朝开济之评能动人心之深，而诸葛氏于存殁者两无惭，所谓佐国之臣，开济之功宁可偏执一端耶？若夫后来封诚意伯之歉然于怀，淮浙党争之杀李彬以泄愤于李善长，佐监国置内官奕棋者于法，病大渐而猜忌中伤于胡惟庸者，是以其忿懥好乐而不得其心之正，之其所亲爱贱恶而偏僻焉。
虽其文斐然成章，而其行则又有疵议者矣。
身自驱而纳诸罟擭陷阱而曰予知，吾为先生惜之。
曾子曰：“人之将死，其言也善”，彼以中伤忌恨之言，授其子于弥留之际，其所贻后世子孙于千秋百世者为若是哉？学与行违者何代不有？吾始知文如其文之语，盖褒奖推崇之至，非泛泛一概文墨之论耳。
取以言貌，圣人尚或失之，况文辞者乎。

余谓如先生者，用则热中，舍则狂狷，刻薄奔竞。
虽才若张良、孔明，其德则相去倍蓰。
刚愎执一，遇明帝之狠戾，则得牢笼而拘束之。
如孱弱懦怯者，其得志逞意之时，吾恐其或为管仲、霍光、王莽、王安石之亚，才阔气小，贪功而偾事也。
闻余之论者，当深自览省，而不至惊惶骇笑，则幸甚。
另附《明史刘基传》于文集之后。

岁重光单阏，八月辛未，方强识。
<script type='text/javascript' src='readbook.js'></script>
<script>
var lazyLoadInstance = new LazyLoad({
    elements_selector: ".lazy"
    // ... more custom settings?
});
</script>
