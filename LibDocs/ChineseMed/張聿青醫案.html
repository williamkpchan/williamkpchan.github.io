<base target="_blank"><html><head><title>張聿青醫案</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = true;
  var topicEnd = "<br>";
  var bookid = "張聿青醫案"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>張聿青醫案</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>

<h2><span class="orange">張聿青醫案</span></h2>
作者 張聿青 朝代 清 年份 公元1897年


<h2>例言</h2>
一是編次序，先外感，次內傷，次雜病，古則取法金匱，近則以準繩醫通諸家為準。

一每病以主病為綱，而相類者附之，如類中附於中風門是。

一六經病總名傷寒，而東南之區，真傷寒少，溫病為多。
內經云、熱病者，皆傷寒之類也。南陽於中風傷寒後，即繼以溫病風溫兩條。難經則云傷寒有五。竊謂傷寒與溫病，南北對峙，傷寒可以該溫病，溫病亦可以該傷寒，在冬為冬溫，在春為風溫，在夏為溫熱，長夏為濕溫，交三伏後則為伏暑，在秋為秋燥，俗亦謂秋溫，此就時令言之也。南陽則以溫病之重者為風溫，今人亦或謂之伏溫，故以風溫為溫病之提綱，而冬溫溫熱秋燥皆附之。惟濕溫與伏暑截燃不同，另立專門。鄙陋之見向所得諸師承加以數年之涉獵，略述編次之意如下。

一平時論著及改竄門下之作，先師向有編訂付刊之志，而未竟厥功原稿為哲嗣借出，去歲哲嗣云亡追尋不得姑將舊抄若干篇，附於本案之後片鱗半爪，不忍拋棄匯而集之，不屑貽譏於大雅也。


<h2>張聿青先生傳</h2>
三吳古多良醫，明清之世，松江李中梓、常熟繆希雍、吳江徐大椿、吳縣葉桂、元和陸懋修，聞望著述，後先輝映，雖所詣有純駁，可謂卓然能樹立者矣。
其後乃有無錫張聿青先生，先生諱乃修，父工醫，先生少承家學，益孟晉，醰思博稽，以仲景之書為宗，而斟酌劉李朱薛諸家之說，論病處方，變化萬端，非姝姝守一先生之言者。平生論述甚多，散佚不存，僅得其諸論一二，其論霍亂云、霍亂熱多寒少，孟英固自言之。但其論寒熱二證，有一定之據，如熱病則於未病之前數日，先有目中溜火肛門灼熱等象。然歷見患病者，一吐一瀉，無不肢冷黏汗，脈伏不起，大煩大渴，螺文縮陷，甚則失音目陷，雖投白虎得生之熱證，未必於未病之前如孟英所云也。而投理中四逆得生之寒症，未必不煩不渴，神情狂越，與熱證相似也。村醫每見肢冷脈伏，不問口渴，不驗舌色，妄投四逆而霍然向愈。
亦有肢冷脈伏，大煩大渴，渴而能飲，投白虎地漿而竟斃者。余以三十年閱歷，始知熱證於未病前先見火象之說，殊難為信。惟一經芳開，熱象發現，對病用藥，方無誤治。蓋熱症有濕邪外遏，寒證為陽氣閉塞，芳開之法，亦分溫清。然熱證而投以溫開，亦可透發，寒證而投以清開，則反凝澀，此大害也。尤可惡者，隨意呼名，如絞腸、吊腳、癟螺之類，霍亂之甚者，螺文無不癟，經云、衛氣者所以溫分肉，充皮膚，肥腠理，司開合者也。
霍亂則衛氣閉塞譬如納手於水，濕氣抑遏衛氣不行亦致螺陷，即此意也其論燥曰、秋分以後或病咳熱，或渴或否，其變險也，氣喘痰鳴，痰厚而稠，斃者甚多，論者目為風溫，此燥症也。秋令久燥，金乘所勝，所不勝來復其剋金也勢若燎原壯火食氣，則肺氣傷火爍津液則肺陰傷。黏痰即被熬之津液也，然痰色多黃則又挾濕火為燥之復，氣濕即燥之化氣也。吳鞠通謂伏氣為火，化氣為濕，復而且化，故痰兼濕黃化少復多，故濕不能濟其燥。是知復氣傷肺，由內而起之枯燥，與天氣清冷之燥，判若霄淵有舌可驗，有脈可憑，有象可稽也。晚年居滬上，名益重，遠方求治者踵相接。
當是時，天下大醫，群萃上海，青浦陳蓮舫、武進費繩甫尤著，其人善夤緣冒進，借聲勢，或稱御醫以撼庸俗、餌高糈，然其術亦淺。無慮內傷外感虛實寒熱，一切以不關病之藥，羼孴成方，以嘗試而已。先生初至少知者。一日林某喘作，人有言先生至，御醫陳蓮舫在焉，慢不為禮，視其方皆玉蝴蝶溷沌衣厚朴花等一派似藥非藥者先生曰、下材淺薄請有所問，厚朴花性味何等也陳曰、本草詳之耳。曰、本草多矣。若某某若某某，吾皆誦習之，未見有此藥也，敢問何出。
陳語塞，久乃言曰、大約與厚朴相似耳。先生正色曰、願君誡之。治病非兒戲，陳唯唯不能答。先生遂定方，用熟地肉桂等。陳與病家皆難之。先生毅然曰、如不信，啜二之一，夜半知，明日繼進，失事抵吾命可也。
如其言盡劑而安。由是論者翕然，僉謂先生之學，實有本矣。今略述其他治案以備觀覽。朱葆三病脘痛吐涎水。脘中漉漉，得嘔而快。西醫治之不效。
先生曰、此水飲傷胃也，乘其元氣未虛，尚可攻逐。用半夏黃連乾薑腹皮茯苓枳實竹茹控涎丹，服後瀉出冷水，嘔即平復，用苓桂術甘加椒目數劑，脘舒溲行，尚有嘈雜，用芩連橘半桂芍蒺藜杏仁，通降抑木而瘳丁姓溫邪大熱大渴，煩躁神昏紅疹隱約，醫用羚羊牛黃等劑不應。先生視其目不瞑，知有痰濁，加遠志竺黃，病不減，再診舌絳中有薄白，時噯氣肢冷知為濕遏熱伏，改用三仁去樸，加黃芩知母菖蒲，躁悶大退，紅斑遍發，用化斑湯重用犀角石膏而愈。龔氏婦咳嗽吐血咽痛失音，內熱口燥，諸醫投養陰法無效，日羸削，先生詢其病得之感寒，瞿然曰、此諺所謂寒包火也。投麻杏甘膏蟬衣象貝桑葉茯苓黑歸藕節，咳退音清，繼進清咽寧肺而安。勞某，不寐經年，某名醫謂虛陽不斂投養陰法及珠粉，屢服二十劑，胸悶胃鈍，仍不得寐。
先生曰、此痰火也。予溫膽湯而瘳。楊子萱濕溫三候，汗㾦不得暢，背脊惡寒，熱勢起伏，群醫束手。先生曰、此宜堅壁清野法，勿犯穀氣以鬱金杏仁桔梗藿香薏苡通草滑石半夏等連服使邪與濕分氣行汗暢而愈。粵商林不納不飢便閉四旬一行醫謂陽虛，進蓯蓉肉桂及半硫丸仍不效。先生曰、此胃陰虛也。
投甘涼而痊。鉅商丁劇飲後醉而不醒。搐搦痙厥，醫謂挾陰傷寒先生曰、此酒熱引動肝陽耳。與咸降法一劑知二劑已。龍湛霖患不寐，他醫初投溫補，繼以育陰，皆不驗先生曰、此痰熱內阻心腎不交也。用玳瑁珠母龍齒羚羊膽星半夏栝蔞竹茹，二劑病失。方維卿痢劇發呃，七日夜不止，將治木矣。先生診其脈沉弦，審知有脘痛病，用瀉心加黑白醜丁香，一劑呃止復用清六飲加二苓薏滑香砂琥珀，痢亦止。凡先生治驗，就所知者止此，及門百人，或更有悉其詳及神於此者，要其剖析豪鋩，洞徹癥結，原本經論超然神解，不外乎此先生卒年六十餘，至今稱張氏醫法。

簫蛻曰、予二十七歲時，負笈先生門。
觀其丰神清峻，音詞朗鬯，輒心儀之，以為近世傑士隱於藝者，豈偶然也。醫雖小道，非有高世拔俗之想，輕財重義之風，不可以言深造。先生治病，遇貧賤者不取一錢，皆隨手效。昆季八九人，皆早世，卵翼群從，各有名業。清光緒間詔徵天下名醫，諸貴人推轂，先生力卻之。凡此皆人所難即其志可以審其藝矣。


<h2>卷一</h2>

<h2>中風</h2>
（附類中）

黎（左）　氣虛多濕之體，加以勞頓掣動陽氣，致陽氣挾痰上升，清曠之區，靈明之府，悉為濁所瀰漫，以致神情呆頓，迷沉多睡，右手足運行不利，口眼喎斜。脈弦而滑，苔白質膩。此由肝氣挾痰，阻於心脾之絡為類中之症刻在鴟張之際，恐陽氣復上而不語神昏，痰從內閉姑先開竅滌痰，以備商進。

製半夏（二錢）　枳實（一錢五分）　廣橘紅（一錢）　廣鬱金（一錢五分）　菖蒲（七分）　赤白苓（各二錢）　炒遠志（五分）　白殭蠶（炒打二錢）　白蒺藜（三錢炒）　制南星（七分）　人參再造丸（一丸先化服）

二診　神情略為靈爽，沉迷多寐之象，亦覺稍退，脈象柔和，未始不為起色。
但右手足不能運用自如，口眼喎斜，舌強言蹇，不飢不納，時見噯噫，似呃非呃。右關脈沉滑有力，舌苔白膩，中心焦黃。濁痰之瀰漫，心竅之閉阻，固得稍開，而火風鼓旋之勢，尚在熾盛。總期藥能續效，風火庶可敉平耳。方草商之。

製半夏（一錢五分）　栝蔞仁（六錢打）　遠志肉（甘草湯炒七分）　枳實（一錢五分）　制南星（七分）　甜廣皮（一錢）　風化霜（沖一錢五分）　九節菖蒲（七分）　鬱金（用明礬三分化水磨沖七分）　人參再造丸（一丸）

三診　昨云火風尚在熾盛之時。今面色帶紅，時欲起坐，即痰鬱化火，火從內擾之象。正虛火風互煽，此際大有出入。再當清化痰火，以制其勢。

羚羊片（一錢五分）　天竺黃（三錢）　枳實（一錢）　茯苓（四錢）　九節菖（五分）　粉丹皮（一錢五分）　廣鬱金（一錢五分）　製半夏（一錢五分）　廣橘紅（一錢）　白殭蠶（一錢五分）　竹瀝（一兩滴入薑汁少許）

四診　昨臥甚安，起坐不寧之狀已定，面色紅赤較退，火象得以漸平。惟右半不遂，神呆不慧。其清曠之地，為痰濕瀰漫，竅絡被阻，神機不運。不能一時開豁，惟徐以圖之而已。

製半夏（三錢）　茯苓神（四錢）　天竺黃（三錢）　白殭蠶（炒打三錢）　橘紅（一錢）　遠志肉（甘草湯炒五分）　陳膽星（七分）　白蒺藜（去刺炒三錢）　九節菖蒲（六分）　枳實（一錢二分）　竹瀝（八錢滴入薑汁少許）　杜合蘇合丸（一丸兩次化服）

五診　神情漸清，稍能言語病勢大為轉機。然寐不甚長，心中稍覺躁熱。還是痰鬱化火內擾之象，未能欲速圖功。

製半夏　竹茹　遠志肉　茯神　天竺黃　枳實　陳膽星　栝蔞仁　橘紅　菖蒲　礞石滾痰丸（三錢先服）

六診　大便暢行，神情較爽，言語亦清，寐亦安穩。藥既應手，再以退為進。

陳膽星　九節菖蒲　橘紅　竹茹　茯苓　白蒺藜　製半夏　枳實　廣鬱金　遠志　煨天麻　白金丸（四分先服）

七診　脈症相安，病勢逐日減退，幸矣幸矣。但飲食起居，急宜加意謹慎。若稍有感觸而至復中，則非才疏者所敢許治。

膽星　遠志　廣橘紅　製半夏　天竺黃　枳實　九節菖蒲　廣鬱金　竹茹（薑汁炒）　雪羹湯（煎湯代水）

八診　咳嗽大減，新感之邪漸解。言語亦漸能如舊，右手稍覺有力。治此者已覺應手，患此者未能滿意，所以李士材云、外邪已解，內邪已除而言語蹇澀，半身不遂，未能即愈，宜久服六君兼補氣養陰之品，使氣旺血盛，氣行而血灌注經絡，經絡既充，則舉動自若矣。第體豐者多濕多痰，所以治痰在先。今濕痰漸化，則以養血補氣之品，收效於後，擬方商正。

臺參鬚　當歸　潞黨參　雲茯苓　製半夏　臺白朮　白芍　炙綿耆　廣橘紅　桑枝（酒炒）　竹瀝（滴入薑汁少許）

馮（右）肝風挾痰，中於府絡，驟然手足偏左不遂，口眼歪斜，言蹇舌強。
若以中絡而論，尚無關於大局。但心中煩懊，烙熱如燎，時索涼物，有時迷睡，神識時清時昧，呃忒頻頻。脈弦大而數，舌苔白膩。府絡既阻，而痰火風復從內擾，神靈之府，為之搖撼，所以懊憹莫名。痰在胸中，與吸入之氣相激，所以頻頻呃忒，飲食不得下咽。若再復中心絡，必至神昏不語，誠極險又極可虞之際也。勉擬清鎮護神，以御其痰火風之直入，再參降胃化痰熄肝，即請商酌行之。

製半夏（一錢五分）　天竺黃（三錢）　旋覆花（絹包二錢）　九節菖（五分）　陳膽星（一錢）　代赭石（四錢）　煨天麻（一錢五分）　茯苓神（各二錢）　竹茹（水炒二錢）　淨雙鉤（二錢）　濂珠（三分）　西黃（四釐二味研末梨汁先調服）

二診　神迷轉清。
煩懊較定，痰得咯吐而出，未始非鬆動之象。然心胸之熱，雖減於前而猶團聚不化，時帶呃忒。脈形弦滑，舌苔厚濁。眩暈不能轉側。火風挾痰上旋，猶恐發痙發厥。再泄木火以清痰熱。

川雅連（吳萸一分煎汁炒四分）　白芍（酒炒二錢）　製半夏（一錢）　代赭石（三錢）　黃芩（酒炒一錢五分）　廣皮（一錢）　炙柿蒂（三個）　煨天麻（一錢五分）　旋覆花（絹包一錢五分）　鮮竹茹（二錢）　生薑（打汁三滴）

三診　心中熱熾，日見輕鬆，舌強短縮，已能伸出牙關，略能進食，身體轉動，略為輕便呃忒亦減，種種轉機之象。泄熱涼肝化痰，固屬一定之理。但頭昏眩暈，略一轉側，輒昏昏欲厥。脈形弦大。肝火風鴟張不熄，恐陰分劫爍，而舌起糜腐。

羚羊片（先煎二錢）　元參（三錢）　黑豆衣（三錢）　栝蔞皮（三錢）　石決明（五錢）　池菊（二錢）　鮮生地（洗打六錢）　鮮竹茹（一錢五分）　陳關蟄（一兩洗淡）　大荸薺（三枚拍碎二味煎湯代水）

四診　昨診痰火風劫陰，恐舌起糜腐，實症變成虛症。今診脈弦大漸轉細弱，舌胎果起白腐，上齶兩腮，均布糜點呃忒雖止，而多言妄笑五志之火，盡從上亢，而真水欲竭，不能相濟。一波未平，一波又起，恐藥力不足抵制。勉擬救陰泄熱，清護神明。

阿膠珠（蛤粉炒鬆三錢）　細生地（四錢）　川貝母（二錢）　西洋參（一錢）　生牡蠣（打先煎五錢）　大麥冬（去心三錢）　東白芍（酒炒一錢五分）　朱茯神（三錢）　濂珠粉（四分分兩次服）

五診　糜腐較化，多言妄笑稍定，略思納穀而食入中脘作痛。脈細弦轉大。陰分稍復，而火風鴟張之下，風木乾土。再育陰化痰，兼平肝木。

金石斛（四錢）　半夏曲（一錢五分鹽水炒）　白蒺藜（去刺炒三錢）　鉤鉤（三錢）　女貞子（三錢）　大天冬（三錢）　川貝母（二錢）　石決明（先煎五錢）　左金丸（包煎七分）　橄欖膏（三錢沖）　濂珠粉（三分先服）

六診　導心胃之熱下行，口糜大退，然猶未盡化，口舌作痛。每交陰分，輒心胸煩懊，無非陰虧火旺，火挾痰濕上蒸胃口。得食則呃，亦食入與胃中之火相激耳。小溲熱痛，不能即出，大便七日不行。再導熱下行。

大生地（二錢）　甘草梢（六分）　川石斛（三錢）　煨蛤粉（三錢）　青竹葉（二十片）　細木通（一錢）　白茯苓（三錢）　鮮竹茹（一錢五分）　涼膈散（包煎四錢）

七診　糜腐已退，口舌作痛亦減。胃口熏蒸之火，得以漸平，殊出望外。但肝氣甚旺，中脘不舒，甚至有形攻突，氣衝作呃，大便不行。再擬平肝調氣。

金鈴子（一錢五分）　白芍（土炒一錢）　刀豆子（磨三分沖服）　左金丸（包煎七分）　炒枳殼（一錢）　干橘葉（一錢）　煨天麻（一錢）　竹茹（一錢）　炙柿蒂（三枚）

八診　糜腐既退，未經復起，舌紅色亦漸轉淡，痛亦漸輕，眩暈多言妄笑舌強發厥諸忌款，次第而退。豈人力所能致，此天相之也。但胸中氣機未宣，吸入之氣，與沖氣相激，時猶作呃。胃氣不降，則腐氣不行，大便不解。調氣降胃，冀穀食漸增，府氣漸通，庶可徐圖恢復耳。

川楝子（一錢五分）　干橘葉（一錢）　旋覆花（絹包一錢）　刀豆子（五分磨分二次沖）　蔞仁炭（五錢）　甜杏仁（三錢）　延胡索（一錢）　煅赭石（四錢）　炒枳殼（一錢）　車前子（一錢五分）　鮮竹茹（一錢）　炙柿蒂（三枚）

九診　中脘漸舒，諸恙亦日見起色。然至暮輒作嗆咳，還是肝氣逆而犯肺。大便未行。擬清金平木法。

川貝母（二錢）　光杏仁（三錢）　茯苓神（各二錢）　鮮竹茹（一錢五分）　蛤黛散（絹包三錢）　栝蔞皮（四錢）　廣鬱金（一錢）　夜交藤（四錢）　干橘葉（一錢）　金鈴子（一錢五分）　干枇杷葉（去毛三片）　更衣丸（先服一錢五分）

十診　得食則呃。是胃火與食相激。用黃連溫膽湯法。

川連（酒炒三分）　法半夏（一錢五分）　竹茹（鹽水炒一錢五分）　柿蒂（三枚）　橘皮（鹽水炒一錢）　枳實（八分）　白茯苓（三錢）　枇杷葉（去毛兩片淡薑汁炒）

十一診　胃納稍起呃逆亦減。前法參以鎮逆。

川雅連（吳萸湯炒三分）　枳實（七分）　鮮竹茹（一錢五分）　海風藤（三錢）　煅赭石（三錢）　橘皮（鹽水炒一錢）雲茯苓（三錢）　製半夏（一錢五分）　桑寄生（酒炒三錢）　木防己（一錢五分）　白殭蠶（炒打一錢五分）

十二診　平素偶服參苓，輒胃納加增，神情振卓，其陽明中氣之虛，未病先露。
此次病發，忽然眩暈，左肢不遂，病發於左，口歪於右，一時神識昏亂，多言妄笑，不時目竄發厥，呃逆頻頻，顯系火風挾痰上旋，乘陽明脈絡之虛，抵隙而入，首方言中於府絡者，即陽明大府之絡也。疊進降火消痰熄熱，火之內擾者漸平，風之上旋者自熄，眩暈由此而定，神情由此而清，發厥亦由此而止。豈知痰熱甫平，而虛火挾濕上騰壅於胃口，以致通口糜腐，危險之境，較前更甚。遂導熱下行，兼用外治，糜腐次第而退，脈弦滑得以漸柔，飲食漸次而進。惟左手足不能舉動，不知痛癢。吾人左半屬血，右半屬氣。
左半之血，還行於右是為氣中之血。右半之氣還行於左，是為血中之氣。今風火鬱阻絡中，左血雖得右行，而右氣不能左入，則偏左半身有血無氣，所以望之如常，撫之無異，欲舉而動之，則無氣以運也。無氣以運，欲動得乎。其祛風舒筋活絡之品，似為必用之藥。殊不知風不自生，血不行然後生風也。筋絡不自病，有所以阻之者，然後筋不舒而絡不宣。則是病在經絡，而病之本實在陽明之絡空，火風阻之。經云、治病必求其本擬通補陽明化痰清絡。

臺參鬚（另煎沖七分）　製半夏（一錢五分）　白茯苓（三錢）　羚羊片（先煎一錢）　白殭蠶（一錢五分）　生於術（一錢）　薄橘紅（一錢）　煨天麻（一錢）　生熟草（各二分）　竹瀝（七錢）　薑汁（三滴）

十三診　類中大勢已定，而偏左不遂，肩胛作痛。此由肝火風挾痰入絡，直者為經，橫者為絡，邪既入絡易入難出，勢不能脫然無累。病重之時，早經談及。然既慶得隴，自宜望蜀。擬甘涼益胃，宣絡化痰。

臺參鬚（六分）　生甘草（三分）　煨天麻（一錢五分）　茯苓神（各二錢）　生蒺藜（三錢）　大麥冬（三錢去心）　製半夏（一錢五分）　陳膽星（七分）　黑豆衣（三錢）　晚蠶砂（三錢）　女貞子（三錢）　竹瀝（一兩）　丹皮（二錢）

徐（左）　體豐於外，氣弱於內。氣弱則飲食釀痰，阻於心脾之絡，風陽挾痰，乘勢內煽，遂致舌強難言，右手足運行不利，神呆悲感，不能自主，喜笑無常。苔胖質膩，脈左弦右滑，而不分明。痰得風而愈熾，風挾痰而益旺，類中之漸勢恐復中變生不測。姑擬補氣之不足瀉痰之有餘，佐以熄風宣絡冀神清為幸。

臺參鬚　製半夏　遠志肉　鬱金　九節菖蒲　明天麻（煨）　天竺黃　制南星　橘紅　白殭蠶（炒打）　淨雙鉤　蘇合香丸

陳（右）　年近古稀氣血虧損，虛風暗動，心胸牽及咽喉熱辣，環口作麻四肢運用不便。脈象虛弦舌光無苔。為類中根源。惟有培養氣血，作保守之計。

阿膠珠（二錢）　歸身（二錢）　炒杞子（三錢）　黑豆衣（三錢）　天麻（一錢煨）　大生地（四錢）　白芍（炒一錢五分）　大麥冬（三錢）　女貞子（酒蒸三錢）

朱（右）　先自肝陽犯胃，嘔吐不止，繼則神昏發厥，左手足弛縱不仁，右手引動不止，目開手撒遺溺，舌伸不收。
脈象虛弦。此由嘔吐太過。陽明胃液耗殘，遂致肝風乘陽明脈絡之虛，猝然中絡，胃脈通心，神機因而不運。類中之症，虛多實少。勉用救陰熄風，以盡人力。

大生地（四錢）　大麥冬（去心二錢）　川石斛（四錢）　煅蛤粉（三錢）　丹皮（二錢）　大天冬（二錢）　大玄參（三錢）　川貝母（二錢）　阿膠珠（二錢）　梨汁（一兩）　珍珠（三分）　金箔（三張二味另研調服）

轉方用鮮地鮮斛天麥冬元參蘿蔔青果梨等汁。

某　偏右不遂，舌強言謇。脈象弦滑少力。此氣虛挾痰化風中絡。

黨參　炒於朮　廣橘紅　當歸　菊花　黃耆　天麻　製半夏　白芍　茯苓　竹瀝　薑汁

左　左半不遂，舌強言蹇。肝風挾痰類中心脾之絡也。

左秦艽　遠志　殭蠶　橘紅　青防風　石菖蒲　天麻　川芎　獨活　製半夏　人參再造丸（一丸）

某　類中大勢雖定，而兩足仍難步履，頭暈偏左。氣虛挾痰，蘊於陽明。防其反復。

製半夏　野於朮　枳殼　白蒺藜　左秦艽　川獨活　奎黨參（元米炒）　天麻　桑寄生　杜仲　炒牛膝　廣橘紅

王（左）　四肢不遂言語謇澀。脈濡而滑。此氣虛而濕痰入絡。類中之症，難望近功。

奎黨參（三錢）　九節菖（五分）　製半夏（三錢）　遠志肉（五分）　廣藿香（三錢）　蒼朮（麻油炒黃一錢五分）　廣橘紅（一錢）　川萆薢（二錢）　薏仁（四錢生）　炒於朮（二錢）　人參再造丸（一粒）

二診　中濕之後，絡隧未和。溫通和絡泄濕，脈症相安，守效方出入再進。

製半夏　枳殼　獨活　萆薢　澤瀉　桑枝（酒炒）　橘紅　杏仁　防己　薏仁　桂枝　蔞皮（炒）

何（左）　痰濕素盛，於五日前陡然口眼喎斜，左手指伸屈不利。左關脈弦，右關脈滑。此痰濕阻於陽明之絡，類中之先聲也。急宜戒飲，以酒性上升而熱故也。

制南星　白殭蠶　煨天麻　廣皮　桑寄生　木防己　左秦艽　獨活　指迷茯苓丸

復診稍好，改用人參再造丸。

二診　脈症相安，然手仍帶腫，經謂濕勝則腫。究之諸病之作，皆風火之所為也。

炙綿耆　威靈仙　青防風　桂枝　制南星　野於朮　羚羊片　左秦艽　漢木防己　生薏米　木豬苓　建澤瀉　桑枝膏

尹（左）　語言謇澀。脈象左弦，右關帶滑。此驚痰入絡，機竅被阻，中厥之先聲也。

製半夏　枳實　橘紅　鬱金　殭蠶　煨天麻　茯苓　遠志　菖蒲　竹瀝　薑汁

陳（左）　遺濁之後，濕襲經絡，以致四肢牽強，胸次不舒。久則為風痱之類。

秦艽　桑寄生　防風　川萆薢　漢防己　獨活　生薏仁　當歸　白殭蠶　絲瓜絡

陳（右）　高年精血虧損，肝風鴟張頭暈心中震痙。脈細弦尺澀。為類中之漸，圖治非易。

大生地　蓯蓉　歸身　菊花　木瓜皮　黑豆衣　杞子　白芍　杜仲

二診　右足弛強不仁，頭暈心中震痙，神煩不寐。舌色潤而自覺乾燥無津。良由精血虧耗，厥少二陰之火上炎。前法參以育陰降火。

阿膠珠（三錢）　川雅連（雞子黃拌炒三分）　煅龍齒（三錢）　甘杞子（三錢）　厚杜仲（三錢）　大生地（四錢）　炒棗仁（三錢）　干蓯蓉（二錢）　朱茯神（三錢）　炒萸肉（一錢五分）

左　脈象弦滑。左臂作麻。此濕痰過盛，營衛之氣，為之阻蔽，有痱中之虞。

桂枝　焦枳實　羌活　雲茯苓　白殭蠶　防風　制南星　天麻　廣橘　紅　製半夏　二妙丸

某　眩暈耳鳴，四肢麻木。脈形弦滑。此胃有濕痰，膽木不降，有類中之虞。

製半夏　枳實　天麻　竹茹　秦艽　淨雙鉤　陳膽星　石決明　廣橘紅　山梔　磁朱丸（一錢五分）

左　左半主血。
然血中無氣，則血不流。今左臂作麻。脈形弦滑。無非痰濕阻遏，榮衛不宣。仿石頑法。

蒼朮（八分）　黃柏（薑汁炒一錢）　羌活（一錢）　天麻（一錢五分）　當歸（酒炒二錢）　桑寄生（酒炒三錢）　製半夏（一錢五分）　白殭蠶（二錢）　橘皮（一錢）　左秦艽（一錢五分）　桂枝（五分）

過（右）　右臂不能舉動。高年血虛，風陽入絡，為痱中之根。

秦艽（一錢五分）　當歸（酒炒二錢）　桑寄生（三錢）　天麻（一錢五分）　獨活（一錢）　白殭蠶（一錢五分）　白芍（酒炒一錢）　木防己（一錢五分）　桂枝（四分）　絲瓜絡（三錢炒）　大活絡丹（一丸）

左　外瘍之後，風與濕合，流入絡隧。以致遍體煩疼，手足軟弱，恐成類中。

秦艽　焦蒼朮　黃柏　半夏　絲瓜絡　獨活　桂枝　生薏仁　萆薢　桑枝（酒炒）　漢木防己

二診　兩次得汗，濕鬱稍宣，遍體煩疼大退。藥既應手，無容更張。

於朮（一錢五分）　陳皮（一錢五分）　澤瀉（一錢五分）　絡石藤（三錢炒）　杜仲（二錢）　製半夏（一錢五分）　茯苓（四錢）　秦艽（一錢五分）　炙綿耆（二錢）　焦蒼朮（二錢研末米飲作丸藥汁送下）

三診　投劑之後，脈症相安。然四肢痠軟，筋惕少寐。良由痰濕阻絡，甲木之氣，不能下降。前法出入再進。

桂枝（五分）　秦艽（一錢五分）　獨活（一錢）　桑寄生（酒炒三錢）　木防己（一錢）　茯苓（三錢）　製半夏（一錢五分）　萆薢（二錢）　枳實（一錢）　生薏仁（四錢）　白蒺藜（三錢）　木瓜（一錢）　鮮竹茹（一錢）

某　浮游之火漸平，而食入輒作反逆。此膽胃不主下降，肝陽從此獨升。再降膽胃。

製半夏　枳實　甜廣皮　杏仁　白蒺藜　茯苓　茯神　黑山梔　陳膽星　竹茹　生薑汁（二滴）　陳關蟄　大荸薺（二味煎湯代水）

右　脈濡滑，左關微弦。面色浮黃，四肢痠軟，心悸少寐。此由中氣不足，濕土生痰，郁阻絡隧，為痱中之根。

野於朮（一錢五分）　廣皮（一錢）　澤瀉（一錢五分）　絡石藤（三錢炒）　焦蒼朮（一錢研末米飲為丸烘乾藥汁送下）　製半夏（一錢五分）　茯苓（四錢）　秦艽（一錢五分）　厚杜仲（三錢）　炙綿耆（二錢）

某　舌強，右半不用。氣虛挾痰，治無近功也。

製半夏　橘紅　炒菊花　石菖蒲　遠志肉　白殭蠶　

左秦艽　煨天麻　竹油　再造丸（開水先服）


<h2>風溫</h2>
（附冬溫　溫熱　秋燥）

陳（右）　風溫八日，身熱咳嗽，左脅作痛，日來神昏不寧，甚則迷昧，氣升痰嘶，痰色稠黃，齒垢顴紅，自汗渴飲。脈數浮弦，舌紅苔黃。日前痰中屢屢見紅。此由風邪化熱，灼爍肺胃，所有津液，盡為火熱熬煉，皆化為痰肺為熱炎所熏，肺葉煽動，有喘厥之虞。用竹葉石膏湯加味。

麥冬（去心三錢）　石膏（五錢煨）　桑白皮（二錢炙）　天花粉（二錢）　梨肉（二兩）　製半夏（一錢五分）　北沙參（四錢）　馬兜鈴（一錢五分）　淡竹葉（十六片）

二診　情神之迷昧較清。舌苔亦化，氣升較輕，然痰仍黃厚，痰聲如潮。脈數弦滑。肺胃為熱所灼，津液盡化為痰，痰隨氣升，氣隨痰逆。前意參上病下取法。

馬兜鈴（一錢五分）　光杏仁（去尖打四錢）　炙桑皮（三錢）　冬瓜子（五錢打）　栝蔞皮（四錢）　川貝（去心三錢）　海浮石（三錢）　薏仁（五錢）　枇杷葉（去毛一兩）　風化霜（七分）　葦莖（一兩五錢）　竹瀝達痰丸（三錢竹茹湯先送下）

三診　上升之氣，大為平定，讝語亦退，煩懊亦減。雖已出於望外。但脈象滑數而軟，舌苔浮糙，上齶糜腐星布。痰熱化火灼陰，一波未定，一波又起矣。再化痰熱，參入甘涼。

馬兜鈴（一錢五分）　冬瓜子（五錢打）　風化硝（八分）　栝蔞仁（五錢研）　杏仁泥（三錢）　海浮石（三錢）　茯苓（四錢）　葦莖（一兩五錢）　鮮竹茹（水炒二錢）　梨汁（一酒杯溫另服）　荸薺汁（半酒杯同沖）　上濂珠（三分）　真川貝母（去心五分二味研極細末先送下）

四診　痰喘漸平，熱亦大減而白腐漸多，卻不甚作渴。脈形軟滑。陰分虧損，濁隨氣火上浮，虛多而實少矣。急和其陰，而參清化氣熱。

南北沙參（各二錢）　川貝母（去心二錢）　冬瓜子（四錢）　川石斛（三錢）　滑石塊（四錢）　淡天冬（一錢）　豬茯苓（各二錢）　二泉膠（蛤粉拌炒一錢五分）　香豆豉（二錢炒）　竹茹（水炒一錢五分）　澤瀉（一錢五分）　葦莖（七¢）　上濂珠（三分）　川貝母（四分二味研為極細末先調服）

五診　痰喘全平，腐糜忽少忽多。
舌質呆紫苔，淡黃而掯，望之干毛，卻不燥渴。胸次如哽如阻。脈形軟滑。此的屬陰分傷損，濁蒸不化。治多棘手。勉再以清化並行法，以圖萬幸。

南沙參（四錢）　青鹽半夏（一錢五分）　竹茹（薑汁炒二錢）　枇杷葉（去毛一兩）　栝蔞霜（三錢）　滑石塊（五錢）　杏仁泥（三錢）　金石斛（四錢）　川貝母（三錢）　香豆豉（三錢）　蘆根（去節一兩）　陳關蟄（洗淡一兩）　大荸薺（拍碎四枚二味煎湯代水）

六診　糜腐大化，胸中痞滿。陰多漸復，而胃濁仍阻。猶恐治濁傷陰，動多窒礙。

法半夏（一錢五分）　金沸草（一錢）　杜蘇子（炒研三錢）　茯苓（四錢）　豆豉（三錢）　橘紅（鹽水炒一錢）　杏仁泥（三錢）　竹茹（薑汁炒二錢）　玫瑰花（去蒂三朵）

七診　一險於喘呼神昧，再險於陰傷糜腐，又險於濁阻膈痞，證象錯綜，治多窒礙。何幸清涼潤燥，補瀉紛更，應如桴鼓。履夷出險，殆天授非人力歟。

法半夏（一錢五分）　雲苓（四錢）　豬苓（一錢五分）　薤白頭（二錢）　玫瑰花（去蒂三朵）　上廣皮（鹽水炒一錢）　枳殼（一錢）　甜廣皮（炒香三錢）　栝蔞仁（薑汁炒研三錢）　生熟穀芽（各一錢）

祝（十五歲）　飲食內傷，時邪外感。
從泄瀉而至發熱，熱勢甚熾，纖毫無汗，神情懊煩，頻渴不多飲。脈象郁數，舌紅苔黃罩灰。此由邪濕相合，三焦均受。恐邪濕交蒸，邪化為火，而濕化為燥。用薛氏升泄法。

煨葛根（一錢五分）　生甘草（三分）　淡芩（一錢五分）　滑石（三錢）　米仁（三錢）　大豆卷（二錢）　上廣皮（一錢）　苦桔梗（一錢）　通草（一錢）　澤瀉（三錢）

二診　用薛氏升泄之法，便泄稍減，咳嗽增多，熱勢漸減，苔灰大化。
雖屬轉輕之象，而未得汗邪無出路，所以熱仍不解，心中時覺𩞄煩。病起之際，即耳竅閉塞。良由脾土素弱，所以感受風邪，上阻清竅，下趨大腸。但風脈必浮，今脈不以浮應，似非風象。殊不知風在表則浮，今風入腸胃，病既入里，則脈不以浮應矣。仿喻嘉言先生逆流挽舟法。

前胡（一錢）　川羌活（一錢）　白桔梗（一錢）　鬱金（一錢五分）　雲茯苓（三錢）　柴胡（四分）　青防風（一錢）　炒枳殼（七分）　米仁（三錢）　蔻仁（四分）　淡芩（七分）

三診　引邪外達，正氣虛微，不能托送，未能得汗，便泄有黏膩，色白帶赤，熱勢得見退輕，而迷沉欲寐，有時夾雜譫語。脈象糊滑，重按少力，苔黃，近根仍帶灰潤。此由中氣不足，外感之風，氤氳之濕，熏蒸之熱，煉液成痰，瀰漫神機。裡虛內陷之象，恐神昏發痙。擬扶助中陽，兼清濕熱而化濁痰。

臺參鬚（七分）　川連（五分）　製半夏（一錢五分）　陳膽星（一錢）　竹茹（一錢五分）　竺黃（二錢）　茯苓（三錢）　乾薑（四分）　橘紅（一錢）　生薏仁（三錢）　蠶沙（三錢）

四診　昨進扶助中陽，兼清熱而化濁痰，熱勢發揚於外，表熱稍甚，迷濛較退，時覺懊煩。
自病起至今，耳竅閉塞，今則時兼譫語，口渴欲飲。舌紅，後半灰黴，脈象稍起，而軟數微弦。風燥之氣，上阻清竅，而風與濕合，遂成熏蒸之局，神機為之瀰漫。恐邪不外越，復從內竄。擬清化法。必得邪從外越，方是退步，然不易也。

黑豆衣（三錢）　連翹（三錢）　鬱金（一錢五分）　鮮石菖（二錢）　鮮竹葉（二十片）　綠豆衣（三錢）　桔梗（一錢）　薄荷（一錢）　南沙參（三錢）　荷葉邊（三錢）　甘草（四分）

五診　便泄已止，咳嗽增多，邪勢欲從肺，經外泄。
而每至正午陽旺之時，轉煩懊不寧，言語錯亂，顴紅面赤，下午仍多眠睡。皆風邪化火，劫爍陰津。昨投泄熱和陰，舌苔深黃稍化，而邊仍紅前半紅點滿布，後半灰黴。津傷熱熾。擬泄熱救陰，稍為擴充。

羚羊片（二錢）　鮮鐵斛（七錢）　大麥冬（三錢）　花粉（二錢）　竹葉心（二十片）　赤茯苓（三錢）　黑山梔皮（三錢）　西洋參（一錢五分）　連翹殼（三錢）　真川貝母（去心二錢）　光杏仁（三錢）

六診　疏泄風邪，清化氣熱，便泄漸定，解出溏糞帶黑，熱之象也。
風為陽邪，不從外越，從中化熱，熱灼肺胃，咳嗽不爽，懊煩不寧。熱擾神明，言語妄亂。熱劫津液，神機不運，所以不為煩懊，即為迷睡。陽明熱勝則目赤顴紅，口渴欲飲脈數微弦，舌紅苔色深黃，根帶黴黑。種種見端，皆風邪化火劫爍陰津之象。症方一候，邪勢鴟張，恐陰津日乾，而神昏發痙。擬救陰泄熱。

羚羊片（二錢）　大麥冬（三錢）　廣玉金（一錢五分）　連翹殼（三錢）　甘草（五分）　鮮鐵斛（七錢）　真川貝（二錢）　石菖蒲（二錢）　黑山梔皮（三錢）　北沙參（四錢）　竹葉心（二十片）

七診　脈象沉細軟弱，較昨稍起。神志較清，懊煩略定，迷睡略退，咳嗽增多，痰出黏膩。舌紅稍淡，灰黴略化陰津漸回，而喉有痰聲。良由津液為熱邪所煉，即化為痰，前賢謂痰，即有形之火，火即無形之痰，非虛語也。擬涼肝泄熱，兼清肺胃，以保陰液。

羚羊片（一錢五分）　西洋參（一錢五分）　鮮鐵皮斛（六錢）　肥知母（一錢五分）　川貝母（二錢）　連翹（三錢）　玉泉散（三錢）　大麥冬（三錢）　桑葉（一錢炙）　冬瓜子（三錢）　竹葉心（二十片）

八診　脈漸起，咳嗽較爽。內陷之邪，還於肺胃，所以神志漸清，熱勢遞減，口渴稍定，舌苔灰黴較化。惟仍眠多醒少，還是神機欠運，胸中之熱瀰漫。再泄熱和陰，兼宣肺氣，以引邪外出。

玉泉散　連翹　鐵皮斛　光杏仁　薄荷　象貝　牛蒡子　霜桑葉　黑梔皮　天冬　前胡

九診　口渴漸定，熱勢漸輕，舌紅漸淡，苔黃轉白，灰黴漸退，右脈稍起，皆熱化津回之象。
理應神清氣爽。而眠多醒少，仍復如前，耳聾不爽，大便不解。病之初起，原屬風溫夾濕，邪既化熱，劫爍陰津，雖有濕邪，亦成燥火。今津回熱化，燥仍為濕，餘熱與濕，瀰漫胸中，如霧氤氳，所以眠多醒少。擬清泄火風，參以化痰。

連翹（三錢）　黑梔皮（三錢）　天竺黃（二錢）　桔梗（二錢）　廣鬱金（一錢五分）　前胡（一錢五分）　晚蠶砂（三錢）　薄荷（一錢）　陳膽星（七分）　象貝母（二錢）　桑葉（二錢）　白金丸（五分入煎）

十診　昨進化痰泄熱，咳嗽稍甚痰不甚多，而痰中帶紅，左頰紅赤。
苔黴近根全化，而舌心黃又帶黴黑，大便不行。脈數右大。還是肺胃熱勝。痰既得出，仍守清胃養津。即請商裁。

玉泉散（五錢）　鮮生地（五錢）　黑梔皮（三錢）　川貝母（二錢）　肥知母（二錢）　鐵皮斛（八錢）　連翹（三錢）　天花粉（三錢）　生甘草（六分）　粉丹皮（二錢）　雪梨汁（一兩）　白茅根肉（一兩）

十一診　迷睡稍退。胸中瀰漫之熱。略得擴清大便欲解不出。脈象右大。再參增液以望便行。

鮮生地（八錢）　大麥冬（三錢）　玉泉散（四錢）　象貝母（三錢）　黑梔皮（三錢）　淡芩（一錢五分）　冬瓜子（三錢）　大玄參（三錢）　連翹（三錢）　粉丹皮（二錢）　雪梨汁（一兩）　白茅根肉（一兩）

十二診　大便暢行。
然津液為熱所耗，木火升動懊煩口渴，左頰紅赤。耳鳴竅閉，咳嗽咽癢。脈數，重按微弦。風溫之邪化火劫津，幸數日以來，舌未焦燥，神未昏糊。泄熱存陰，似難更動。

羚羊片（一錢五分）　鮮生地（六錢）　川貝母（二錢）　杏仁（三錢）　炙桑皮（二錢）　玉泉散（五錢）　鮮鐵皮斛（六錢）　天花粉（二錢）　連翹（三錢）　荷葉邊（三錢）

十三診　多眠漸退，兩次得汗，咳嗽漸輕，痰亦漸少內陷之邪，仍還於表，是為正色。
但熱仍未解，耳聾不聰。脈數舌質淡紅，苔淡黃，灰黴未盡。肺胃餘熱，未能遽澈。存陰泄熱，並不表汗而汗自出。良以津液。來復，所以液能化汗。擬乘此疏風泄熱，以望邪有出路。

冬桑葉（一錢五分）　杏仁（三錢）　連翹殼（三錢）　前胡（一錢）　川貝母（二錢）　池菊花（二錢）　薄荷（一錢）　黑山梔（三錢）　桔梗（一錢）　荷葉邊（三錢）

十四診　內陷之邪，還於肺胃。咳嗽身熱，耳聾，音聲雌膩。脈數右大，舌質淡紅，淡黃灰黴之苔逐步化輕。病既由深而淺，宜再辛涼散風微苦泄熱。

桑葉（二錢）　菊花（二錢）　薄荷（一錢）　黑梔皮（二錢）　赤茯苓（一錢五分）　桔梗（一錢）　雲茯苓（一錢五分）　粉前胡（一錢）　大力子（三錢）　連翹殼（三錢）　鬱金（一錢五分）　荷葉邊（三錢）

改方加杏仁三錢，豆豉三錢，枳殼一錢五分。

十五診　身熱漸輕。舌苔灰黴已化，煩懊亦定。陰津既回內陷之邪，還於肺胃，其多眠應當立退，乃神情安靜，仍復多眠。皆由風邪入於上焦，上焦之氣，閉而不行，衛氣行於陰而不得出於陽。開泄上焦，使上焦氣宣，為目前要務。

杏仁（三錢）　桑葉（二錢）　淡豉（二錢）　枳殼（八分）　桔梗（一錢）　薄荷（一錢）　橘紅（一錢）　鬱金（一錢五分）　青防風（一錢）　乾荷葉邊（三錢）

十六診　胸背皆經得汗，風邪稍得開泄，耳竅略聰，衛氣漸開，且能知味，然仍時多眠睡。舌黃灰黴既化，而反覺白膩。上焦之氣不行，穀氣過多，恐其釀濕生熱，不可不防。

光杏仁（三錢）　淡豆豉（二錢）　廣橘紅（一錢）　絲通草（八分）　生薏仁（三錢）　炒枳殼（一錢）　桔梗（一錢）　防風（一錢）　雲茯苓（三錢）　廣鬱金（一錢五分）　乾荷葉邊（三錢）

十七診　內陷之邪，還於肺胃，而從汗出。耳竅閉塞已開，身熱亦退。脈靜苔化，大局已定。宜和中醒胃。

青鹽半夏（一錢五分）　茯苓（三錢）　桔梗（一錢）　鬱金（一錢五分）　防風（一錢）　薄橘紅（一錢）　米仁（三錢）　枳殼（一錢五分）　範志曲（一錢五分）　穀芽（二錢）

十八診　脈靜苔化，胃開思食。久熱之下，陰津不能遽復。宜和陰益腎。

炙生地（三錢）　炙甘草（四分）　白芍（一錢）　橘白（鹽水炒一錢）　麥冬（炒一錢五分）　阿膠珠（一錢五分）　甜杏仁（炒香三錢）　生熟穀芽（各一錢）

十九診　滋水和陰，胃氣漸復，多眠亦退。風為陽邪，溫乃熱氣，其所傷者，無非陰液。但柔膩之藥，不能久進。宜甘涼和養。

西洋參（一錢五分）　生玉竹（三錢）　廣橘白（一錢）　生熟穀芽（各一錢）　川石斛（四錢）　生甘草（三分）　生山藥（三錢）　甜杏仁（三錢）　範志曲（一錢）　

陸（左）　咳嗽不爽，發熱汗出不解，氣從上逆，大便溏泄。脈數右大，苔厚心黃。風溫襲於肺胃，症方七日，為勢甚熾。

牛蒡子（三錢）　川貝母（二錢）　甜廣皮（一錢）　杏仁（三錢）　竹茹（水炒二錢）　生甘草（四分）　炙桑皮（二錢）　大連翹（三錢）　茯苓（三錢）

二診　苔黃稍化。仍然膩濁，大便不利，每至日晡，輒仍凜熱。外風引動濕熱，郁阻營衛。再為宣化。

杏仁（三錢）　蔻仁（五分）　淡芩（一錢）　滑石（三錢）　鮮竹茹（水炒一錢）　米仁（三錢）　廣鬱金（一錢五分）　通草（一錢）　赤茯苓（三錢）　鮮佛手（一錢）

三診　輕宣肺氣而化濕邪，每晨汗出，上焦之濕，理當從汗而解，乃日晡仍然似瘧，便不暢行，腹膨脘痞欲嘔，頻轉矢氣。脈形滑數。此必有形之積，阻而不化。擬導滯兼清濕熱。

南楂炭（三錢）　縮砂仁（五分）　雲茯苓（三錢）　青陳皮（各一錢）　澤瀉（二錢）　範志曲（二錢）　萊菔子（炒研三錢）　木香檳榔丸（三錢先服）

恩（左）　溫邪將及兩候，發熱有汗不解，夜甚無寐，胸悶不舒，煩渴而不欲飲。
脈數，右部沉鬱，左部弦大，舌紅苔黃，根帶灰黴。無形之邪，有形之濕，熏蒸不化，遂致清津不能上供，陰液由此漸虧。恐化燥而神機不運，漸成昏蔽。擬退熱泄濕。即請商裁。

羚羊片（一錢五分）　淡芩（一錢五分）　光杏仁（三錢）　赤苓（三錢）　生米仁（三錢）　連翹殼（三錢）　廣鬱金（一錢五分）　滑石塊（三錢）　通草（一錢）　生梨汁（一兩）　蘆根（打汁調一兩）　白蔻仁（三分先服）

二診　流濕潤燥，參以退熱，熱勢外揚，能得微汗，口渴大減。然大便不行，大腹滿痛，頻轉矢氣。脈象滑數。正合陽明病頻轉矢氣之條，以丸藥緩下。即請商裁。

豆豉（三錢）　鬱金（一錢五分）　滑石（二錢）　赤苓（三錢）　杏仁（三錢）　楂炭（三錢）　淡芩（酒炒一錢五分）　通草（一錢）　枳實導滯丸（三錢先服）

三診　熱勢遞減，仍然起伏，大腹滿痛，頻轉矢氣，大便不行。脈數左弦，舌尖紅絳。陰傷熱戀，宿滯不達。再泄熱利濕，參以磨滯。

連翹殼（三錢）　細生地（五錢）　滑石塊（三錢）　黃芩（一錢五分）　栝蔞仁（五錢）　黑山梔（三錢）　光杏仁（三錢）　通草（一錢）　枳實（一錢五分）　蘆根（一兩）　青竹葉（二十片）

改方停藥，飲白殘花露佛手露各二兩。

四診　大便暢行，熱痰悉化。然頻渴欲飲。舌紅苔白，根帶灰黑。陰傷不復。再泄熱和陰。

生地　川連　花粉　青蒿　竹葉　阿膠　連翹　滑石　杏仁　蘆根

謝（右）　辛涼疏泄，汗未暢達，熱仍不解，頭脹耳鳴。脈數右大。風溫襲於肺胃，不能外達，三日正熾。

淡豆豉（三錢）　薄荷（一錢）　連翹（二錢）　池菊花（二錢）　枳殼（一錢炒）　牛蒡子（三錢）　桔梗（一錢）　桑葉（一錢五分）　光杏仁（三錢）　廣鬱金（一錢五分）　宋半夏（一錢五分）

二診　疏泄肺胃，得汗甚暢，邪從汗解，熱勢大減，脹痛漸鬆。苔黃較化，脈亦略緩。然爐煙雖熄，餘燼未消，身熱尚未盡退。還宜疏泄餘邪。

桑葉（一錢五分）　杏仁（三錢）　鬱金（一錢五分）　山梔（二錢）　池菊花（一錢五分）　粉前胡（一錢）　苦桔梗（一錢）　連翹殼（三錢）　枳殼（一錢）　雪梨（切片入煎一兩）　象貝母（二錢）

包（左）　溫邪將及二候，上焦之熱，移入大腸，發熱便泄，懊煩不寐，頻渴欲飲，耳竅失聽。舌光無苔，乾燥無津，脈左大，重按無力。邪熱不從外達，灼爍於內，陰津損傷，往往有液劫而神昏者，不可不知。擬養津泄熱。

鮮石斛（六錢）　連翹（三錢）　黑梔皮（三錢）　香豉（三錢）　淡黃芩（一錢五分）　鮮生地（六錢）　滑石（三錢）　桔梗（一錢）　桑葉（一錢五分）　蘆根（一兩）

二診　便泄已止，熱勢雖不甚盛，而仍神煩少寐，口渴欲飲，舌燥無津，既干且膩，右目紅赤作痛。脈數左大。風溫夾濕化熱，由大腸還於肺胃，氣燥津傷。擬流濕潤燥，開泄風熱。

桑葉　薄荷　荊芥　連翹殼　朱茯神　桔梗　甘菊花　鮮石斛　晚蠶砂　辰燈心　蔻仁末（三分另用鮮蘆根二兩打汁調服）

左　時病八日，始則發熱便泄，繼而呃逆頻頻，便泄雖止，而表熱入里，遂致裡熱神煩，頻渴欲飲，面色浮紅。舌苔焦黑無津，脈象細數。此由邪熱不從外達，轉從內陷，劫爍陰津，所以滿舌焦乾，氣火上衝，吸氣不得入，所以頻頻呃逆，將有神昏發痙之變。勉擬存陰救津，兼清龍相，以平其沖逆之威。能否應手，非敢所知也。

大生地（四錢）　阿膠珠（二錢）　赤茯苓（三錢）　大麥冬（三錢）　生草（五分）　鮮竹茹（一錢五分）　柿蒂（五枚）　枇杷葉（去毛一兩）　大補陰丸（三錢先服）

方（左）　風溫兩候，風化為火，火風內旋，由壯熱懊煩而致瘛瘲。
疊經泄熱和陰，火風漸平，烙熱亦定，乃大便通行之後，頻見溏泄，咽痛鼻紅，咳嗽痰多稠黃，耳竅閉塞。脈象數大，重按帶弦，舌紅苔黃。沸騰之風火雖熄，而氣分之熱，何能遽化。風痰為熱所灼，自然色變黃稠。氣燥則清竅不利，自然兩耳失聰。咽通於胃，喉通於肺，今肺胃兩經，為風熱淵藪，自然咽中作痛。大腸與胃相聯續，與肺相表裡，熱盛之下，府氣失通，肺胃之熱，乘熱下移，再以牛乳橫助其虐，所以大便為之頻泄。為今之計，惟有清化肺胃，以清腸熱。與式訓仁兄大人同議方。

射干（六分）　桔梗（一錢）　川斛（五錢）　黑山梔（三錢）　細木通（五分）　前胡（一錢）　淡芩（一錢五分）　連翹（三錢）　六一散（三錢）　茅根（一兩）　竹葉（十二片）

浦（左）　咳嗽頭脹發熱，寤難成寐，知飢欲食。脈數而弦。風溫襲於外，肝火熾於內。姑疏風泄熱。

桑葉（一錢五分）　薄荷（一錢）　前胡（一錢）　黃芩（酒炒一錢五分）　竹茹（水炒一錢五分）　菊花（一錢）　象貝（二錢）　黑山梔（三錢）　粉丹皮（二錢）　枳實（一錢炒）

二診　辛涼散風，微苦泄熱，邪勢不達，未能得汗，咳嗽頭痛，惡風。邪尚在表，再進辛涼。

桑葉（二錢）　炒枳殼（二錢）　前胡（一錢五分）　牛蒡子（三錢）　光杏仁（三錢）　菊花（二錢）　白桔梗（一錢）　象貝（二錢）　薄荷（一錢）　竹茹（水炒一錢五分）

秦（左）　發熱煩渴，胸悶氣逆，頻咳痰多，神煩少寐。脈數糊滑。此風溫挾濕，鬱蒸肺胃。症逾兩候，恐致昏喘。

桑葉　製半夏　桔梗　冬瓜子　水炒竹茹　青蘆管　前胡　橘紅　生薏仁　光杏仁　通草

二診　氣逆稍定，熱亦漸減，而脈仍滑數。還是肺胃之濕未楚也。再為降化。

光杏仁　生薏仁　製半夏　赤茯苓　雲茯苓　炒蘇子橘紅　冬瓜子　生香附　絲通草　旋覆花　炒枳殼　水炒竹茹

顧（左）　發熱咳嗽多痰，喉間霍霍有聲，胸悶神煩。脈數而滑。此溫邪挾濕，蒸於肺胃。七日正熾。

甜葶藶　光杏仁　製半夏　炒枳殼　炒蘇子　金沸草　薄橘紅　赤茯苓　雲茯苓

居（童）　先是口碎作痛，四日前忽然熱起，勢甚熾張，胸悶懊煩，鼻衄便泄，茲則咽中作痛。舌紅苔白，脈數滑大。此風邪先襲於上，復以時令之邪與濕相合，致一陰一陽之火，俱結於上。病屬風溫，方在五日，邪勢熾甚之際，當是易進難退之時也。

泡射干（六分）　廣鬱金（六分沖）　馬勃（一錢五分）　荊芥（一錢）　牛蒡子（三錢）　炒銀花（一錢五分）　連翹殼（三錢半）　玄參（三錢）　桔梗（一錢）　杏仁泥（三錢）　竹葉心（十六片）　竹葉心　桔梗（二味代茶）

改方加黃芩酒炒秦艽。

二診　前進辛以散風，苦以泄熱，汗出邪勢從外而泄。
而肺胃之熱蘊結，痧疹併發而不少衰，痛不少減。脈數滑大，舌紅邊絳。喉關以內，白腐滿布，喉腫關小微咳。此爐煙甫熄，餘燼復燃，肺胃之熱，沖斥於中，喉疳重症，出入極為迅速。恐火爍肺金，而致氣喘。商請專門名家酌奪。

鬱金（一錢五分）　山豆根（三錢）　京玄參（三錢）　羚羊片（先煎二錢）　連翹（三錢）　大貝母（三錢）　桔梗（一錢五分）　生石膏（七錢打）　牛蒡子（三錢）　射干（七分）　茅根（去心一兩）　蘆根（去節一兩）　鮮荷葉（七錢）

三診　昨進大劑泄熱，熱勢大為輕減，喉腫較退，痛勢大輕。涎水之自湧者，至此漸能下咽。脈洪大略收火風之灼鑠肺胃者，已退三舍，當乘勝而助鼓再進。

羚羊片（二錢）　玄參肉（三錢）　牛蒡子（三錢）　鮮石斛（六錢）　連翹（三錢）　生石膏（七錢）　泡射干（六分）　荊芥（一錢）　黑山梔（三錢）　苦桔梗（二分）　鮮荷葉絡（七錢）　茅根（去心一兩）　蘆根（去節一兩）

某　氣喘不定，痰多稠厚。苔白轉黃，舌邊尖紅絳，唇朱顴赤，脈數至六至以外。夫風為陽邪，陽邪易於化火，所有痰濁，盡從陽化，華蓋之臟，獨當其炎，所以清肅之令不行，右降之權盡失。痰鳴氣喘，讝如夢語，將有耗氣傷陰等變矣。

磨犀尖（四分）　杏仁泥（三錢）　桑白皮（二錢）　冬瓜子（四錢）　生石膏（五錢）　肥知母（二錢炒）　馬兜鈴（一錢五分）　川貝母（二錢炒）　生薏仁（四錢）　栝蔞霜（三錢）　茯苓（三錢）　連翹（三錢）　青蘆管（一兩）　枇杷葉（去毛一兩）

某　風溫大勢已解，而痰熱未清，咳戀痰稠黃厚，火升少寐。右寸脈獨大。良以邪熱灼肺，手太陰清肅無權，則足太陰轉輸失職，致熱蒸而煉液成痰，痰火因而內熾。鼻準清冷，乃氣機之閉郁，以兼症之中，別無元陽衰脫之見端也。擬清化痰熱而肅肺氣。

茯苓（三錢）　黑山梔（一錢五分）　海浮石（三錢）　炒蔞皮（三錢）　川貝母（二錢）　杏仁泥（三錢）　冬瓜子（五錢）　風化硝（五分）　新絳（五分）　枇杷葉（去毛四片）　竹茹（一錢五分鹽水炒）　燈心（鹽水拌三尺）

賈（左）　症起四日，壯熱無汗，肢體煩疼，頭脹作痛，痰多口膩。
脈數右部浮大。夫熱重而至炙手，自必懊憹煩悶，此時尚無煩懊情形，其熱之尚在肌表，顯然可見。考太陽為六經之首，主皮膚而統衛氣。今風邪在表，陽氣屈曲不伸，故發熱頭疼。其所以不能作汗者，良由濕痰素盛，內壅不宣，則表邪難達，吳又可先生所謂水注閉其後竅，則前竅涓滴，此正發汗之義也。肢體之痛，左脅為甚，肝藏居左，風氣通於肝也。擬於疏解之中，參入化痰，必得汗泄方能推散，然不易也。

荊芥穗（一錢五分）　霜桑葉（一錢五分）　羌活（一錢）　廣鬱金（磨沖六分）　旋覆花（絹包二錢）　製半夏（一錢五分）　橘紅（一錢）　赤白苓（各二錢）　光杏仁（三錢）　真猩絳（六分）　枳實（一錢五分）　竹茹（一錢）　桔梗（一錢）

改方去羌活猩絳，加香附橘絡秦艽。

二診　汗出，肌表之邪，由此外達，熱勢大退，遍體煩疼亦止，神情亦覺爽適。但脈仍帶數，熱退未楚，偏左瘕積阻滯，氣道失宣，氣短腋痛。脈數微滑，邪勢漸去，濕熱未清。再舍其標而治其本。

杏仁（三錢）　蔻仁（三粒）　橘紅（一錢）　豆卷（三錢）　製半夏（一錢五分）　雲茯苓（四錢）　廣鬱金（一錢五分）　薏仁（四錢）　炒枳殼（一錢）　炒蔞皮（三錢）　炒蘇子（三錢）

某　風溫之後，恣食甜膩，釀濕生痰，肺降痹阻，以致熱退不清，痰鳴氣急，不能安眠。苔白不渴，脈左大，右部軟滑。心胸不舒，氣弱生寒，陽不旋轉。恐喘甚汗脫。

葶藶子（五分）　杏仁泥（三錢）　茯苓（三錢）　製半夏（一錢五分）　方通草（一錢）　炒蘇子（三錢）　橘紅（一錢）　白前（一錢五分）　旋覆花（一錢五分）　生米仁（三錢）

鄒（右）　天燥太過，肺胃風熱內爍，更兼肝火凌金，咳痰帶血，沉迷多睡。脈數而滑。蓋陰虛則火熾，其熱勢內蘊胸中，如姻霧瀰漫，所以沉迷而多睡也。恐昏痙等變。從云瞻兄方中，參入擴清胸中之熱。

黑山梔（三錢）　栝蔞霜（三錢）　海浮石（三錢）　篾竹葉（一把）　真川貝（五分）　上濂珠（三分二味研極細末調服）

左　風溫襲於肺胃，咳嗽壯熱神煩，更兼天氣亢燥，溫燥之邪，化氣為濕，以致肺熱脾濕相蒸，痰黃而稠。日來熱戀不解，咳亦不止，形色瘦削。脈數小軟。營氣日虧，邪勢留戀，若再纏綿，必生變局。治法惟有泄化邪濕，庶可保全元氣耳。

大豆卷　杏仁泥　生薏仁　前胡　川貝母　桔梗

通草　滑石　炒栝蔞皮　枇杷葉（去毛）

徐　（右）咳劇身熱，痰稠頭目昏暈，脅痛神煩不寐。脈數弦滑此風溫襲肺，化熱內灼。適值經來，有暴喘之虞。

連翹（三錢）　天花粉（二錢）　桑葉（一錢）　光杏仁（打三錢）　廣鬱金（一錢五分）　山梔（三錢）　川貝母（二錢）　甘菊花（一錢五分）　絲瓜子（打三錢）　丹皮炭（二錢）　枇杷葉（去毛炙四片）

二診　咳嗽大減，而仍凜寒身熱，汗不多達，痰色黃厚。脈數帶滑，苔白心黃。邪熱鬱於肺胃。夾經未淨，還恐神昏氣喘之變。

炙麻黃（後入四分）　光杏仁（三錢）　絲瓜子（研四錢）　連翹（三錢）　枳殼（一錢）　煨石膏（四錢）　生甘草（二分）　紫丹參（二錢）　桔梗（一錢）　鬱金（一錢五分）

楊（右）　外感風邪，內停飲食，身熱頭疼腹痛。時病情形。三日正熾。

池菊（一錢五分）　桑葉（一錢）　枳實（一錢五分）　範志曲（二錢炒）　牛蒡子（三錢）　萊菔子（炒研三錢）　桔梗（一錢）　焦楂炭（三錢）　蘇薄荷（一錢）　杏仁（三錢打）　廣鬱金（一錢五分）

二診　身熱已退，而臍上作痛，大便不行。脈象沉弦。寒滯內阻，宜小承其氣。

川樸（一錢）　橘皮（一錢）　縮砂仁（後入五分）　烏藥（一錢五分）　焦楂炭（三錢）　枳實（一錢）　茯苓（三錢）　制香附（二錢）　生錦紋（後入二錢）　煨生薑（二片）　佛手（一錢）

改方　砂仁（五分）　雲茯苓（三錢）　制香附（三錢）　酒炒延胡（一錢五分）　枳殼（一錢）　煨瓦楞子（五錢）　金鈴子（一錢五分）　陳香櫞皮（一錢五分）　青皮（一錢）

錦（翁）　由咳嗽咽痛，而致身熱不解，汗出不能透渥，胸悶神煩少寐。脈象數滑，舌紅苔白質膩。此風熱之邪，與濕相合，蒸騰於肺胃之間。症屬風濕，恐其化熱。

泡射干（七分）　鬱金（一錢五分）　黑山梔（三錢）　連翹（三錢）　範志曲（二錢炒）　光杏仁（三錢）　枳實（一錢）　馬勃（一錢）　桔梗（一錢）　萊菔子（生研三錢）　大力子（三錢）　冬桑葉（一錢五分）

二診　熱勢大減，苔亦稍化，然仍咳嗽不爽。濕邪留戀肺胃。再為疏化。

光杏仁（三錢打）　鬱金（一錢五分）　桔梗（一錢）　枳殼（一錢）　赤白苓（各二錢）　生薏仁（四錢）　粉胡（一錢）　薄橘紅（一錢）　炒蔞皮（三錢）　滑石（三錢）　枇杷葉（去毛四片）

張（左）　初起傷食吐瀉，風溫之邪，乘勢而發，平素內伏之痰，與熱相合，熏蒸於肺胃之間，以致熱不外揚，咳嗽痰稠。
上中兩焦，為痰氣所遏，則清津不能上升，口渴舌乾少津，中心灰炱，小溲作痛。脈數而滑。症屬風溫挾痰，化熱傷陰，今方旬日，恐轉候之際，痰熱內閉而致神昏發痙。擬清化痰熱，參以救陰。即請商裁。

天花粉（二錢）　光杏仁（去尖打三錢）　海浮石（三錢）　真川貝（炒黃二錢）　北沙參（四錢）　冬瓜子（四錢打）　大天冬（三錢）　白蘿蔔（切片一兩五錢）　肥知母（二錢炒）　鮮蘆根（去節一兩）　陳關蟄（洗淡一兩）　干枇杷葉（去毛四片）

二診　清化痰熱，舌苔炱，燥轉潤，中心黴黑亦化，溲痛已退，氣逆亦平，脈亦稍緩。然內熱未楚，還宜清化。

北沙參（三錢）　橘紅（鹽水炒一錢）　鮮竹茹（一錢五分）　冬瓜子（三錢）　通草（一錢）　青鹽半夏（一錢五分）　茯苓（一錢）　光杏仁（三錢）　薏仁（四錢）　枇杷葉（去毛炙四片）

三診　咳嗽氣逆已定，胃納亦得稍起。然肺胃之間，痰熱未化，氣不流布，津液不行，以致口燥舌乾欲飲。右脈滑大虛火挾痰，熏蒸胃口，恐起口糜再引津上升而導熱下行。

細生地（四錢）　細木通（四分）　天花粉（二錢）　竹瀝半夏（一錢五分）　海蛤粉（三錢包）　細甘草（三分）　真川貝（炒黃二錢）　冬瓜子（三錢打）　白茯苓（三錢）　鮮竹茹（鹽水炒一錢）　活水蘆根（去節一兩）　青竹葉（十片）

四診　和陰降火，清化痰熱，痰爽，舌乾轉潤。的屬津氣不行。與津枯者有間。

南沙參（四錢）　竹瀝半夏（一錢五分）　海蛤粉（三錢包）　橘紅（鹽水炒一錢）　川石斛（四錢）　川貝母（炒黃一錢五分）　生薏仁（四錢）　茯苓（三錢）　炒竹茹（一錢）　枇杷葉（去毛四片）

五診　痰氣漸化，津液流通，口渴已定，胃亦漸起。足見燥乃假燥，濕乃真濕，病之變態，足以惑人如此。

白茯苓（三錢）　製半夏（一錢五分）　海蛤粉（五錢包）　炒蔞皮（三錢）　甜杏仁（三錢炒）　薄橘紅（一錢）　炒川貝（一錢五分）　生薏仁（三錢）　生熟穀芽（各一錢）　枇杷葉（去毛四片）

顧（右）　冬溫九日，發熱懊煩無汗，胸膺發出赤斑，不克透露，神識迷糊，指節引動。邪郁不達，挾溫蒸騰，神機為之瀰漫。脈形細數，苔白心黃質膩。有內竄昏痙之虞。勉擬泄化邪濕，芳香宣竅即請商裁。

豆豉（三錢）　光杏仁（三錢）　半夏（竹瀝拌一錢五分）　炒枳殼（一錢）　赤茯苓（三錢）　生薏仁（三錢）　白桔梗（一錢）　鮮石菖（四分）　牛黃清心丸（一丸開水化服）

某　冬溫十一朝，邪化為熱，煉液為痰，郁阻肺胃，以致甲木不降，乙木獨升，煩熱火升顴紅。
氣從上衝，則噁心欲吐，胸次窒悶異常。寤難得寐，驚惕耳聾，四肢有時震動。脈數弦大，舌紅苔白心灰。時邪引動本病，恐風火內旋，而神昏痙厥。經云、上焦不行則下脘不通。擬開展氣化，仍不失清金可以平木之意。

豆豉　杏仁　枳實　竹茹　鉤鉤　枇杷葉　山梔　鬱金　丹皮　桔梗　海蟄

左　肺熱津虧，理宜燥渴，昨診並不口渴，顯系肺雖燥熱，脾胃仍有濕邪遏伏。
所以流化濕邪，俾清津可以上承，喻氏所以有流濕可以潤燥之談也。無如風化為火，盡壅於肺疊進清肺育陰，竟如杯水車薪。熱循肺系內犯膻中，以致時為譫語。火鬱於內發現於外則兩顴紅赤，唇口硃紅，紅極發紫，脈數竟在六至以外。此時為之清金泄熱存陰，固屬定理殊不知火從風化，其熱也釜中之火也，其風也、釜底之薪也，蒸熱之勢稍衰，釜底之薪未撤，薪在即火在，所以日前歷歷轉輕，仍云不能把握者為此。刻下脈數，氣口雖屬帶浮，按之似屬少情。如欲解散其風，而撤其薪，以緩其燎原之勢，救者自知不逮。不得已再擬清肺飲合清宮湯，以盡綿力。

犀尖（磨沖五分）　連翹心（三錢）　大麥冬（連心三錢）　赤茯苓神（各二錢）　川貝母（二錢）　光杏仁（三錢）　廣鬱金（一錢五分）　北沙參（五錢）　桑白皮（二錢炙）　枇杷葉（去毛一兩）　白茅根（一兩）　濂珠（三分）　川貝（四分二味研極細末調服）

方後原注云、刻下所怕肺熱循系入心，心肺同病，氣喘神昏，便是危境或問前日如救肺阿膠之類，治之當效何以不續進，使水來制火耶。曰、舌膩白不渴，如濕盛生痰，更難措手，不得已而退步，非臨陣而畏縮也。又此症乃冬溫綿延入春，久不能愈蓋被庸工用白芍至四錢，川連至五錢，五味子至二錢，至驚蟄而病更劇，驚蟄陽動也。初用喻氏清燥救肺湯，後用竹葉石膏湯。前案已遺失，故附志於此（清儒志）

邱（右）　症逾兩候先發紅疹，繼透白㾦，又復經行邪勢未始不從疹從㾦而稍泄，所以數日前病有退機，煩熱口渴已得大定。
然既疹既㾦，營氣兩液，必然暗虛。而方寸愁慮，木火升動，邪熱從而轉熾，煩熱復盛，耳鳴耳竅閉塞，喉有痰聲，儼如夢語，手指引動，少腹氣墜作脹。脈數滑帶弦，舌紅苔黃。邪濕未化，木火暗升，煉液成痰，神機不運，有神昏發痙之虞。勉擬透熱涼肝化痰宣竅。

羚羊片（三錢）　赤茯苓（三錢）　竹茹（鹽水炒一錢）　益元散（三錢加辰砂七釐絹包）　大連翹（三錢）　陳膽星（六分）　黑山梔（三錢）　光杏仁（三錢）　鬱金（一錢五分）　橘葉（一錢五分）　銀花露（一兩）

二診　透熱涼肝，化痰宣竅，煩懊大減，寐亦略安，四肢引動較定，少腹作脹亦鬆，紅疹略為化淡。
脈弦稍柔，舌紅黃苔化薄。今晨咯痰三口，頗覺爽適，自覺胸中尚有痰黏之狀的是肝膽之火與邪熱交熾，煉液成痰，遂令痰火相煽。神昏發痙，岌岌可虞。前藥進後，未及一周，未便操之太激。擬清化邪熱，參以化痰。

連翹（三錢）　粉丹皮（二錢）　廣鬱金（一錢五分）　陳膽星（五分）　白蒺藜（三錢）　山梔（三錢）　栝蔞皮（三錢）　光杏仁（三錢）　益元散（三錢加辰砂七釐絹包）　青竹葉（二十片）　活水蘆根（一兩）　銀花露（一兩）

馮（左）　溫邪七日，熱熾神迷肢節引動，脈見歇止舌黑質紅，顴頰紅赤，喉間霍霍痰鳴，氣粗短促。此熱熾於內，而痰濕抑鬱，熱不得泄，轉從內竄之象，有痰湧昏喘之虞。

羚羊角　陳膽星　天竺黃　竹茹　九節石菖蒲　大連喬　杏仁泥　旋覆花　枳實　至寶丹（一丸兩服）

周（左）　進瀉肺開痰，導熱下行，上升之氣，十退三四，痰亦稍爽，然熱勢仍不見衰，左肋痛減，而痰色黃稠，頻渴欲飲，神煩胸悶舌質轉紅，邊尖大有絳意。
讝如夢語兩顴紅赤。脈數滑大左部小濡，右部搏指。良由蘊結之氣分漸開，而霍霍痰鳴，肺胃之邪熱尚熾火與痰激，故霍然有聲。熱灼津虧，故頻渴而欲飲。症勢較前略定，而鴟張之下，非大有起色，不足以全大局。刻下所急者，痰鳴氣逆，最關重系。然邪勢不泄，液即為痰，古人所謂痰即有形之火，火即無形之痰，正此意也。擬清金肅肺之中，參以辛涼重劑，必得應手始臻妥洽耳。

杏仁泥（三錢）　廣鬱金（磨沖六分）　桑葉（二錢炙）　石膏（六錢煅）　竹茹（一錢）　法半夏（一錢五分）　炒知母（一錢五分）　赤白苓（四錢）　廣橘紅（鹽水炒一錢）　枇杷葉（去毛六片）　蘆根（六錢）

左　邪勢不解熱，日以熾，咳嗽痰多，頻渴引飲，神識有時迷糊。邪濕痰交蒸，有神昏氣喘之虞。

栝蔞仁（四錢研）　杏仁泥（三錢）　烏犀尖（磨沖四分）　廣玉金（磨沖四分）　天竺黃（三分半磨沖）　淡黃芩（一錢五分）　滑石塊（四錢）　辰砂（一分二味同研絹包）　川貝母（二錢）　馬兜鈴（二錢）　冬瓜子（五錢）　煨石膏（四錢）　青蘆管（一兩）　萬氏牛黃清心丸（五分開水先送下）

左　咳嗽身熱，痰鳴音啞，吸氣短促，汗出發潤。金傷已極喘脫之虞，行將立至。勉用喻氏法以盡人力。

煨石膏（五錢）　北沙參（六錢）　玄參（三錢）　阿膠（二錢）　生甘草（五分）　牛膝炭（三錢）　川貝（二錢）　炒麥冬（三錢）　枇杷葉（去毛六片）

風溫一門，附以冬溫溫熱秋燥，例言中雖曾聲明，實因方案遺佚，抄存過少，故僅蟬聯附後，未能逐條分列，校對之下愧同伯玉，缺憾良深。
質之吾友某君，曰、編案與作書體例，截然不同。著作之家分門別類，毫髮不容紊亂。至編訂方案，不過依次排比，若欲皎然劃一，釐然大備，諸多為難之外。涵以某君閱歷有得，深知編纂複雜之繁，且以見讀書之貴變通也。姑附志之。同門舊友若有存稿，盼望惠下，再版時當補輯改定也。（文涵志）


<h2>卷二</h2>

<h2>濕溫</h2>
楊（左）　濕溫已屆三候，不特汗㾦均不獲暢，而且四肢背脊尚覺惡寒，陽氣不能敷布，與陽氣之衰微者，大相懸殊也。
陽何以不布，濕阻之也。濕何以不化，飲食水穀資之助之也。為敵助糧，引虎自衛，非計也。擬開展氣化。使濕隨氣行，則白㾦及汗，可以通暢。

光杏仁　鬱金　桔梗　霍香　滑石　生米仁　製半夏　通草

此症經陳醫屢投厚朴佛手花茵陳等，致有棘手之象，先生囑以勿妄食。勿進補，一以宣化氣濕法治之，果獲漸瘳。案語卓然名論，不易多得。（文涵志）

某　昨投泄熱透邪，今午續得微汗，煩渴較昨略退，面色浮赤較淡。
然天氣乍冷，陽氣阻郁，赤色瘀滯不勻，邪濕羈留，未能遽解。上焦之氣不展，胸中窒悶不舒。口膩苔白舌紅，脈數糊滑。化濕泄邪，固屬定理。但除感冒帶病酬應外，熱甚不退者九日，邪濕熏蒸之勢，尚在鴟張，總望轉候大得退機耳。

鬱金（二錢）　九節石菖蒲（四分）　桔梗（一錢五分）　香豉（三錢）　製半夏（三錢）　牛蒡子（三錢）　橘紅（一錢五分）　光杏仁（三錢）　蔻仁（七分）　黃芩（酒炒一錢五分）　川通草（一錢）　滑石塊（三錢）

二診　疊得自汗胸中之窒悶稍開，尚未安寐，口燥而膩。脈數舌紅，苔白淡黃。胃中之濁與濕交蒸，不能遽化。症經旬日，惟有泄之，化之俾免內蒙為幸耳。

製半夏（二錢）　炒竹茹（一錢五分）　橘紅（一錢）　鬱金（一錢五分）　澤瀉（一錢五分）　赤豬苓（各二錢）　炒枳殼（一錢）　黑山梔（二錢）　杏仁泥（三錢）　陳膽星（五分）　生薏仁（四錢）　炒蔞皮（三錢）　

三診　疏泄太陰，兼以通腑，宿滯下行，胸痞腹滿較舒。
然熱勢仍起，下午為甚，面色晦黃，口渴而復黏膩咳嗽較退，寤難成寐。脈數而帶糊滑，舌邊絳赤，中心依然白膩足見邪勢由淺而深。然從無不可達之邪，亦從無不可泄之熱，其所以解之不汗，清之熱不泄者，以夾雜濕邪，相持於內也。再以泄化為主。冀邪與濕分，不致蒸痰從中瀰漫為上。

廣鬱金（三錢）　光杏仁（三錢）　滑石（三錢）　薏仁（五錢）　炒竹茹（一錢五分）　炒香豉（三錢）　淡黃芩（一錢五分）　赤豬苓（各二錢）　廣橘紅（一錢五分）　桔梗（一錢）　通草（一錢）　製半夏（二錢）　

陳（左）　濕溫熱勢起伏，濕包熱外，熱處濕中，熱勝於濕，挾滯蒸騰，太陰之邪，還並於陽明之分。舌紅苔黃，中心微燥。便阻頻轉矢氣，陽明之濕熱，漸化燥熱矣。

淡黃芩　川連　光杏仁　通草　鬱金　生薏仁　滑石　竹葉心（十二片）　枳實導滯丸（通草佛手湯下）

二診　兩投苦泄，熱勢仍然起伏，起則煩渴欲飲。濕熱蒸騰，津不上布，蓋熱如釜中之沸，邪之與濕，猶釜底之薪。仍以泄化主之。

香豉　廣鬱金　光杏仁　桔梗　通草　製半夏　淡黃芩　連翹　澤瀉　滑石　生薏仁　赤豬苓　竹葉心

周（左）　花甲之年，兼嗜紫霞，其命火之衰，濕痰之盛，不問可知。
昨食甘寒之物，脾胃之陽為之暗傷，致濕痰瀰漫三焦，旋轉運行之陽，為濕所遏，以致發熱在裡，熱勢不揚。濕勝則脾土不能分化，其水液應入於膀胱者，至此而淆入於大腸，所以便注下迫。氣愈內閉，則毛竅外開。所以淋淋汗出矣。濕痰停阻，就使引動伏邪，亦不過濕熱之常病。而舌無華色，脈沉細澀，右脈略大而混數不揚，一派正不勝邪之象。病在初起，又無遽培元氣之理。方擬分理三焦勿以發散攻消為事，以濕與痰皆不可力制，惟有化之為宜。

川樸　通草　澤瀉　佛手　鬱金　赤豬苓　藿香　滑石　蔻仁　生薏仁

二診　濕遏氣津，渴甚用流化法。

金石斛　炒黃川貝　滑石　鬱金　枇杷葉　辰茯苓　光杏仁　炒香豉　薏仁　白蔻仁（三分研用蘆根二兩打汁先調服）

以翁　昨診內竅欲蒙，及服藥之時，神已糊亂。
今日竟爾神昏，手暖足厥，脈糊滑並不甚數，苔白膩並不焦黑，身熱並不熾甚。此由濕盛之極，中陽不運，致濕蘊成痰，痰蒙清竅。與火熱之甚，擾亂神明，而致神昏者不同。勉擬芳香通神，辛開苦降，為背城之一。謀事在人，成事在天。

天竺黃（三錢）　製半夏（三錢）　遠志肉（一錢）　明雄精（一錢五分甘草湯拌炒）　陳膽星（一錢）　白殭蠶（三錢）　茯苓（三錢）　廣鬱金（六分明礬三分化水磨）　九節菖蒲（八分）　竹瀝（一兩滴入薑汁少許）

轉機用至寶丹一丸，橘紅湯送下。一劑而神稍清，仍照服減半。

再方

川雅連（重薑汁炒三分）　製半夏（三錢）　九節菖蒲（八分）　橘紅（一錢五分）　廣鬱金（一錢五分）　淡乾薑（六分迷甚乾薑用二錢打）　制南星（三分）　煅礞石（三分）　白明礬（三分）　炙牙皂（三分）　麝香（五釐）　明雄黃（二分後六味研細末用竹瀝先調服）

案師云、此症緊要關頭，全在表熱外揚，邪方透達。
復診由門下郁聞堯代去，云熱已起而厥漸轉。先是師命方如前意開泄。郁世兄回稟云、濕已化燥，舌絳中帶焦黑而干。師曰、尚不可言化燥，燥化未足也。再用開泄，冀其化熱化火，須十分透澈乃妙。藥大意如前，制南星用六分，加紫雪六分，燈心湯下，尚欲其熱顯揚。據郁世兄本意，擬用牛黃丸犀角地黃湯，或鮮石斛及清宮湯加減。謂化燥而無大熱，書無明文，疑惑不定。師云、化燥而無大熱，非真燥也，熱未透也。不可滋膩，須仍泄化，微帶甘辛法。（清儒志）

張（左）　濕溫旬日，煩熱無汗，赤疹隱約不透，胸次窒悶異常，咳不揚爽，時帶譫語，頻渴不欲飲，飲喜極沸之湯。脈數糊滑，苔白心黃，近根厚掯。此由無形之邪，有形之濕，相持不化，邪雖欲泄，而里濕鬱結，則表氣不能外通，所以疏之汗之，而疹汗仍不能暢。熱與濕交蒸，胸中清曠之地，遂如雲霧之鄉，神機轉致瀰漫。深恐濕蒸為痰內蒙昏痙。

三仁湯去滑石川樸竹葉，加豆豉橘紅鬱金枳殼桔梗菖蒲佛手。

二診　昨進辛宣淡化，上焦之氣分稍開，熏蒸之熱勢稍緩，神識沉迷轉清，譫語指搐已定，煩悶亦得略鬆，舌苔較退。但氣時上衝，沖則咳逆，脈數糊滑。良以鬱蒸稍解，而邪濕之勢，尚在極甚之時，雖有退機，猶不足濟。肺胃被蒸氣難下降，所以氣衝欲咳，仍未俱減也前法之中，再參疏肺下氣。

甜葶藶（五分）　通草　光杏仁　製半夏　冬瓜子　廣鬱金　薄橘紅　滑石塊　炒枳殼　枇杷葉　桔梗　竹茹

三診　胸悶懊煩，氣衝咳逆，次第減輕，咯吐之痰，亦覺爽利。舌苔亦得大化，但脈仍不揚。其肺胃之間，尚是熏蒸之地，表不得越，邪無出路，還難恃為穩當也。

光杏仁　廣鬱金　淡黃芩　桑葉　甜葶藶　桔梗　白蔻仁　生薏仁　製半夏　炒香豆豉　橘紅　枇杷葉

四診　咳嗽氣逆大退，痰亦爽利，譫語熱煩亦得漸減，特小溲清而不爽，大便不行，頻轉矢氣，脈數糊滑，苔化而中獨厚。猶是濕痰內阻，邪難泄越再導其滯。

鬱金　橘紅　桔梗　製半夏　赤茯苓　生薏仁　滑石　通草　萆薢　竹瀝達痰丸（三錢佛手通草湯先送下）

五診　大便暢行，燠煩大定，熱亦較輕，口渴亦減。但赤疹雖布，甚屬寥寥汗不外達。脈象較爽，舌根苔白尚掯。邪濕之熏蒸，雖得漸鬆而未能透泄。須望其外越方為穩妥也。

光杏仁　鬱金　橘紅　生薏仁　枳殼　滑石塊　炒蔞皮　葶藶子　桔梗　通草　木通　製半夏　赤白茯苓

六診　熏蒸瀰漫之勢雖鬆，而濕性黏膩不克遽行泄化，裡氣不宣表氣難，達汗㾦不得發越，咳嗽氣逆小溲不爽。脈數滑苔白，邪濕互相犄角，尚難穩當。

鬱金　光杏仁　橘紅　冬瓜子　桔梗　鮮佛手　製半夏　生薏仁　蔻仁　赤豬苓　通草　葦莖

七診　熱勢遞減，咳亦漸鬆，然濕從內搏，邪從外越，是以熱勢戀戀不退，不能外達，而欲從內化，非欲速可以從事也。

豆卷　滑石　光杏仁　鬱金　製半夏　通草　新會紅　豬苓　桔梗　枳殼　生薏仁　鮮佛手

八診　清理余蘊方

豆卷　生薏仁　製半夏　通草　廣皮　福澤瀉　光杏仁　鮮佛手　白蔻仁　真佩蘭

如胸悶加桔梗鬱金，甚者川樸枳殼藿香，頭脹加蒺藜天麻殭蠶，理胃加生熟穀芽沉香曲玫瑰花。

按此症濕溫胸悶，始起即有讝語。
張驤云先診，以其高年神志不清，案有防其內閉痙厥之言。首方用青蒿橘絡猩絳之類，繼用豆卷牛蒡赤芍前胡竺黃朱翹茯神玉雪救苦丹之類，不效續請巢崇山，案載咳不爽，渴欲飲熱由氣分內陷厥少，讝語風動之險象。方用豆卷蟬衣生薏前胡光杏鬱金青蒿桔梗翹心至寶丹。既而熱勢仍熾，案有邪火內竄心胞之勢，倘其勢甚防動內風。改用羚羊蘆根紫雪之屬，仍不效。乃請師去。診其脈糊數苔白膩，審其神，則沉迷，投開展氣，化輕描淡寫，服一劑後，即有松機。竊觀此案，何以滬上諸名家於濕溫一症，尚亦茫然，無怪偏僻之區，悉以清蒿黃芩鮮斛等一派陰柔之品，為自保聲名唯一之妙術也。不竟為之憮然三嘆。（清儒附志）

蔣（右）　流化濕痰，以開鬱結，熱勢大減，煩懊亦定，神識亦得爽慧。脈較緩和，舌紅轉淡，邊尖轉潤，惟中心仍屬乾燥，而又覺甜膩。邪退三舍，濕痰有欲化不化之意，而氣機遏伏，津液猶難流布。稍稍經行，治當兼顧。

製半夏（三錢）　鬱金（五分磨沖）　栝蔞仁（一錢五分）　橘紅（一錢）　陳膽星（五分）　石菖蒲（一錢五分）　黑山梔（三錢）　杏仁泥（三錢）　滑石（三錢）　澤蘭（一錢五分）　枇杷葉（三片）　風化硝（六分）　煅青礞石（五分）　明礬（一分五釐）　血珀（三分上四味研勻調服）

改方去栝蔞仁風化硝澤蘭，加川貝炒黃一錢五分，竹瀝五錢。

二診　昨晚熱勢又起，濕被熱蒸，胸中為之瀰漫，神情不如昨日之爽慧。脈數糊滑。清空之地，悉皆穢濁所佔。泄化之中參以芳化。

光杏仁　方通草　淡黃芩　廣鬱金（白明礬三分化水磨沖）　炒竹茹　白蔻仁　滑石塊　赤白苓　晚蠶砂　佛手　至寶丹

改方去至寶丹，加制雄丹一分五釐，用通草湯調下徐徐服之。

楊（右）　症屬兩候有餘熱勢並不甚重。夫病至半月邪，雖不化為火，斷無不化熱之理，亦斷無化熱而

熱不甚之理，其所以淹淹者，邪輕於濕，濕重於邪也。
濕蘊肺胃，胃氣不降，所以飲湯入口，似有噎塞之狀，並作惡心。熱蒸則口渴，而濕究內踞，所以仍不欲飲。濕為水屬，得暖則開，所以喜進熱飲。大便一日數次，皆是稀水，內經所謂濕勝則泄也。濕鬱之極，陰陽不通，以致振寒而戰。鬱極而通，得以汗泄，肌表之風，隨濕外越，發為白疹，雖屬邪濕之出路，然肌膚分肉之事，於三焦之熏蒸，依然無益耳竅不聰，濁邪之害清也。
鼻起煙黴，是熏蒸之炎，有諸內形諸外也。刻下神情呆鈍，時帶錯語，若以熱擾神明，靈機被塞，自必有一種昏憒情形。今似糊非糊，似爽非爽，皆是無形之邪，與有形之濕，蒸騰瀰漫，其胸中清曠之地，遂成煙霧之區，大有蒙閉之虞。脈象沉細不爽，舌苔淡黃掯膩，尤為濕鬱熱蒸之確據。茲擬辛以開，苦以泄，芳香以破濁，淡滲以引濕下行。

川雅連（薑汁炒五分）　製半夏（三錢）　鬱金（磨沖六分）　九節石菖蒲（八分）　陳橘皮（一錢五分）　赤白苓（各二錢）　淡乾薑（五分）　竹茹（一錢五分薑汁炒）　香豉（三錢）　白蔻仁（入煎四粒）　生薏仁（四錢）　通草（一錢）　

改方去川連乾薑，加滑石塊三錢，廣藿香三錢，石菖蒲減二分。

二診　投藥之後，神情大為靈爽，耳竅略聰，便泄亦減，濕之如霧迷濛者，得化稍開而蘊蓄之熱，亦於此勃發，所以午後甚為煩熱，不若日前之沉迷罔覺也。脈象較爽，苔亦略化，然中心黃掯。臍下作痛拒按，頻轉矢氣，口渴欲飲。良由濕積交蒸，不能泄化，還恐昏燥等變。

製半夏（一錢五分）　黃芩（酒炒一錢）　石菖蒲（五分）　竹二青（一錢五分薑汁炒）　廣鬱金（磨沖六分）　白蔻仁（入煎四粒）　赤豬苓（各二錢）　光杏仁（勿研三錢）　滑石塊（三錢）　方通草（一錢）　香豆豉（三錢）　木香檳榔丸（三錢先服）

改方去木香檳榔丸，加蘆根一兩，滑石加重二錢。

三診　丸藥緩下，便泄已止，而腹中依然滿痛，頻轉矢氣。熱勢疊次輕退，而胸次不舒，格格欲噯，屢湧酸涎。其為濕積交阻瞭然可見。所可異者，口渴欲飲，不能稍緩，若系津枯，則內既燥涸，其酸涎何由而至，所以然者，都由積阻於下，濕鬱於上，清氣不能上行，則雖有清津無從流布，所以愈燥則愈飲，愈飲而更燥也。再擬疏化三焦，參以導滯。

香豆豉（三錢）　廣鬱金（一錢五分）　製半夏（一錢五分）　淡乾薑（炒鬆三分）　通草（一錢）　生薏仁（四錢）　川樸（五分）　石菖蒲（五分）　上湘軍（三錢後下）　杏仁泥（三錢）　豬苓（二錢）　枳實（磨沖五分）

改方去川樸上湘軍，加滑石塊三錢，白蔻仁入煎兩粒，西血珀研先服五分，上沉香三分磨先服。

四診　以燥治燥，津液果回，其為氣濕鬱遏，清津無以上供，固無疑義。
復下數，次腹脹已松，少腹偏左之痛已退，偏右按之仍痛。脈細沉數，舌心干毛。幸邊道已潤。良由鬱蒸漸解，氣機漸得施化，津液漸得通行，而余滯積濕，猶未盡達。將及三候，元氣支離，未便疊次峻攻，暫為退守待稍能安穀，再商續下可耳。

川雅連（一分）　香豆豉（三錢）　杏仁泥（三錢）　赤豬苓（各三錢）　澤瀉（一錢五分）　白蔻仁（入煎三粒）　廣鬱金（一錢五分）　淡乾薑（四分）　枳實（炒成炭一錢）　制香附（二錢）　通草（一錢）　枇杷葉（去毛四片）

方有白㾦，以燥治燥，津回而舌心干毛，肺胃之津液已虧，宜於此際酌用甘涼，後案統宜刪削。
此先生檢點存案自批於後者也。先生於濕溫一門，具有心得，以燥化燥生平之效果，歷歷不爽。獨於此案不自滿意，記此數語。先生之虛心如此，詳慎如此。從可知症變萬端，毫釐千里，斷不可堅於自信，而孟浪投方也。（文涵志）

張（右）　病經一候，形寒已罷，熱勢不解，汗出不及下體，膈間煩悶特甚，嘔惡時作，臥寐不安，小溲赤少，大便不爽。
寸關沉按弦數，左更上溢寸外，舌尖赤燥，近根黃膩帶濁。此皆濕熱之邪，心肝之火，搏結於胸膈之間，陽明之分，氣機被阻，陰液暗耗，其所以渴不喜飲者，挾痰濕故也。勢恐肝陽化風，有痙厥昏蒙之變。議瀉胸膈之邪熱，清心肝之火。冀得躁平安寐，庶免變端。錄方明裁。

羚羊片（先煎七分）　鬱金（一錢五分）　囫圇連翹（二錢）　製半夏（一錢五分）　木通（八分）　細川連（薑汁炒五分）　香豉（三錢）　薄荷（八分）　栝蔞仁（三錢打）　枳實（五分元明粉八分化水磨沖）　丹皮（酒炒一錢五分）　竹茹（一錢）　蘆根（去節八錢）

蔣（左）　神識已清，熱亦大減，然頻頻呃忒，胸脘不舒。舌苔炱黑，脈數糊滑。內閉之熱已開，而痰濕滯交阻不化，雖略轉機，尚不足恃也商進。

鬱金（磨沖五分）　川雅連（薑汁炒四分）　杏仁泥（三錢）　刀豆子（磨沖五分）　製半夏（一錢五分）　滑石塊（四錢）　冬瓜子（四錢打）　炒竹茹（一錢五分）　方通草（一錢）　九節石菖蒲（五分）　新會皮（一錢）　青蘆管（一兩）　竹瀝達痰丸（三錢開水先送下）

楊（左）　外感風寒，衛陽被郁，先發微寒，陽郁暴伸，遂發壯熱，汗出邪泄，陰陽洽和，得以脈靜身涼。
惟熱氣一蒸，里濕悉動，邪雖外達，蘊濕未清，所以胃納不復，舌苔未化。宜理濕和中。至於頭痛昏眩。腹滿心悸，乃平素肝陽之偏亢，由於血虛不能養肝而來。當置緩議。

製半夏（一錢五分）　赤茯苓神（各二錢）　生薏仁（四錢）　大豆卷（三錢）　川樸（一錢）　豬苓（一錢五分）　白蒺藜（去刺炒三錢）　建澤瀉（一錢五分）　廣皮（一錢）　佛手（一錢五分）

某　嘔吐已止，而氣濕不化，煩熱仍然不退，耳聾不聰，時帶讝語。脈糊數不揚。此濕邪瀰漫，清竅被阻。

有神昏發痙之虞。擬方即請商正。

光杏仁　鬱金　桔梗　赤茯苓　蔻仁　製半夏　香豆豉　橘紅　枳殼　晚蠶砂　九節菖蒲

萬氏牛黃清心丸（七分燈心湯先送下）

夏（左）　大邪已退，余蘊宿積未清，便不行而頻轉矢氣，病已多日，本不敢浪用重藥，疊為推蕩。然以姑息為心，實蹈引虎自衛之弊，不可不察也。

豆卷　廣皮　杏仁泥　生薏仁　通草　鬱金　苦桔梗　赤豬苓　製半夏　枳實導滯丸（佛手通草湯下）

二診　流暢三焦，氣機宣通，內蘊之濁，得以上越，嘔出痰涎甚多。裡氣既通，表當自達，隨後尚有微汗而熱解也。

製半夏　南星　豆卷　澤瀉　桔梗　通草　橘紅　枳實　廣鬱金　杏仁　薏仁　淡黃芩

薛金楣　濕痰素盛，復感時邪，邪與濕蒸，發熱不解濕邪相持於內，表氣不能外通，旬日已來，未經暢汗，邪勢正熾之際，更兼誤食麵包，胃口為之壅實，濕痰因而瀰漫，清津被抑不能上供，以致神識迷糊。
舌乾無津，苔黑而舌質淡白。斑點隱約不透，大便不行。脈形滑數。邪濕化燥，瀰漫神機，內竄昏厥，指顧間事也。與子範仁兄大人同議宣通郁遏。以望神機通靈，清津流布，然恐難得也。

枳實（六分磨）　廣鬱金（二錢）　滑石塊（四錢）　天竺黃（三錢）　陳膽星（八分）　川雅連（五分炒）　光杏仁（去尖打三錢）　栝蔞仁（七錢打）　鮮石菖蒲（連根葉洗打三錢）　白蘿蔔汁（一兩沖）　陳關蟄（洗淡二兩）　活水蘆根（二兩）

二診　昨進開通蘊遏，流濕潤燥舌乾轉潤，迷糊稍清，面色稍淡，郁遏較開。
清津得以上供，所以舌燥轉潤。表氣漸得外通，斑點略為透露。然仍大便不行，迷濛如睡。脈象糊滑，舌苔灰滯垢膩。胃中之濁邪，閉郁尚盛，胃脈通心，還恐昏痙。與子範兄同議苦辛泄化，參以劫痰。大敵當前，成敗非所知也。即請商裁。

川雅連（薑汁炒五分）　栝蔞仁（五錢）　光杏仁（三錢）　淡黃芩（酒炒一錢五分）　淡乾薑（二分）　佩蘭葉（三錢）　豆蔻花（四分）　製半夏（三錢）　陳膽星（七分）　萊菔子（四錢炒）　竹茹（一錢五分）　鬱金（四分）　菖蒲（二分）　明礬（二分）　明雄精（二分以上四味同研極細末先調服）

三診　苦辛通降，參以化痰，神識略為清爽，而仍迷濛如寐。
日前神情安靜，今則時揭衣被，頗有懊煩之意。清津既回之後，津液復劫。舌苔焦黑，舌質深紅，脈弦滑而數。良由痰濕積蘊遏，漸化為火，火劫陰津，胃脈通心，深恐熱入胞絡，症極鄭重。勉與子瞻仁兄大人同議急下存陰法。即請商裁。

鮮首烏（洗打六錢）　連翹（三錢）　天花粉（二錢）　光杏仁（去尖打三錢）　廣鬱金（一錢五分）　元明粉（沖一錢半）　枳實（一錢）　竹茹（一錢水炒）　生廣軍（一錢五分）　礞石滾痰丸（三錢開水先化服）　至寶丹（一丸服煎藥後隔二點鐘用燈心湯化服）

四診　投劑之後，大便暢行，神情大為清爽，痰亦爽利。
而日晡後又復漸見迷濛，脈形轉細。舌乾質紅苔黑，以湯潤之，則浮糙濁苔滿布，齒垢唇焦。斑點雖漸透露，而未暢達。良由邪濁化火，遂令陽明熱熾，劫爍陰津。仍恐熱從內竄，而神昏痙厥。勉擬瀉南補北，泄熱透斑。留候子範仁兄酌奪。

鎊犀角（先煎四分）　川貝母（二錢）　阿膠珠（三錢）　鎊羚羊角（先煎二錢）　連翹（三錢）　大天冬（三錢）　鮮石菖蒲（連根葉洗打三錢）　細生地（五錢）　蘆根（一兩五錢）　竹瀝（滴入薑汁少許一兩）　濂珠粉（三分燈心湯先調服）

五診　瀉南補北，泄熱透斑，斑點漸暢，神識較清，脈亦稍起，舌津稍回，稍稍飲湯，舌質即膩。清津雖回，而痰濁昏蒙，氣不能化，津不上升。與子範仁兄大人共議，乘此津液稍回之際，急急流化氣分，以通津液，仍以化痰宣竅參之。

香豆豉（二錢）　光杏仁（去尖打三錢）　川貝（二錢炒）　活水蘆根（去節一兩）　滑石塊（四錢）　廣鬱金（一錢五分）　栝蔞皮（三錢）　陳膽星（一錢五分）　鮮石菖蒲（連根葉洗打三錢）　干枇杷葉（去毛三錢）　天竺黃（三錢）　竹瀝（一兩用明礬四分磨極細末和入沖服）

六診　神識較清，而煩熱復盛，欲揭衣被不時讝語。
脈象弦數，舌苔黑質紅，仍然少津。斑點未暢，而已經化淡。邪熱內郁，與濁交蒸，化火劫津，所謂火必為煩也。還恐內竄。以透熱救陰，仍參化痰留候子範兄商政。

羚羊片（先煎三錢）　黑山梔（三錢）　大天冬（三錢）　細生地（五錢）　元參（三錢）　連翹心（三錢）　天竺黃（三錢）　阿膠珠（三錢）　鮮石菖蒲（連根葉洗打三錢）　滑石塊（重加辰砂拌三錢）　青竹葉（二十片）　活水蘆根（去節一兩五錢）

七診　神識漸清，舌黑稍化而邪熱尚盛，陰津劫奪不復。
舌質尚覺乾燥。邪熱內擾，神煩不寧。心與小腸，表裡相應，內擾之熱，從上下趨，所以神明漸清，而小溲痛甚，囊胯之間，時作奇癢。為今之計，泄熱救陰，所不能緩。前人有上病而下取之法，與子範仁兄同議瀉下焦濕熱。

細生地（五錢）　大麥冬（去心四錢）　光杏仁（去尖打三錢）　廣鬱金（一錢五分）　龍膽草（六分）　車前子（三錢）　木通（七分）　黑元參（六錢）　青竹葉（二十片）　益元散（重加辰砂拌絹包四錢）　黑山梔（三錢）

八診　用增液兼清下焦濕熱，大便未行，小溲作痛，涓滴不爽，氣粗顴紅，懊煩不寧。脈沉實，舌乾苔黑，中心有斷紋。邪熱挾積，復聚陽明，劫爍津液，有昏厥之虞。擬調胃承氣以抽釜薪。留候子範仁兄商政，並請高明裁奪。

生廣軍（後入四錢）　生甘草（五分）　大麥冬（去心三錢）　元明粉（沖一錢五分）　滑石塊（四錢）　細生地（四錢）　黑玄參（三錢）　活水蘆根（去節一兩）　車前子（三錢）　青竹葉（二十片）

九診　昨用調胃承氣合增液法，小便已通。
而積熱仍聚陽明，不能曲折而下，大便仍然未行，腹滿拒按作痛，頻轉矢氣。舌乾苔黑，脈沉，重按有力。大腸與胃相聯屬，陽明胃脈上通於心，腸胃為積所阻，則陽土之氣，盡化燥火，劫液爍津。熱氣自胃上衝，則心胸之間，遂成氤氳之地，所以不為煩燥，即為迷濛。病中盜食麵包，前次暢下，似不應再有餘積。殊不知大腸之垢滯雖行，而後進之食，為熱熏蒸，自然燥結於中，不克盤旋而下，所以前人有復下之法也。前法再展一籌。留候子範仁兄裁奪，並請高明商之。

廣鬱金（二錢）　光杏仁（打三錢）　鮮石斛（洗打一兩）　鮮首烏（細切洗打八錢）　枳實（一錢）　桔梗（一錢）　栝蔞皮（四錢）　鮮生地（洗打一兩）　元明粉（三錢沖）　車前子（三錢）　滑石塊（四錢）　生廣軍（三錢水浸絞汁沖服）　干枇杷葉（去毛絹包三錢）　活水蘆根（去節一兩五錢）

十診　下後仍未行，液枯故也備用。

金汁　竹瀝　梨汁　青果汁　蘆根汁

五味頻頻服之。（此日回紹興）

陳（幼）　濕溫逗留日久，濕蒸陽明，微寒裡熱。脈數糊軟，苔白。邪濕日戀，原氣日傷，將延入損途。

炒杏仁　赤豬苓　澤瀉　生薏仁　通草　廣鬱金　炒青蒿　製半夏　上廣皮　豆卷　蔻仁

二診　宣泄肺氣，表氣自通，不表而汗，不透而㾦，肌表之風，太陰之濕，因之外解。然脈仍帶數。餘燼尚戀，雖得轉機，猶不足恃也。

製半夏　白蔻仁　赤豬苓　通草　澤瀉　光杏仁　生薏仁　炒地骨皮　廣皮　薔薇露（一兩溫沖）

三診　小溲黃赤，濕熱外泄之兆，所以熱勢得以漸減。藥既應手，再為擴充。

製半夏　通草　薏仁　蔻仁　木豬苓　光杏仁　廣皮　澤瀉　竹茹　地骨皮　薔薇露（一兩）

鮑（左）　時病之後，濕熱未清，熏蒸陽明，晡後微熱，有時凜寒，胸中欲咳稍舒。濕鬱而榮衛不宣，宜輕宣肺氣，氣化則濕亦清也。

杏仁　蔻仁　赤白苓　竹茹　橘皮　鮮佛手　薏仁　通草　豬苓　白殘花

二診　宣化氣濕，暮熱頓退。而昨晚又覺微熱，咳嗽痰不爽。濕熱未清，兼感新風。宜為疏化。

前胡　杏仁　橘紅　赤豬苓　象貝　炒白薇　蔞皮　生薏仁　豆蔻花（四分）

三診　胸中漸舒，咳亦遞減。然暮熱時退時來。陽明濕蒸。再為清化。

製半夏　蔻仁　木豬苓　通草　冬瓜子　生薏仁　杏仁　赤白茯苓　滑石塊　野殘花

四診　濕蒸陽明。濕邪旺於陰分，至暮身熱宣肺氣，淡滲濕，熏蒸既解，暮熱已退。擬和中醒脾。穀氣既旺，津氣自復。

製半夏（一錢五分）　茯苓（三錢）　通草（八分）　藿香（二錢）　生熟穀芽（各三錢）　生於術（一錢五分）　薏仁（三錢）　豬苓（一錢五分）　白殘花（七分）　橘白（一錢）

五診　培土和中，胃納稍起。前法再為擴充。

奎黨參（二錢）　法半夏（一錢五分）　黑豆衣（三錢）　炒於朮（二錢）　茯苓（三錢）　橘白（一錢）　炒白薇（一錢五分）　女貞子（三錢）　生熟穀芽（各二錢）　佩蘭葉（一錢五分）

陳（左）　熱勢不揚，噁心胸悶，汗不暢達。感邪挾濕交蒸，三焦為之阻窒，一候正熾之際也。

香豆豉（三錢）　廣鬱金（一錢五分）　製半夏（一錢五分）　白蔻仁（七分）　枳實（一錢）　光杏仁（三錢）　干佛手（一錢五分）　廣皮（一錢）　桔梗（一錢）　制川樸（一錢）　竹茹（一錢）

凌（左）　類瘧數次，少陽之邪，並歸陽明，遂致不寒但熱，發疹發㾦，唇口牽動，讝語神亂，風動之後，繼以發厥。
今大勢雖定，而熱戀不解，大便經月不行，酸涎上湧，胸脘不舒，吐出酸水，略覺稍適，渴不多飲。舌紅苔白花糙，左脈弦大，右脈濡滑，俱重按少力。久熱之下，肝胃陰傷，胃失通降，所有濕邪，不能旋運。恐虛中生變。擬甘涼育陰，酸苦泄熱復入辛燥為之反佐。即請諸高明商進。

霍石斛　生白芍　青鹽半夏　大麥冬　雲茯苓　水炒竹茹　鹽水炒陳皮　蒺藜　左金丸　枇杷葉

二診　甘寒育陰，酸苦泄熱，復入辛燥為之反佐，酸涎上湧已定。
左脈弦大稍收，而苔白花糙，退而復起，竟是糜腐情形。不飢不納，稍進糜飲，胸脘輒覺難過，而又並非被阻。小溲結滯不爽，臨溲之際，往往中止。大便不行。無非肝胃陰傷，肺津並損，致虛火挾膀胱濕熱，熏蒸胃口。既為虛火濕熱熏蒸，則不納不飢，胸脘不適。小腸與膀胱手足相應，膀胱之濕熱，既隨虛火上蒸胃口，則小腸火府，自然秘結，大便因而不行。深入重地，聊明其理，以盡人力。即請諸高明商進。

細生地　甘草梢　細木通　北沙參　川石斛　白茯苓　天花粉　青竹葉　外用姜柏散搽口。

三診　糜腐稍化，熱邪減輕，小溲略爽，脈亦較緩。然仍不飢，稍進糜飲，仍覺氣衝。氣陰並虧，何能遽復，濁蒸胃口，何能遽化。惟有循理按法，以覘其後。

細生地　北沙參　川貝母　木通　滑石　茯苓　川石斛　甘草梢　竹茹　竹葉

四診　小溲色紅且濁，濕熱之氣，稍得下行，而大敵不能摧散，熏蒸之炎，仍不克平。糜腐退者自退，起者仍起，胸中哽阻，欲噫不爽。足見糜布於舌，而糜之源，實在於胃，源之不清，流安能潔。大腸與胃相連屬，勉再通導府氣，而泄胃熟，以降胃濁。即請商之。

導赤加黃連黃芩滑石竹茹茯苓荷花露　外用豬膽汁導法

五診　大府得通，並有黏膩之物帶出，糜腐較昨大化，口渴較數日前大減。
然中州鬱郁不舒，時有痰涎隨氣上衝，飲喜暖熱。右脈糊滑。陰液雖虛，而胃中之痰濕鬱結不化，遂令清津轉難上升，氣火無從下降。病至於此，首尾無從兼顧。非辛不開，非苦不降，擬瀉心法。虛家善變。勢不暇顧矣。即請商進。

青鹽半夏（一錢五分）　白蒺藜（三錢）　川雅連（四分）　鮮竹茹（薑汁炒二錢）　細木通（七分）　橘紅（鹽水炒一錢）　車前子（一錢五分）　白茯苓（三錢）　老薑衣（七分）

六診　病久陰氣兼虧，木火夾濁蒸騰，胃糜舌腐。陰液既虧，則不化氣，濁不得化，氣火內爍，熱從內陷。左脈弦細急促，右脈濡滑，不耐重按。深入重地，勉與崇山先生同議方以盡人力。

洋參（三錢）　細生地（四錢）　金石斛（四錢）　橘紅（鹽水炒五分）　大麥冬（三錢）　川貝（三錢）　蛤殼（八錢）　竹茹（水炒一錢五分）　真玳瑁（四錢）　濂珠（一錢）　金箔（一大張三味研極細末調服）

某　濕溫旬日，有汗不解，胸悶不舒，甚至氣逆塞至咽喉，呼吸難於流利，臍旁按之漉漉，今日忽又便泄小溲不通。脈數糊滑，舌苔薄白，而底質甚膩。此濕鬱三焦，恐其轉痢。

川樸　白蔻仁　滑石塊　通草　橘紅　生香附　木香　廣鬱金　沉香片　竹茹　枳實　鮮佛手

洪（左）　濕溫七日，煩熱胸悶噁心，汗出至頸而還。脈沉細澀，苔黃罩灰。邪濕鬱蒸，濕遏熱伏，有內閉神昏之虞。

製半夏　光杏仁　廣鬱金　淡黃芩　九節菖蒲　上廣皮　白蔻仁　範志曲　炒枳實　炒香豉　玉樞丹（四分研末鮮佛手湯下）

二診　發出斑痧，而煩熱仍然不減，至暮神昏譫語。脈糊不爽，苔黴雖化而底質白掯。還是邪濕鬱蒸，欲泄而不能即泄。恐內閉昏痙。

製半夏（二錢）　白桔梗（一錢）　川雅連（三分）　乾薑（四分）　九節菖蒲（六分）　光杏仁（三錢）　白蔻仁（四分）　川通草（八分）　枳實（一錢）　上廣皮（一錢）　赤豬苓（各二錢）　太乙丹（五分研細先調服）

三診　汗出頗暢，身熱遂解，但脈形不爽。蘊濕未清，還當泄化。

大豆卷　製半夏　赤白苓　澤瀉　川樸　木豬苓　生薏仁　鮮佛手

林（幼）　水痘之後，邪雖外達，餘熱未清。
飲食頻進，胸中之餘熱，與穀氣交蒸，熱綿不退，漸至愈蒸愈重。濕邪遏伏，津不上布，曾見舌苔乾白，而並不渴飲。旬日以來，熱勢轉有起伏，手清時暖，耳聾不聰。脈象右部糊數，左部弦大。當午火升，而熱勢夜重。舌紅溫甚，苔白濕甚。
咳不揚暢。此由濕熱熏蒸，濕多熱少，濕在胃中，陽明少降，致少陽之木火，挾濁上騰，遂令清竅為之蒙阻，若蒙閉內竅，便成棘手重證。然火升暮熱，神煩耳聾，釜中之沸也。如煙如霧蘊釀熏蒸，釜底之薪也。擬流化三焦，以分其清濁，作抽薪之計，暫觀動靜。諸高明以為然否。

香豆豉（三錢）　晚蠶砂（三錢）　廣鬱金（一錢五分）　前胡（一錢）　光杏仁（三錢）　白蒺藜（三錢）　赤白苓（各二錢）　通草（一錢）　白桔梗（八分）　生薏仁（四錢）　鮮竹茹（一錢五分）

二診　當午火升稍微，沉迷較昨清爽，鼻乾轉潤，迷濛之氣，似為漸開。然蘊釀熏蒸，一時難已，熱勢仍然不退。前法略參苦泄，再望轉機。

香豆豉　光杏仁　廣鬱金　橘紅　前胡　生薏仁　通草　赤豬苓　白蔻仁（三分）　淡芩　桔梗　晚蠶砂

三診　流化氣機，氣通表達，發出白㾦，背部為多，背俞屬肺，肺氣先得宣泄。
然陽明之熱，太陰之濕，不克遽化，熏蒸之勢，猶然難解，熱仍起伏，伏則迷濛多寐，胸中清曠之區，竟為濕熱熏蒸之地，神機自難轉運。舌淡紅，苔白膩，右脈糊數。還是邪濕溷處之象。再從流化之中，參入芳香，以破穢濁。即請商裁。

香豆豉　白蔻仁（三分）　蟬衣　雞蘇散　光杏仁　淡子芩　佩蘭葉　通草　廣鬱金　牛蒡子　生薏仁　野薔薇花（六分）　蘆根

四診　白㾦隨汗透露，色頗津湛，顆粒均勻，飢膚潤澤，喻氏謂上焦之濕宜汗，又謂化里可以達表，氣通表達，上焦氤氳之濕，隨汗㾦外泄，熏蒸自衰，熱因遞減，神情爽慧，濁氣漸開，則清竅漸通，耳聾稍聰。舌苔前半較化，後半尚覺黏膩。大便旬余不行。從宣肺之中，參以潤府，冀其濕從下達，彼此分泄，病勢自孤耳。

製半夏（一錢五分）　蔻仁（三分）　炒蔞皮（四錢）　光杏仁（三錢）　牛蒡子（三錢）　薄橘紅（一錢）　通草（八分）　生薏仁（三錢）　滑石塊（三錢）　炒枳實（一錢）　淡子芩（一錢五分）　蘆根（一兩）

王（左）　症交八日，熱重汗不暢達，紅疹發而未透，邪難外泄，熱蒸濕動，濕阻氣機，噁心脘痞，稍進湯飲，自覺停聚中州，里濕相搏，表氣更難開泄，神情懊煩。苔白不渴，脈象糊數。恐邪濕交蒸，而致內蒙昏痙。擬宣化開泄。

川樸（一錢）　橘皮（一錢）　桑葉（一錢）　牛蒡子（三錢）　製半夏（一錢五分）　杏仁（三錢）　桔梗（一錢）　枳實（一錢）　薄荷（六分）　炒竹茹（一錢五分）　蔻仁（五分）　佛手（一錢）

二診　宣化開泄，汗出甚暢，熱勢大減，並能得寐，煩懊因而大定，胸痞轉舒，噁心亦止。但脈仍糊數，熱猶未解。舌紅苔薄白。氣分之邪，依然留戀。再為宣化。

杏仁（三錢）　上廣皮（一錢）　茯苓（三錢）　製半夏（一錢五分）　廣鬱金（一錢五分）　蔻仁（五分）　炒枳實（一錢）　薏仁（三錢）　竹茹（一錢五分）　豬苓（二錢）　通草（一錢）

三診　熱勢遞減，寐亦稍安，脘痞已舒。
然不悲而泣，不恐而驚，痰稠色帶灰黑。脈象糊滑而數，苔白質紅。腹中攻撐，便帶溏薄。邪從外達，痰被熱蒸，蘊而不化，膽胃之氣從而失降，以致膽木漂拔。再從宣化之中參清氣化痰。

杏仁（三錢）　橘紅（一錢）　鬱金（一錢五分）　雲苓（三錢）　竹瀝半夏（一錢五分）　膽星（五分）　枳實（一錢）　範志曲（二錢）　薏仁（四錢）　通草（一錢）　竹茹（一錢五分）

四診　脈靜身涼，稠痰漸少，思谷知味，胃氣漸開，悲泣驚恐亦定。宜和中以清余蘊。

溫膽除枳實，甘草加天麻鉤鉤白蔻仁藿香膽星。

五診　苔白已化，胃開思納。惟脈形左大。頭重眩暈，肝陽挾痰上逆。再熄肝化痰。

製半夏（一錢五分）　白蒺藜（三錢）　石決明（五錢）　池菊花（一錢）　上廣皮（一錢）　煨天麻（一錢五分）　陳膽星（四分）　白金丸（五分）　鉤鉤（三錢）　鹽水炒竹茹（一錢）

丁（左）　熱不外揚，神情煩悶，中脘痞阻，噦惡嘔吐，不能容納，頭目暈眩，渴喜沸飲。左脈弦滑，右部糊滯。此肝陽上逆，挾停飲窒塞氣機。恐發痙發呃。

製半夏　炒竹茹　廣藿香　鬱金　川樸　枳實　白蔻仁　煨天麻　生熟香附　玉樞丹（三分研末先調服）

江蘇撫軍吳　病濕溫下虛，纏綿兩月有餘，僕以病近膏肓，恐藥石難於奏效，以未便立方辭。
主人堅懇至再，不得已勉盡綿力，將病脈症因，方治宜忌，變方案之式，為之分列各條，備諸方家及主政採擇之。一、久病濕熱，化燥化火，而藏氣虛微，脈至少神，症屬難治。循例告辭者為此。一、病既沉重，不能袖手，惟有細究其理，勉為調治。一、口燥舌黃帶灰，時喜涼飲，非胃中熱甚，安得有此。一、讝語錯語，病涉於心。
蓋陽明胃脈，上通於心，胃熱上乘，則心神為之擾亂。一、胃中燥火，原從濕熱所化。夫濕熱何以致燥。蓋津之與液，清濁攸分，升降異致。濁之清者為津，清之濁者為液，液從上而下降，津從下而上升，滋養涵濡，悉賴津液敷布。今濕邪抑鬱，則津液不布，燥是其標，濕是其本。
一、救陰即是潤燥，降火即是清心，無如津不上承，清之養之，仍苦揚湯止沸。一、大腹飽滿，按之而軟。謂之虛膨，虛者何，脾虛也。脾有氣血，有陰陽，虛膨不運，脾虛其陽，確有可見。一、胃有燥火，而脾虛其陽，勉欲挽回，動輒矛盾。一、瀉胃熱而仍顧慮脾陽，前人有連理湯一方，茲仿其意。一、連屬苦燥，姜屬辛燥，似有抱薪救火之弊。但火從燥化，燥從濕化，燥為假燥，濕為真濕，正治從治，例得權宜。一、養陰救津，甘涼之品，有益於胃，即損於脾。再仿前人藥露之法，專取其氣，以潤其津，於脾無損。

川雅連（五分炒）　炮姜（三分）　生熟甘草（各二分）　以上三味煎服。

上濂珠（三分）　西黃（一分）　辰砂（二分飛）　三味研細末，先調服。

西洋參（五錢）　元參（八錢）　細生地（一兩）　北沙參（一兩五錢）　麥冬（一兩）　生甘草（二錢）　白芍（四錢）　上藥七味，加荷葉二兩，用蒸壺取露，隨意溫服。

此案變通舊式，羅列條例，精警透闢，得未曾有。
藥露方尤為奇特。方中丞病甚時，蘇滬諸名醫遍治罔效，御醫陳某亦束手無策。先生為處此方，旋獲效果，蓋先生成竹在胸，原非幸獲，而猶以未便立方辭，是先生之謙德也。此案已見醫界鏡（又名衛生小說），群相稱賞。涵當時不獲隨侍，未知其詳。今春編印醫案，而先生侄孫紹曾以此稿抄示，並面述一切。涵讀此案，可法可傳，洵足突過前賢，而為後學之津梁也。故樂為記之。（文涵志）


<h2>溫疫說（補）</h2>
說文疫，民皆病也。
從疒。役、省聲。內經素問遺篇論司天在泉，升降不時，五運暴郁，剛柔失守，三年化疫。故曰五疫之至，皆相染易，無問大小，病狀相似，即仲景所謂一歲之中，長幼之病，多相似者是也。至宋元時則不名為疫，而名曰瘟。近賢喻嘉言曰、四時不正之氣，傷人致病，初不為疫也，因病致死，病氣屍氣，混合成疫，以故雞瘟死雞，豬瘟死豬，牛馬瘟死牛馬。
推之於人，何獨不然。如世俗所稱大頭瘟者，頭面腮頰，腫如瓜瓠者是也。所稱捻頸瘟者，喉痹失音，頸大腹脹，如蝦蟆者是也。所稱瓜瓤瘟者，胸高脅起，嘔汁如血者是也。所稱楊梅瘟者，遍身紫塊，忽發如黴瘡者是也。所稱疙瘩瘟者，發塊如瘤，遍身流走，旦發夕死者是也。
所稱絞腸瘟者，腸鳴乾嘔，水泄不通者是也。小兒痧痘，傳染猶多。此外劉松峰有葡萄瘟鸕鷀瘟等種種名目，無足深究。陳素中謂凶暴大病，死人在數日間。戴天章謂中人人病，中物物傷。張石頑云時疫之邪，皆從濕土鬱蒸而發，不異障霧之毒，或發於山川原陸，或發於河井溝渠。
楊慄山云毒霧之來也無端，煙瘴之出也無時。凡疵癘旱潦之氣，禽獸草木，往往不免，或數年而一見，或數十年而一見。不明證治，咸委劫運，良可傷悼。前人論疫，至精至詳。今人但聞西人有黑死病之說，又有鼠疫之新論，一若中國之醫，並疫症而不知者。夫中醫未嘗不言疫也，中醫言瘟疫，有大頭瘟捻頸瘟種種之區別，所述情狀，如腮頰腫硬結核，以及喉痹失音嘔汁如血等，頗與鼠疫情形，彷彿相同，近時中醫之研究西說者，亦出有鼠疫專書，互相發明。
鼠疫之類，又有一種名肺炎疫。夫炎者熱也，肺炎者肺熱之謂也。香岩葉氏云、溫邪上受，首先犯肺其症身熱咳嗽，甚則氣喘神昏或斑疹吐衄等候，與肺熱之症吻合，謂之風溫，俗謂冬溫春發是也。拙於東西學說，茫無頭緒，故就中醫界限言之，悖謬與否，不能知也。夫溫之與瘟，音同義別瘟即是疫，陸九芝既詳論之，喻氏又云盛夏濕溫之症，即藏疫癘在內，一人受之則為濕溫，一方受之則為疫癘，傷寒溫熱感四時之正邪，疫病由於天地不正之癘氣。傷寒溫熱邪由外廓而入，疫邪從口鼻膜原而入，直行中道，流布三焦，議論最為扼要，治法具詳本書中，然溫熱濕寒之氣，皆能為疫。
吳又可溫疫論主達原飲，治濕疫也。余師愚疫論主清瘟敗毒飲，治熱疫也。東坡聖散子，治寒疫也。近時通用者，如普濟消毒飲、玉樞丹、紫雪丹、甘露消毒丹、煉雄丹、神犀丹、古方今方，皆可取用。余師愚疫症條辨，既屬精詳王孟英溫熱經緯，尤為可採。甘露消毒丹治暑濕熱疫之邪尚在氣分，神犀丹治溫暑直入營分，清瘟敗毒飲為十二經泄火之藥。
猶憶清光緒二十八年歲在壬寅，滬上疫症大作。吾師謂少陽司天，運值風木，風火交煽，合用辛涼鎮重之劑，以三石湯為主方，治效大著。當時門下按法用之，皆奇驗。惜其案散佚，無從搜輯。民國七年，方將抄存之案，次第排印。而南京鼠疫之恐慌特甚，既以前說登之日報，貢社會之採擇。又因同學何永清君述師門之事，惜疫案之闕，爰擬此以補之。續貂之誚，所不免爾。（文涵志）


<h2>卷三</h2>

<h2>伏暑</h2>
談（左）　熱勢日輕暮重，熱起之際，懊煩悶亂，神識模糊，目赤顴紅，而所飲之湯，獨喜沸熱，煩甚則氣逆似喘。
脈悶數不揚，舌紅苔白厚而罩灰黑。此暑熱之氣，從內熏蒸，而濕熱之氣，從外遏伏。所以暮重者，以濕為陰邪，旺於陰分也。濕性瀰漫，清竅被其矇蔽，是以神情糊亂。肺為華蓋，熱蒸濕騰肺當其衝，是以氣逆似喘。深恐熱勢復起，而神昏暴喘。勉擬辛開其濕，苦泄其熱，參以豁痰。總望抑鬱之邪濕得開，方為轉機之境。

製半夏（一錢五分）　生薏仁（四錢）　南星（二分）　赤豬苓（各二錢）　橘紅（一錢）　川連（三分乾薑五分同炒）　光杏仁（三錢）　蔻仁（七分）　枳實（炒一錢五分）　栝蔞仁（四錢）　玉樞丹（二分）　石菖蒲（須九節四分）　廣鬱金（六分後三味研極細末薏仁橘紅湯送下）

二診　昨日熱起勢較平定，神識亦未昏糊，今晨及午自覺甚舒，下午漸又煩悶。
所最甚者，中脘之上，心胸之間，似覺一團結聚，於是欲呻不能，欲噯不得。將寐之際，輒作驚跳。頻渴欲飲，雖極沸之湯，不嫌為熱。此痰濕蘊結，上焦之氣鬱痹不宣。脈較數，苔略化，似有鬆動之機。但極盛之時，雖略轉機，尚難足恃，神昏發痙，當預防也。

淡乾薑（五分）　廣皮　蔻仁　檳榔皮　赤白苓　枳實　川連（二分）　香附　竹茹　薏苡仁　製半夏　川樸

另膽星五分，菖蒲五分，鬱金二錢，黑醜二分，研為細末兩次調服。如服藥後仍昏，加鬱金菖蒲桔梗滑石通草。

三診　胸膺臂膊，發出赤疹隱約，尚是發泄於外者少，鬱結於裡者多，所以熱勢減輕而仍起伏。
煩悶頻渴，渴不多飲，雖極沸之湯，不嫌為熱。良以濕熱鬱遏，津液不能布散於上，不得不引外水以濟其急，與熱爍津枯者不同。臍下板滿，按之作痛。痰氣阻府，裡氣郁遏，表氣難宣，勢不能以斑疹忌下為例。脈數糊滯，苔白罩灰。還恐內閉神昏，而發痙厥。再辛以開，苦以泄，緩下痰積，以備商進。

乾薑（五分川連三分同炒）　廣鬱金（明礬三分化水磨七分沖）　製半夏（一錢五分）　枳實（一錢五分）　桔梗　光杏仁（二錢）　竹二青（生薑汁炒）　荊芥　橘紅　香豉　礞石滾痰丸（三錢佛手薏仁湯先服）

滾痰丸服下，仍然四肢發冷，大便未解，用竹瀝達痰丸三錢，橘紅一錢，膽星三分，二味煎湯送下。

盛（幼）　暑與濕合，濕重暑輕者為濕溫。
身熱起伏，屢次得汗，熱仍不解，口膩渴不多飲，漸致迷濛多睡，耳竅不聰，胸項間痱疹密布。脈形糊滑，苔雖不厚，而舌質滑白。似屬邪與濕蒸，熏蒸之氣，瀰漫胸中，所以時多迷睡。濁占清位，清竅不宣，所以耳聾不聰。恐由濕而蒙，由蒙而閉。即請商裁。

香豉（三錢）　杏仁（三錢）　廣鬱金（一錢五分）　製半夏（一錢五分）　生薏仁（三錢）　桔梗（一錢）　白蔻仁（三分）　滑石塊（三錢）　豬苓（二錢）　雲茯苓（三錢）　殭蠶（二錢）　鮮佛手（一錢）　通草（七分）

某（左）　熱盛之時，心胸窒悶，則呼吸之氣，有出無入，呼吸煩擾，刻刻欲厥。
而脈雖數，甚覺沉細，苔雖濁多半白膩，舌心黑，仍屬浮灰。安有如此煩熱，已經旬日，而不克化火者。顯系中陽不足，而痰濕鬱遏。疊進辛開，胸間喘呼，雖得稍平，脈轉糊滑，苔白轉黃，顴紅目赤，稍一交睫，輒覺驚跳。此濕蒸成痰，熱鬱成火。亟為清泄，參以化痰，俾免痙厥。事濟與否，非所敢知也。

羚羊角（先煎二錢）　黑山梔（三錢）　廣鬱金（明礬水磨五分沖）　枳實（一錢炒）　九節石菖蒲（五分）　製半夏（三錢）　益元散（三錢包）　鮮竹茹（一錢五分）　陳膽星（七分）

二診　前進直清肝膽，大勢稍定，略能安寐，懊煩擾亂，亦稍退輕。
脈數較爽，舌苔焦黃亦化。但熱仍起伏，起則依然煩擾，面赤目紅。舌絳苔黃，赤疹密布。肌表之風，三焦之暑，太陰之濕，悉經化火，充斥三焦。非大苦不足以泄熱，非大寒不足以勝熱也。

雅連（五分）　犀尖（五分磨）　連翹（二錢）　鬱金（一錢五分）　竹葉心（三十片）　益元散（三錢包）　淡黃芩（一錢五分）　粉丹皮（二錢）　黑山梔（三錢）　杏仁（三錢）　栝蔞仁（三錢）　鮮荷梗（二尺）

夏（左）　風熱感受於上，伏暑竊發於內，胃氣閉郁，陽郁不伸。
發熱甚重。暑蒸濕動，熱與濕合，熏蒸肺胃，遂致咳嗽氣逆如喘。痰多稠厚，有時帶紅，左脅肋作痛，唇焦口渴欲飲。舌紅苔黃，隱然有黴燥之意，脈數浮弦。風為陽邪，本易化火，伏暑既深，尤易化熱，兩邪相併，化熱生火，上迫肺金，陰傷絡損，所以左脅為之作痛也。症方五日，邪勢正熾，有昏喘之虞。擬和陰肅肺，導熱下行，即請商裁。

煨石膏（五錢）　鹽半夏（六分）　川貝母（二錢）　光杏仁（三錢）　大天冬（三錢）　冬桑葉（一錢五分）　冬瓜子（五錢）　生薏仁（四錢）　通草（一錢）　滑石（三錢）　蘆根（一兩）　竹葉（十六片）

以滑石蘆根湯代茶

二診　和陰肅肺，導熱下行，唇焦舌黴口渴俱減，熱勢略和。
而氣逆咳嗽，仍然不定，痰紅青綠之色雖退，而痰多盈碗，胸膺脅肋俱覺作痛，不能轉側。火迫金傷，液滯為痰，絡氣因而不宣。症起六日，熱方熾甚，恐絡氣閉阻，降令不行，而喘甚生變。擬降肺化痰宣絡。即請商裁。

廣鬱金（四分）　鹽橘絡（一錢）　光杏仁（去尖打三錢）　滑石（三錢）　通草（一錢）　馬兜鈴（一錢五分）　旋覆花（二錢猩絳包紮）　冬瓜子（四錢打）　枳殼（四錢）　生薏仁（四錢）　青蔥管（二莖）　青蘆尖（一兩）　

以冬瓜子煎代茶。

金（童）　外感風邪，引動伏暑。發熱得汗不解，面色帶紅，微作惡心，胸悶不寐。脈數糊滑，苔白黏膩。外感之邪，才從汗解，而伏暑內發，夾濕熏蒸，蘊於肺胃，症方兩日，勢甚熾張。以泄化為法。

光杏仁（去尖打三錢）　六一散（三錢包）　桔梗（一錢）　枳殼（一錢）　通草（一錢）　薄橘紅（一錢）　大連翹（三錢）　製半夏（一錢五分）　廣鬱金（一錢五分）　範志曲（二錢炒）　生薏仁（四錢）　炒竹茹（一錢）　鮮佛手（一錢）

溫明遠　微寒熱甚，熱在心胸，肌表並不炙手，一味煩懊，邪氣交會於中宮，噁心欲嘔。脈忽大忽小忽歇，舌苔白掯。此伏暑之邪，為濕所抑，不能泄越。雖有津氣，不克上承，所以惡燥喜潤也。與云瞻先生議流化氣濕，參以芳香破濁法。

鬱金（磨沖七分）　白桔梗（一錢）　製半夏（三錢）　廣藿香（三錢）　橘紅（一錢）　大腹皮（三錢）　杏仁泥（三錢）　白蔻仁（七分研後入）　炒竹茹（一錢）　玉樞丹（四分研先調服）

二診　稍稍得寐，胃府略和之象。
煩悶雖甚，較昨稍安。但脈仍歇止。頻渴欲飲，飲則嘔吐。氣濕未能流化，清津安能上供。燥也，皆濕也。從昨法參入苦辛合化。

製半夏（三錢）　橘紅（一錢）　蔻仁（七分後入）　鬱金（一錢五分）　石菖蒲（五分）　川雅連（薑汁炒一分）　赤白苓（三錢）　香豆豉（三錢）　淡乾薑（四分炒黃）　桔梗（一錢）　木豬苓（二錢）　廣藿香（一錢五分）

三診　辛開苦降，氣通汗出。
其鬱遏亦既開矣，其脈氣宜如何暢爽，而乃悶細如昨，右部彷彿沉伏。汗收則煩懊復盛，汗出之際，肌膚髮冷。足見閉郁欲開而未能果開，衛陽已經虧損。內閉外脫，可虞之至。勉擬連附瀉心法。以備商榷。

人參鬚（另煎沖四分）　川雅連（五分炒）　製半夏（三錢）　益元散（三錢絹包）　茯苓（三錢）　製附子（三分）　淡黃芩（一錢五分）　竹茹（薑汁炒一錢）

四診　昨進連附瀉心法，煩懊大定，渴亦大退，汗稍出不至淋漓，膚冷較溫。六脈皆起。但仍歇止。足見正虛邪郁，營衛幾不相續，雖為轉機，還怕里陷。

川雅連（五分炒）　黑草（三分炙）　吉林大參（一錢）　製半夏（一錢五分）　熟附片（三分）　淡黃芩（酒炒一錢五分）　茯苓（三錢）　白粳米（一撮煎湯代水）

按師云、此際舌苔，業已抽心，中虛極矣。（清儒附志）

五診　同汪藝香合參方，案未錄。

人參鬚（另煎沖一錢）　炙黑草（五分）　炒白芍（三錢）　辰拌塊滑石（五錢）　龜板（六錢炙打）　製半夏（三錢）　陳皮（一錢）　熟附片（五分）　鮮佩蘭（一錢五分）　辰拌茯苓神（各三錢）　薑汁炒竹二青（二錢）　僭加薑汁炒川連（五分）　淡乾薑（三分）

此際舌苔，不特抽心，而且色絳，氣虛陰亦虛矣。

六診　此方服後，脈之細澀，轉為弦滑，舌之剝痕，已被濁苔滿布，未始不為退象。同汪君議方。

人參條（一錢）　茯苓神（各三錢）　炙黑草（六分）　龜板（六錢炙）　廣皮（一錢）　製半夏（三錢）　鮮佩蘭（一錢五分）　川熟附（五分）　辰拌滑石塊（五錢）　炒白芍（一錢五分）　薑汁炒竹茹（一錢）　加薑汁炒川連（五分）

七診　服後寒熱日重，起伏依然，痰黏舌膩。氣陰漸復，暑濕究未達化故耳。

人參鬚（一錢）　茯苓神（各三錢）　陳皮（一錢五分）　制香附（三錢）　藿香（三錢）　淡乾薑（五分）　製半夏（三錢）　粉豬苓（二錢）　薑汁炒竹二青（一錢）　建澤瀉（一錢五分）

八診　寒熱雖不甚盛，而仍有起伏。
大波大折之餘，邪熱與濕，不能遽楚，不問可知。所可異者，脈又轉細，神情亦少爽利，胸悶不舒，時仍有煩懊情形。當其脈見歇止，甚至隱伏，其時進以連附瀉心，脈即頓起，數日甚屬和平。撤龜甲，脈未變。撤草徹芍，脈亦未變。昨方之中，補中氣，扶中陽，並未撤防，而脈情轉異。謂是氣不足而不能鼓舞，則參鬚雖為大參之餘氣，其時隱伏之脈，尚足以鼓之而出，今竟不足以保守舊地，於情於理，有所不通。細詢其今日咯吐之痰，不及昨日之多，倦睡較昨為甚，是否上中兩焦之濕熱未清，瀰漫於中，遮蔽脈道，不能鼓舞。質之藝香先生，以為何如。並請云瞻老宗臺定奪。

製半夏（三錢）　廣藿香（三錢）　淡乾薑（六分）　大腹皮（二錢）　廣橘紅（一錢）　豬茯苓（各二錢）　白蔻仁（研末三分沖服四分後入）　川雅連（重薑汁炒二分）　鬱金（一錢五分）　澤瀉（一錢五分）

九診　氣濕開通，脈歇及數象皆退，大便暢行。胃氣將起，惟祈謹慎。藝香先生商定。

赤白苓（辰砂拌各三錢）　粉豬苓（二錢）　香豆豉（一錢五分）　佩蘭葉（一錢五分）　製半夏（二錢）　廣藿香（二錢）　澤瀉（一錢五分）　新會皮（一錢）　生米仁（三錢）　杏仁泥（三錢）　檀香（二錢劈）

改方去豉檀，加益元散四錢，枳殼一錢五分，炒竹茹一錢。

陳（右）　伏邪晚發，濕重邪輕，邪從汗泄，濕蘊未化，熱退胸寬之後，黏膩之痰未淨，飲食不慎，濁痰蘊聚，熏蒸復熱，中脘痞滿難舒。
昨忽於臍上脘下突起一條如梗，作痛異常，按之摩之，其形較軟。刻下痛勢暫定，而形梗之處，按之跳動，心胸之間，汩汩作酸，滴水入口，亦覺阻礙。脈象弦滑，舌紅苔白而浮。良由脾胃為濁痰所遏，胃土不能通降，脾土不克運旋，遂致肝藏之氣，不能疏泄，濁氣阻而不行，突起一條，以衝脈起於氣街，而貫於胸中故也。胸中作酸，以曲直作酸也。今水濕之邪，干犯土位，肝木之氣，鬱於土中，誠恐氣鬱之極，而暴伸為喘，不可不慮。茲擬苦辛通降法，疏其土滯，而木之郁者，或由此條達，然不易也。備商。

川雅連（三分）　製半夏（一錢五分）　雲茯苓（三錢）　炒黃淡乾薑（五分）　薤白頭（三錢）　整砂仁（四粒）　薑汁炒竹茹（一錢）　鹽水炒橘皮（一錢）　生薑汁（二匙沖）

二診　苦辛合化，通降陽明，中脘略舒，稍能安穀。
然臍之偏右，有形攻築，心中嘈雜，嘔吐痰涎。詢悉日前曾吐青綠之色。今診左寸細弱，關部弦滑，尺中小澀，右寸濡軟，關尺虛弦，重取竟空豁無根。此中氣虛微之兆。中無砥柱，肝木之氣，自得搖撼其中州，此所以為嘈為雜也。木無土御，肝濁自得上泛，所以嘔惡，為吐青綠之色。木鬱土中，故肝病而聚形偏右。種種見端，皆由病傷根本而來，右脈空豁，即是木無胃氣，大為可慮。勉擬六君以扶持胃氣，合梅連煎出入，以泄胃濁而柔肝木。備商。

人參鬚　製半夏　川雅連　開口川椒　於朮炭　新會紅　雲茯苓　廣木香　炙烏梅肉　砂仁末

三診　扶持胃氣，兼泄胃濁而柔肝木，胃納略有起色，吐水嘈雜，較前大減，結塊攻撐已定。
特飲食仍難多進，多進則中州仍覺痞滿，痰猶上湧。脈象稍覺黏指，然仍澀數。此胃氣既已空乏，胃陰亦已耗傷，雖見轉機，尚難深恃也。仿戊己湯出入，參入甘寒益陰之品。備商。

人參鬚　東白芍　上廣皮　杏仁　白蒺藜　於朮炭　金石斛　製半夏　茯苓　鮮竹茹　左金丸

四診　嘔吐嘈雜已止，稍能安穀。
特塊之攻撐雖定，而不能泯然無形，所以於聚形之處，氣分總覺窒滯。脈象濡細而澀，舌光無苔。良由氣陰並虧，肝木之氣，與平索之飲氣互結。大便兩旬未行，亦脾土不能鼓舞運旋耳。衰羸之症，尚未穩當。

人參鬚　甜杏仁　整砂仁　金石斛　橘白　半夏曲　雲茯苓　白蒺藜　白芍　於朮　上徭桂（研末飯丸先服）

五診　嘔惡全定，大便亦行，胃納漸次加增，聚形已泯然無跡，攻撐亦止，音聲稍振。雖屬轉機之象，但小溲作酸，脈尚細澀，舌苔薄白而掯，時猶嘈雜。良以中氣未復，肝虛撼擾，腎陰亦虧，氣化不及州都。大節恰臨，還有意外之虞。

人參鬚　白歸身　厚杜仲　川斷肉　炒杞子　薑汁炒大熟地　上徭桂　炒山藥　淮小麥　黑大豆　萸肉炭　牛膝炭

六診　諸恙已退，惟尚有嘈雜之意，穀食較尋常所少無幾。然匝月以來，僅能轉側不假於人，而仍未能起坐，偏左頭頰作痛。脈濡而滑，左部細弱，舌淡少華頻渴。正合內經谷入多而氣少之例，其為血液衰脫，不及告復，確然可見。仿復脈法。

人參鬚　大麥冬　火麻仁　上徭桂　牛膝炭　炙甘草　炒杞子　淮小麥　制洋參　炒生地　真阿膠　炮薑炭　萸肉炭

某　伏邪晚發，熱甚寒微，經水適來適斷，衝脈氣阻。
夫衝脈起於氣街，布散於胸中，此響彼應，遂致中州痞滿，痰濕停聚，噦惡嘔吐，自覺中脘之間，似有一團凝結，滴水入口，皆聚於此。心火下降，腎水上升，水火交通，才得成寐。今中州阻痹，則水火相濟之道路，阻隔不通，坎離不接，徹夜不能交睫。脈象滑大而數，沉取濡軟，舌淡紅，苔白且掯。邪濕痰氣，交會中宮，而正氣漸虛。所慮神昏發呃。氣濕之結，前人謂非辛不能開，非苦不能降，擬瀉心為法。

川連（薑汁炒三分）　製半夏（三錢）　赤白苓（各四錢）　鮮佛手（一錢五分）　淡乾薑（四分）　陳皮（一錢）　白蔻仁（七分後入）　大腹皮（二錢）　藿香（三錢）　竹茹（薑汁炒一錢）　生薑（三片）

改方加鬱金一錢五分，枳實一錢，石菖蒲五分，玉樞丹三分先調服。

某　口鼻吸受暑邪，內藏於骨髓，外舍於分肉之間，至旬前感觸秋涼，內伏之邪，由此而發。
不寒但熱，熱則懊煩胸悶，索飲瓜水，而口渴仍喜曖飲，纖毫無汗，頻帶噦惡，中脘板痛，齒垢唇焦。而舌紅苔白乾毛，脈象糊數不揚。此邪濕滯交蒸，伏邪欲從外達，而氣濕相持於內，所以疊經疏解，而未能作汗。暑必歸心，所以懊煩悶亂。將及轉候，深恐內閉神昏，發痙發厥。

杏仁　方通草　炒枳實　薄橘紅　九節石菖蒲　白蔻仁　製半夏　香豆豉　廣鬱金　生薏仁　檳榔　藿香　竹茹　桔梗

改方加川連乾薑。

榮（左）　三瘧已久，復感暑邪，旬日來熱勢起伏，初起尚覺微寒，今不寒但熱，熱甚之時，煩懊不堪，思吃瓜水以救燎原，而所進湯飲，仍喜暖熱，胸悶噦惡頻頻。
脈數糊滑，苔白糙膩異常。汗不暢達。此由暑邪與濕痰相合，三焦之氣，盡行窒塞。痰濕相持於內，則裡氣不能外通於表，所以不能作汗。濕阻中州，則為噦惡。暑必為煩，所以懊憹不堪。濕與暑相蒸，暑與濕交煽，若不從外達，即從內閉，將至神昏發痙發厥。急化其里，使蘊遏之濕痰開展，暑邪從濕中外透，是為大幸。

製半夏　蔻仁　川樸　香豆豉　九節石菖蒲　佛手　廣藿香　桔梗　知母　廣鬱金　廣皮　草果仁　薑汁炒竹二青　磨檳榔（沖）

二診　煩悶大減，熱之起伏亦得稍衰，噦惡較定，神情亦得爽慧。
日前屢屢發厥，自昨至今，厥亦未作，不可不為轉機。但脈數猶帶糊細，舌苔大化，白色漸次轉黃，近根微黴。濕痰之郁遏稍開，而暑濕相蒸，何能遽化。上中二焦，猶是邪濕交熾。將及兩旬，還恐化燥昏厥之類。請正。

光杏仁　白蔻仁　廣橘紅　生薏仁　製半夏　赤豬苓　苦桔梗　益元散　川通草　鮮佛手　廣鬱金　淡黃芩　大腹皮

孫（左）　頭痛遽見退輕，而每至熱蒸，其痛輒甚，咽中牽膩，頻作惡心，窒悶尤甚。
脈數糊大。良以暑濕內蒸，火風隨之上旋，肺胃之氣，不能開降。病起即發白㾦，氣分素虛。恐濕熱交蒸，致內竄昏厥。再從三焦宣化，參以清泄。

光杏仁　鬱金　製半夏　赤豬苓　鮮佛手　通草　橘紅　白蔻仁　淡黃芩　竹茹

改方加防己枇杷葉絲瓜葉西瓜翠衣荷葉梗。

沈（幼）　症起十七朝，熱甚於里，屢經汗出，而煩懊不寧，夜甚無寐，小溲數而且多，頻渴欲飲。
曾發飛漿赤㾦。舌紅苔黃，中心略罩微黑。此由吸受暑邪，邪留氣分，雖經表散，而暑乃無形之氣，與外感風寒不同，屢表屢汗，而暑熱之氣仍然未化，以致氣分熱迫。一飲一勺，為熱所迫，則建瓴而下，所以溲數且多。暑喜歸心，所以暑必為煩。大腸與胃相聯續，與肺相表裡，肺熱下移於腸，則大便泄瀉。恐暑邪不化，從暑化熱，從熱化火，而動風生驚。擬以輕劑清化。候專家商進。

光杏仁（去尖打三錢）　川石斛（三錢）　水炒竹茹（一錢）　橘紅（鹽水炒一錢）　益元散（三錢）　黑山梔（三錢）　肥知母（去毛炒二錢）　大連翹殼（三錢）　朱茯神（三錢）　青竹葉（二十片）

二診　輕清泄化，熱勢微輕，懊煩較定，大便通行，並不溏泄，極為正色。但舌苔稍化，而中心仍覺黃掯。暑濕蒸騰於胃，濕蘊為熱，肺脈通心，所以時作懊煩。前方已經應手，宜再擴充。候專門名家商用。

川雅連（三分）　光杏仁（一錢五分）　廣鬱金（一錢五分）　製半夏（一錢五分）　橘紅（八分）　益元散（三錢）　生薏仁（三錢）　黑山梔（二錢）　連翹殼（三錢）　竹葉（十二片）

三診　大熱雖退，余蘊未清，至暮神煩口渴，肢倦發熱，熱愈甚則小溲愈多。良由暑濕熱熏蒸，肺當其炎，遂令津液不能約束。擬瀉火生津法。

川雅連（二分）　天花粉（一錢五分）　藕汁（一酒杯）　活水蘆根（八錢）

李（右）　每至下午，輒凜寒而熱，熱勢不揚於外，而甚於里，胸悶中脘痞阻，噁心嘔吐，渴不多飲，少腹作痛。
脈數沉鬱不揚。咳嗽痰多。苔黃質膩。暑邪夾濕，郁阻氣分，肺胃之氣，不克下行，開合因而失度。症起旬日，病邪方盛，恐再轉劇。姑開泄氣機，以通三焦而致開合。即請商裁。

製半夏（一錢五分）　炒枳實（一錢）　上廣皮（一錢）　白蔻仁（五分）　竹茹（一錢）　粉前胡（一錢）　淡乾薑（二分）　廣鬱金（一錢五分）　川連（三分）　杏仁（三錢）　鮮佛手（一錢）

二診　中脘痞阻已舒，噁心亦減，凜熱退輕，咳亦稍松，故氣逆因而大定。然下午仍有微寒，痰多膠膩。脈象稍揚，而帶糊滑，舌紅苔白不勻。上焦微通，而濕蘊成痰，瀰漫肺胃。再參清化。

香青蒿（一錢五分）　杏仁（三錢）　杜蘇子（三錢）　冬瓜子（三錢）　雲茯苓（三錢）　竹瀝半夏（一錢五分）　栝蔞皮（一錢五分）　旋覆花（一錢五分）　竹茹（一錢五分）　枇杷葉（去毛三片）

三診　似瘧已止，中州亦舒，咳嗽亦減。然仍痰多黏膩，痰氣穢濁。舌苔前半稍化，後半尚覺白膩。少陽陽明之邪，早經泄化，而濕熱熏蒸於肺胃之間，濁釀成痰，肺胃少降。擬降肺化痰。

甜葶藶　製半夏　冬瓜子　炒竹茹　生薏仁　炒蘇子　栝蔞仁　橘紅　茯苓　枇杷葉

榮（右）　木鬱已久，茲兼暑濕內伏，風邪外束，脾胃受困，驟然吐瀉。
伏暑風邪，乘此而發，不能外泄，鬱於肺胃之間，以致咽赤作痛，肌癢發痧，煩熱不解。熱迫下注，大便頻泄。胃熱上衝，咽中牽膩，干惡連綿。又當天癸臨期，經行不爽。脈細弦數，舌紅無苔。熱鬱陰傷，勢多變局。擬清咽滋肺湯進退。

大連翹（三錢）　川雅連（五分）　大元參（三錢）　炒牛蒡（三錢）　澤蘭葉（二錢）　酒炒淡黃芩（一錢五分）　青防風（一錢）　泡射干（六分）　細木通（六分）　滑石塊（三錢）　枳實（八分）　桔梗（一錢）　紫丹參（二錢）　薄荷（一錢後入）

二診　利膈清咽，熱態稍安，而咽中赤碎痛甚，環口發出熱泡，兩腮碎痛，煩渴欲飲。經色紫黑。左脈弦緊，舌紅邊尖絳刺。邪熱化火，熏灼肺胃，陰津暗傷。恐熱入血室，而致昏喘。

磨犀尖（六分沖）　鮮生地（一兩洗打）　大元參（三錢）　柴胡（五分）　丹皮（二錢）　細生地（四錢）　大天冬（三錢）　連翹殼（三錢）　肥知母（二錢）　人中黃（五分）　澤蘭葉（二錢）　青竹葉（三十片）

三診　涼營泄熱和陰，咽赤碎痛稍減，漸能得寐痰，稍爽利。舌絳赤轉淡，中心似苔非苔，頗覺黏膩。火得水而漸衰，濕得水而仍濁，濁火蒸騰，仍是熏蒸肺胃之局。擬泄熱化濁。

羚羊片（三錢先煎一炷香）　白茯苓（四錢）　黑山梔（三錢）　碧玉散（三錢包）　連翹殼（三錢）　淨蟬衣（六分）　柴胡（五分）　枳實（七分）　水炒竹茹（二錢）　青竹葉（三十片）　竹瀝（一兩沖）　鮮橄欖（去核五枚打汁沖）

四診　咽痛略定，氣逆較平，痰稍爽利，煩熱亦輕，而肌膚仍然作癢，口渴喜涼飲，咽中白腐不退。
左脈細弦而數，右脈細數微弱，舌白質紅，舌尖滿布紅點。火熱劫爍肺胃，陰津大傷。咽通於胃，喉通於肺，肺為辛金，在色為白，金因火旺，其腐為白，金之色也。還恐火刑金爍，而致肺喘。再清肺胃之熱，而救肺胃之陰。

北沙參（五錢）　大麥冬（三錢）　生石膏（六錢）　真川貝（三錢）　冬桑葉（一錢）　鮮生地（洗打八錢）　鮮鐵斛（洗打七錢）　元參肉（三錢）　天花粉（三錢）　甘中黃（五分）　粉丹皮（二錢）　生赤芍（一錢五分）　冬瓜子（三錢打）　金汁（一兩沖）　青蘆管（一兩五錢）

五診　另定方服。

龍膽草（二錢）　杭白芍（二錢）　大元參（八錢）　生甘草（二錢）　生山梔（二錢）　大生地（一兩）　川黃柏（一錢五分）　全栝蔞（三錢）　生石膏（三錢）　馬兜鈴（二錢）　板藍根（三錢）

六診　咽痛白腐布滿，項側耳後腫脹作痛，熱勢不衰，肝膽之火，勢若燎原。
大苦泄熱，大寒勝熱，咽痛略減，白腐略退。然熱勢仍熾，經紫色不淨，臍下按之板滯。脈象弦數，舌紅起刺。肝膽之火風，交熾於上，欲行未行之血，凝滯於下，營鬱則熱，亦屬定理。再從清泄之中，兼和營滯。以備商酌。

大生地（七錢）　龍膽草（一錢五分）　黑山梔（三錢）　桑葉（二錢）　生甘草（七分）　板藍根（三錢）　生赤芍（二錢）　丹皮（二錢）　酒炒延胡索（一錢五分）　單桃仁（三錢去皮尖打）　（另）上濂珠（二分）　上西黃（四釐）　西血珀（四分三味研末蜜水調服）

七診　清泄肝膽，兼化營滯，熱勢減輕，咽痛碎腐大退，略能安穀。
人之一身，營衛陰陽而已矣，周流貫通，無一息之停。衛者陽也，所以衛閉者則生寒。營者陰也，所以營鬱則生熱。蓋營鬱則陽氣屈曲，自然生熱。熱重複輕，其勢起伏，以營鬱而陽不得宣，屈曲而熱，鬱極而通，熱即轉輕。迨周流至營郁之處，陽氣復阻，屈曲復熱，此熱勢起伏之情形也。
昨進藥後，少腹微微攻動，旋即大便，堅而且黑，甚覺安舒，未始非滯血之所化。然少腹尚覺板滯，項側耳後，腫硬漸甚，外瘍大有起發之勢。其腫硬之處，營血亦必停阻，肝膽之火亢甚，夫人而知之矣。而營氣不宣，陽氣屈曲，積薪助火，安得而不燎原乎。再從和陰泄熱，兼化營滯。

羚羊片（三錢先煎）　粉丹皮（二錢）　人中黃（五分）　大生地（六錢）　元參（三錢）　霜桑葉（二錢）　龍膽草（一錢五分）　澤蘭葉（二錢）　大貝母（三錢）　丹參（三錢）　生赤芍（一錢五分）　十大功勞葉（二錢）

八診　辛涼重劑，原為清熱解毒，救液熄風而設，何以喉間更痛者。
曰、紅爐潑水，烈焰飛騰也。何以少腹痞硬者。大氣欲泄而不泄，腸間之氣，反為痹阻也。經云、其始則異，其終則同。斯之謂歟。今諸款見松，喉腐亦定，痛勢且緩，獨是遺毒脹痛，更甚於前。脈小數弦，口乾作渴，唇吻燥痛。分明鬱伏之邪火，由臟出腑，由腑出經，痛雖不堪，而症則由此轉順矣。所嫌者本質陰虛，又當邪火燔灼之餘，氣傷液耗，熱猶未已，而遺毒之痛，亦起心火，則火化風而劫液，實為可慮。急急存陰清熱，導腑解毒，安內攘外之法，未識當否。

羚羊片（三錢先煎）　桑葉（二錢）　銀花（三錢）　元參（三錢）　連翹（二錢）　丹皮（二錢）　人中黃（五分）　赤芍（一錢五分）　石膏（八錢）　川貝母（二錢）　枯芩（一錢五分）　鐵皮斛（五錢）　知母（二錢）　猴棗（二分）　金汁（一兩沖）　蘆根（一兩）

王（右）　伏暑感新涼而發，凜寒而熱有起伏，胸悶噁心欲嘔，適及經來，少腹不舒。脈細數而滯，舌苔白膩。此伏邪夾濕，郁阻氣機，深恐內閉昏痙。

大腹皮（二錢）　川樸（一錢）　鬱金（一錢五分）　赤豬苓（各二錢）　澤蘭（二錢）　製半夏（二錢）　橘紅（一錢）　延胡（一錢五分）　光杏仁（三錢）　桔梗（一錢）　炒枳殼（一錢）　羌活（一錢）　竹茹（一錢）　玉樞丹（四分佛手湯先化服）

二診　熱勢起伏不減，胸悶噁心，每至熱起，輒覺頭昏暈冒，汗不獲暢。脈滯數不揚，舌苔淡黃，而中帶干毛。無形之暑，有形之濕，交蒸不化，心胸遂成氤氳之鄉。更以經來澀少，血因熱滯，深慮內竄昏厥。

炒香豉　廣鬱金　廣杏仁　五靈脂（酒炒）　桔梗　上廣皮　製半夏　延胡　竹二青（鹽水炒）　絲瓜絡　荷葉邊　西血珀（四分）　上西黃（三釐二味研細先調服）

三診　今日熱起，大為減輕，噁心亦得較定，昏暈煩渴，與昨迥殊。足見伏氣與濕交蒸，心胸即如雲霧矣。但脈仍糊數。邪勢尚甚，還恐起伏生波也。

連翹　烏藥　光杏仁　赤苓神　淡子芩　南楂炭　天水散　延　澤蘭　製半夏　鬱金　竹葉心

四診　熱勢雖未大起，而猶戀戀未退，胸悶噁心，臍上作痛，經事已淨，較諸尋常尚覺澀少。脈左關弦大。良以暑濕交蒸於氣分，肝胃之氣，亦由此失和。再參調氣。

半夏　香附　廣皮　鬱金　枳殼　澤瀉　赤苓　杏仁　竹茹　佛手　左金丸（佛手湯先服）

張　熱勢起伏，起則煩擾不寧，語言錯雜，胸悶頻渴欲飲，汗多不解。舌紅苔白，脈濡。此暑從內發，暑為天之熱氣，所以一經熏灼，即亂神明。經水適來，深恐熱入血室，而致昏厥。

光杏仁　益元散　鬱金　煨石膏　桔梗　炒竹茹　川桂枝　通草　製半夏　澤蘭　元胡索　鮮佛手


<h2>瘧</h2>
翰臣　症起七日，先寒後熱，寒則震戰，熱則煩渴，噁心胸悶，汗出溱溱，而氣味甚穢。
脈象弦滑，苔白質膩。病起之際，適值失精，若論邪勢直入陰經，則喻氏治黃長人房勞後傷寒論極詳細。此蓋由時感之邪，與濕混合，阻遏於少陽陽明，名曰濕瘧。所恐少陽之邪，併入陽明，而轉但熱不寒，或熱而不退，便多變局，以少陽主半表半裡，無出無入，而陽明胃絡，上通於心也。若有寒有熱，當無大患耳。用小柴胡以和解表裡，合達原飲以達募原之邪。即請商政。

淨柴胡（五分）　草果仁（五分炒）　花檳榔（八分）　赤茯苓（三錢）　橘紅（一錢）　黃芩（酒炒一錢五分）　製半夏（一錢五分）　枳殼（一錢炒）　制川樸（一錢）　竹茹（一錢五分薑汁炒）

周（江陰）　久咳屢次見紅，痰阻營衛，陰陽不能交通，寒熱三日而至，其營衛鬱勃之氣，欲借陽經泄越，間有襯交，氣血由此凝滯，偏左有形。脈象弦滑而帶微數。陰氣有漸傷之慮。欲和陰陽，當通營衛之痹。

擬白虎加桂法，參宣通搜絡之品。

川桂枝（四分）　肥知母（一錢五分）　生甘草（三分）　雲茯苓（三錢）　枳實（一錢）　杏仁泥（三錢）　廣鬱金（一錢五分）　石膏（煨研五錢）　粉當歸（一錢五分）　鱉甲煎丸（九粒開水先送下）

某　大瘧而轉寒熱疊來，汗多而氣酸帶穢。右脈濡軟，左部細弦。此由痰濕不運，熏蒸陽明，營衛陰陽，亦為之阻。宜和中化痰，兼通營衛。

製半夏（二錢）　枳實（二錢）　川桂枝（五分）　炒冬朮（二錢）　石膏（煨研四錢）　橘紅（一錢）　澤瀉（一錢五分）　白茯苓（四錢）　竹二青（薑汁炒一錢）

正蒙　暑濕先伏膜原，茲從少陽外達，熱壯煩惡，熱退汗暢。舌苔中黃邊赤。恐成癉瘧。擬方即請正之。

肥知母（二錢）　茯苓皮（四錢）　黑山梔（二錢）　廣鬱金（一錢）　大豆卷（三錢）　白蔻仁（五分）　益元散（四錢）　淡黃芩（酒炒一錢五分）　香青蒿（一錢五分）　荷梗（六錢）

二診　暢汗熱達，痰熱未淨，夜寐不安。苔根黃膩，脈弦滑轉甚。擬加味溫膽法。候正。

半夏（青鹽水炒二錢）　川石斛（先煎三錢）　廣皮（一錢）　川毛連（薑汁炒四分）　益元散（包四錢）　丹皮炭（一錢五分）　栝蔞皮（三錢）　朱茯神（各三錢）　小枳實（一錢）　黑山梔（一錢五分）　竹二青（鹽水炒一錢半）　荷梗（五錢）

賈（左）　寒熱間作，脈糊不爽，此濕瘧也。和以化之。

製半夏（一錢五分）　上廣皮（一錢）　柴胡（五分）　枳實（一錢）　淡黃芩（一錢五分）　大腹皮（二錢）　川樸（一錢）　草果（四分）

二診　寒熱仍來，汗不獲暢。邪勢為濕所遏，不得外越。再和以化之。

柴胡　炒杏仁　製半夏　淡黃芩　草果仁　廣皮　鬱金　赤豬苓　枳實　竹茹

蕭（左）　寒熱間作，汗不獲暢。暑濕阻於表裡之間。先為和化。

白蔻仁　大豆卷　柴胡　淡黃芩　川樸　青陳皮　赤白苓　大腹皮　炒枳實

沈（左）　久瘧屢止屢發，刻雖止住，而食入不舒，左脅下按之板滯，胃鈍少納。脈濡，苔白質膩。脾胃氣弱，餘邪結聚肝絡。擬和中運脾疏絡。

於潛術（二錢炒）　陳皮（一錢）　川樸（一錢）　製半夏（一錢五分）　沉香曲（一錢五分）　焦楂炭（三錢）　茯苓（一錢）　炒竹茹（一錢）　鱉甲煎丸（一錢五分開水先服）

二診　脈濡滑，苔白質膩。胃鈍少納，形體惡寒，飲食入胃，命火蒸變，則胃如大烹之鼎，旋入旋化。今濕有餘陽不足，胃氣呆鈍，亦所不免。擬化濕和中，溫助陽氣。脾胃能得轉旋，則絡邪亦歸默化也。

奎黨參（三錢）　炒於朮（一錢）　茯苓（三錢）　煨益智仁（六分）　藿香（三錢）　炒沉香曲（一錢五分）　製半夏（一錢五分）　生熟穀芽（各一錢）　玫瑰花（二朵）

王（左）　少陽間瘧。而少陽膽為肝之外府，瘧雖止住，肝木縱橫，腹痛甚劇，擬疏泄木鬱。

杭白芍（一錢五分川桂枝四分同炒）　柴胡（醋炒五分）　香附（醋炒二錢）　茯苓（三錢）　焦楂炭（三錢）　青皮（醋炒一錢）　縮砂仁（五分）　煨姜（二片）

二診　腹痛大減。肝邪橫擾，絡滯不宣。效方進退。

杭白芍（一錢五分川桂枝五分同炒）　柴胡（醋炒五分）　金鈴子（一錢五分炒）　香附（醋炒二錢）　延胡索（一錢五分）　青皮（醋炒八分）　茯苓（三錢）　楂炭（三錢）　鱉甲煎丸（二錢先服）

某　寒熱稍減，寒勢甚微，而熱則五心煩躁，喜得涼飲。脈細數，左部微弦。營衛陰陽不和，皆由陰虛而木火內熾。再和陰而參酸苦湧泄。

制首烏（四錢）　淡黃芩（七分）　香青蒿（一錢五分）　當歸炭（一錢五分）　炒木瓜（一錢）　炙鱉甲（四錢）　炒白芍（二錢）　生熟甘草（各二分）　大南棗（二枚）

周（左）　瘧症必有黃涎聚於胸中，故曰無痰不成瘧也。脈弦主痰飲，故曰瘧脈自弦。瘧疾濕痰未清，以西藥止截，遂致腹滿膚腫面浮，為瘧脹重症，未可輕視。

川樸（一錢）　廣皮（一錢）　木豬苓（二錢）　五加皮（三錢）　生薑衣（三分）　白朮（一錢）　腹皮（一錢五分）　澤瀉（一錢五分）　薏仁（四錢）　炙內金（研末調服一錢五分）　範志曲（二錢）

陳（左）　大便通行，熱仍起伏，汗出即解。脈象溷數，苔膩心黃。有形之積，雖已下達，而濕熱氤氳，極難泄化。從泄化之中，參入辛溫寒以通營衛。

製半夏（一錢五分）　生薏仁（四錢）　赤白苓（四錢）　知母（二錢）　通草（一錢）　草果仁（五分）　上廣皮（一錢）　川桂枝（三分）　石膏（煨打三錢）

二診　昨晚寒熱分明，陽明之邪，並歸少陽，極為正色。陽明胃脈，上通於心，而少陽膽經，無出無入，雖有邪居，不能蔓延臟腑，從此不慮病變矣。

製半夏（一錢五分）　淡黃芩（酒炒一錢五分）　建澤瀉（一錢五分）　細柴胡（五分）　橘皮（一錢）　通草（一錢）　蔻仁（五分）　生薏仁（四錢）　茯苓（三錢）　

三診　瘧未復來，苔未淨化。擬和中利濕。

製半夏（一錢五分）　白茯苓（一錢）　陳皮（一錢）　豬苓（二錢）　佛手（七分）　白朮（二錢）　川樸（七分）　澤瀉（一錢五分）　生熟薏仁（各二錢）

張（左）　寒熱五日一來。脈形左大。邪在表裡之間。宜為和化。

製半夏　淡黃芩　川樸　草果仁（炒研）　花檳榔　白朮　茯苓　柴胡　廣皮　老生薑

張（左）　喻氏謂瘧必有黃涎聚於胸中，瘧而截止，涎安能盡。大瀉數次，痰濕當由此而發泄矣。再和中為主。

沉香曲　上廣皮　藿香　川樸　赤白苓　澤瀉　炒薏仁　煨木香　製半夏

某　由寒熱而至癉瘧，少陽之邪，並歸陽明。從三焦宣化。

廣鬱金　大腹皮　蔻仁　通草　赤豬苓　淡黃芩　桔梗　杏仁　製半夏　鮮佛手

（原注）少陽之病寒戰，故用柴胡，此轉但熱，則在陽明，陽土蘊熱，宣三焦之氣可奏功。

某　瘧母結聚，寒熱不期而來。營衛陰陽痹阻。再為宣通。

川樸（一錢）　歸鬚（一錢五分）　桂枝（五分）　冬朮（二錢炒）　青蒿（鱉血拌炒三錢）　廣皮（一錢）　烏藥（一錢五分）　檳榔（一錢五分）　焦麥芽（四錢）　焦楂炭（三錢）　延胡索（一錢五分）

二診　邪結於營絡之中，聚形堅硬滿而不化。未可過於攻克，以防其散漫等變。

當歸尾　蓬朮　焦麥芽　西潞黨　南楂炭　川桂枝　延胡　炒於朮　制川樸

楊（左）　大瘧雖止，漫熱不退，中脘不舒。痰濕內聚，營衛開合失常。陽氣宣暢。其熱自退。

川桂枝（四分）　乾薑（四分）　制首烏（三錢）　炙鱉甲（先煎五錢）　制香附（二錢）　熟附片（五分）　當歸（酒炒二錢）　炒沉香曲（二錢）　製半夏（一錢五分）　茯苓（三錢）

某　溫瘧不止。宜兩和陰陽。

川桂枝　肥知母　橘紅　廣鬱金　冬朮　茯苓　澤瀉　煨石膏　炒枳實　製半夏


<h2>諸寒熱</h2>
左　痰多，自覺身熱，而脈不甚數。此痰濕有餘，郁遏陽氣。

製半夏　炒竹茹　川桂枝　廣橘紅　雲苓　制香附　砂仁末　生熟薏仁　二妙丸（二錢開水先下）

二診　辛通苦泄，痰氣之郁遏者開，則陽氣之勃蒸自化。胃氣既蘇，內熱亦退。陰虛生內熱，雖屬古聖明訓，實與此證異岐。前法再擴充之。

焦蒼朮（一錢）　澤瀉（一錢五分）　廣皮（一錢）　薑汁炒黃柏（一錢五分）　製半夏（一錢五分）　桂枝（五分）　雲苓（三錢）　炒黃野於朮（一錢五分）　炒竹茹（一錢）　炒穀芽（三錢）　生熟米仁（各二錢）

周（左）　每至日晡，輒作漫熱，熱不退清，汗出稍松，痰多，脈濡滑。氣虛痰阻，遂致陰陽開合失其常度。年近花甲，不宜見此。擬苦辛寒合方，以開陰泄熱。

川桂枝（五分）　光杏仁（三錢）　橘紅（一錢）　製半夏（一錢五分）　竹茹（一錢五分）　煨石膏（三錢）　茯苓塊（三錢）　枳實（七分）　生薑（二片）　紅棗（一枚）

二診　苦辛寒合方而開痰飲，以通陰陽，日晡漫熱已退，如鼓應桴，其為開合失度，可以概見。以退為進擬蠲飲化痰。

製半夏（一錢五分）　茯苓（三錢）　竹茹（一錢）　豬苓（一錢五分）　南星（三分）　上廣皮（一錢）　枳實（一錢）　薏仁（四錢）　老薑（二片）

三診　脈象濡滑。運化遲鈍，便溏不實。舌苔中心黑潤。痰濕不運，脾陽不克鼓舞。擬溫中而蠲飲。

川桂枝（五分）　雲茯苓（三錢）　上廣皮（一錢）　姜竹茹（一錢）　霞天曲（二錢）　炒於朮（二錢）　製半夏（一錢五分）　生熟薏仁（各二錢）　老生薑（三片）

左　久嗽不止，痰稠厚膩，甚則色帶青綠，寒熱往來。脈軟而數。此肝腎素虧，而脾胃之痰熱，熏蒸於肺，陰陽開合之機，悉為痰阻，此所以為寒為熱也。將入勞損之門，不易圖治。

川桂枝　杏仁泥　製半夏　橘紅　炒黃川貝　生石膏　肥知母　海蛤粉　鬱金　雲苓

二診　濕痰稍退，而營衛流行，不能和協。再擬和中化痰。

人參鬚（另煎沖五分）　製半夏　橘紅　茯苓　川桂枝　炒枳實　乾薑（四分）　鬱金　野於朮　煨石膏

三診　開飲化痰和中，陰陽交併，寒熱已止，納增痰爽。足見痰阻營術，與陽虛生外寒，陰虛生內熱者迥異也。再從前法擴充。

人參鬚（八分）　雲苓　製半夏　炒枳實　砂仁　野於朮　橘紅　川桂枝　石膏（煨）

某　氣虛多痰之質，偶食黏膩窒滯之物，氣由此不行，濕由此不運，痰由此不化，營衛由此而阻，陰陽由此而乖，遂至陰陽相爭，先寒後熱。
鬱極而通，兩次大汗，陰陽稍得協和，熱勢因之漸緩。然脾肺升降，仍為痰氣所阻，右脅作痛，痰鳴帶咳。盛納在胃，運化在脾，所謂窒滯者陽明也。氣之不行，胃氣之不行也。濕之不運，胃濕之不運也。脾為生痰之源，胃為貯痰之器，肺為出痰之竅，痰之不化，是胃中之痰不化也，阻於斯，滯於斯。
寒熱交爭之下，熱雖循減，而胃中之痰濕，已被熏蒸，於是隨其陽土之性而欲化燥，舌苔為之焦黑。舌色如此，而不甚熱，不煩悶，不口渴引飲者，獨何歟。以痰濕熏蒸，化燥化熱，皆由氣機郁遏，津液不行，不若時邪之症，溫氣化熱之後，爍液劫津而成燥也。陽明胃絡，上通於心。今胃中為痰濕瀰漫之區，所以神機為之不運，神倦如寐，中脘板硬。脈象左寸微浮，關部溷滑，尺部沉細，右寸細滯，關弦，尺弱。
證由痰濕食停阻，傳變化燥，以平素氣弱，而致化火不足。化燥不足。惟恐裡氣一虛，而濕痰內陷，以致神迷。擬疏化痰濕，參入苦降辛開，即陽土宜清陰土宜溫之意。備諸方家採擇。

製半夏（二錢）　旋覆花（一錢五分包）　光杏仁（三錢）　赤白苓（各二錢）　磨枳實（三分）　白蔻仁（三分沖）　廣橘紅（一錢）　淡乾薑（四分）　川雅連（三分）　生香附（一錢五分）

二診　疏降胃府，苦辛開通，脈數稍退，舌焦黑頓化十七。
鬱蒸之熱，已退三舍。大便雖未通行，而中脘略軟頻轉矢氣，亦屬府氣欲通之象，不可不為起色。但熱仍未退，右脅仍痛，痰鳴欲咳，還是痰濕交蒸，不可遽化，所謂傷食類傷寒者，即此是也。再擬疏化一法，而步步顧其中陽，以防內陷神昏之變。備方家採擇。

製半夏（二錢）　橘紅（一錢）　生香附（一錢五分）　淡乾薑（四分）　磨枳實（三分）　雅連（二分）　光杏仁（三錢）　旋覆花（二錢）　炒蘇子（三錢）　竹茹（八分）　白蔻仁（三分沖）　豆卷（三錢）

右　陰分久虧不復，陰虛生內熱，經訓昭垂，固無疑義。特內熱無已時，茲則間數日或旬日即熱，顯與尋常之內熱迥殊。所以然者。良由喉證之後，餘熱襲入營分，營中有熱，至數日而其熱鬱勃，故發熱，熱則氣泄郁解，故復能退。擬於養營之中，參以清營。

鎊犀尖（二分先煎）　炙生地（四錢）　炒歸身（一錢）　十大功勞葉（一錢）　西赤芍（一錢五分）　炒山藥（三錢）　軟白薇（二錢）　粉丹皮（一錢五分）　

二診　涼營泄熱，大便飲食如常。守前法以覘動靜。

生地炭（四錢）　磨犀尖（二分沖）　香青蒿（二錢）　十大功勞葉（一錢五分）　粉丹皮（二錢）　炒白芍（一錢五分）　當歸（二錢酒炒）　炒白薇（二錢）

三診　每至身熱，輒口碎。陽明營分之熱無疑。

炙生地（四錢）　犀角尖（二分磨沖）　粉丹皮（一錢五分）　玉泉散（一錢五分包）　川石斛（三錢）　白茅根（五錢去心）　

四診　此次熱輕且短，惟口糜作痛。再清胃熱。

生甘草（三分）　煨石膏（二錢）　黑山梔（一錢五分）　粉丹皮（一錢五分）　廣藿梗（二錢）　川石斛（三錢）　製半夏（一錢五分）　青防風（八分）

五診　疊進涼營泄熱，熱退未楚，然兩目尚澀，還是餘熱之象也。

粉丹皮（一錢五分）　青防風（一錢）　廣藿香（三錢）　黑山梔（一錢五分）　煨石膏（四錢研）　生甘草（三分）　炒菊花（一錢）

六診　脈象和緩。但小溲有時仍痛，還是餘熱未盡。再清泄以澈之。

鎊犀尖（三分）　熟石膏（三錢）　細木通（四分）　車前子（一錢五分）　甘草梢（三分）　竹葉心（十二片）


<h2>霍亂</h2>
朱（左）　吐瀉交作。中州阻窒，恐至內閉。

川樸（一錢）　檳榔（一錢）　製半夏（二錢）　青陳皮（各一錢）　鮮佛手（一錢五分）　川雅連（吳萸湯拌炒三分）　木香（五分）　範志曲（二錢）　赤白苓（各二錢）　淡乾薑（六分）　廣藿香（三錢）　枳實（磨沖五分）　鮮生薑（二錢）　伏龍肝（一兩煎湯代水）　玉樞丹（一錠用佛手藿香湯旋磨旋沖旋飲）

童　吐瀉交作，心胸窒蔽。氣濕交阻，清濁不司升降，恐其內閉。

製半夏　新會皮　炒竹茹　赤白苓　嫩蘇梗　川樸　大腹皮　陳香薷　鮮佛手　煨木香　伏龍肝　玉樞丹

陳（左）　痛瀉之後，繼以嘔吐，中州不舒。脈形沉細。此寒濕內阻。

川樸　枳實　大腹皮　廣皮　南楂炭　製半夏　蔻仁　赤白苓　鮮佛手

郁（左）　帶病入闈，病邪未澈，昨復啖飯二次，復食冷柿三枚，寒食交阻，胸中陽氣逆亂，陰陽之氣，一時揮霍變亂。
泄瀉稀水，繼而復吐。陽氣閉郁，肢厥脈伏，汗出不溫，目陷音低。頻渴欲飲，中脘不通，胸中大痛。中陽毫無旋轉之權，有內閉外脫之虞。擬黃連湯以通胃中陰陽，參以芳化而開閉郁。

臺參鬚（一錢）　甘草（四分）　淡乾薑（七分）　枳實（一錢）　製半夏（二錢）　川雅連（七分）　川桂枝（七分）　焦楂炭（三錢）　車前子（三錢）　橘皮（一錢）　闢瘟丹（七分）

二診　用仲景黃連湯以和胃中陰陽，參以芳化而開氣機，六脈俱起，肢厥轉溫，胸痛亦止，泄瀉亦減。
病雖轉機，而濕熱何能遽楚，以致濕化為熱，劫爍陰津。舌苔干黃，毫無津液。頻渴欲飲，時帶呃忒，小溲全無，神識迷沉。極為危險。勉擬辛鹹寒合方，參以芳開。

生石膏（一兩）　滑石（四錢）　官桂（六分）　茯苓（三錢）　寒水石（三錢）　豬苓（二錢）　於朮（一錢五分）　澤瀉（一錢五分）　鮮荷梗（一尺）　紫雪丹（六分）

姚（左）　外寒束縛裡熱，致寒熱互阻，三焦清濁相干。吐瀉交作，中脘不通。宜苦辛以開三焦。但霍亂時症，未可與尋常並論。

製半夏（二錢）　川樸（一錢）　淡吳萸（三分）　川雅連（五分）　雲茯苓（三錢）　晚蠶砂（三錢）　藿香（三錢）　炒竹茹（一錢五分）　白蔻仁（五分）　廣皮（一錢）　香薷（一錢）　太乙丹（五分）

題臣　飲食內停，寒熱雜感，致清濁相干，三焦閉塞。始則上吐下瀉，今則欲吐不出，欲瀉不爽，腹笥板滯，按之滿痛噫出卵臭，脈伏肢厥，螺癟目陷清濁溷淆，濕食停阻，吐瀉雖得稍停，而濁積更加閉塞，氣道不宣，陽不敷布。危險已極，勉與顯卿仁兄先生同議苦辛開通，降泄濁積。即請高明商進。

川雅連（薑汁炒七分）　上川樸（一錢）　枳實（一錢五分）　木香（五分）　橘皮（一錢）　淡吳萸（七分）　姜半夏（二錢）　白蔻仁（五分）　大腹皮（二錢）　範志曲（二錢）　備急丸（三分佛手湯送下）


<h2>丹痧</h2>
（附爛喉痧）

金（左）　春溫疫癘之邪從內而發。
發熱咽痛，熱勢甚熾，遍身丹赤，痧點連片不分，咽痛外連頸腫。右脈滑數左脈弦緊，舌紅邊尖滿布赤點。此由溫疫之邪，一發而便化為火，充斥內外蔓延三焦。丹也，痧也，皆火也。刻當五日，邪勢正盛，恐火從內竄，而致神昏發痙。擬鹹寒泄熱，甘涼保津。

犀尖（五分磨）　鮮生地（七錢）　粉丹皮（二錢）　大青葉（三錢）　金銀花（二錢）　霜桑葉（一錢五分）　大力子（二錢）　黑玄參（三錢）　薄荷（五分）　金汁（五錢）　鮮茅蘆根肉（各一兩）

二診　鹹寒泄熱，甘涼保津，丹痧較化，熱亦稍輕。然咽中仍然腫痛，左耳下結塊作脹，亦屬火風所結。大勢稍定，未為穩當。

大連翹　黑山梔　粉丹皮　淡黃芩　白桔梗　人中黃　大玄參　大力子　荊芥　蘆根

金（右）　頭脹惡風發熱，頭面四肢已透痧點，咽中微痛。脈數，苔白。風溫之邪，襲於肺胃。適值經來，恐熱入血室，不可與尋常並論也。

霜桑葉（一錢）　牛蒡子（三錢）　射干（五分）　象貝母（二錢）　廣鬱金（一錢五分）　嫩前胡（一錢）炒杏仁（三錢）　蟬衣（八分）　丹參（二錢）　南楂炭（三錢）　枳殼（一錢炒）

二診　熱勢稍減，痧亦暢透，咽痛略輕。經事通行，並無少腹墜滿等象。再從肺胃清泄，參以和營。

大力子　嫩前胡　荊芥穗　生甘草　連翹殼　紫丹參　象貝母　白茯苓　白桔梗　青蒿梗　

三診　痧雖暢透而不肯化，經事淋瀝未已，舌燥咽中干痛。脈象細數。此由經水適來，血室空虛，血分暗為熱迫。再泄熱涼營。

細生地　黑玄參　川石斛　牛蒡子　粉丹皮　青蒿梗　紫丹參　冬瓜子　粉前胡　川貝母　生梨肉　枇杷葉

金　痧點較昨稍透，兼有起漿白疹，咽赤作痛，偏左起腐。肺胃蘊熱，未能宣泄。病起三朝，勢在正甚。

連翹殼　馬勃　荊芥　薄荷葉　桔梗　射干　牛蒡子　蟬衣　廣鬱金　燈心

二診　痧點雖布，面心足脛，尚未透發，煩熱胸悶咽痛。舌苔黃糙少津。肺胃之邪，不克宣泄，夾滯不化，恐化火內竄。

淨蟬衣　牛蒡子　連翹殼　麻黃（蜜炙三分）　苦桔梗　蘇薄荷葉　廣玉金　炒枳殼　煨石膏　茅根肉

三診　咽痛稍輕，肌膚丹赤，投辛溫寒宣泄肺胃，熱勢大減。苔黃大化，而舌邊紅刺。邪欲化火，再為清泄。

連翹殼　廣鬱金　滑石塊　炒枳殼　煨石膏　黑山梔　淡豆豉　杏仁　牛蒡子　竹葉心

四診　肌膚丹赤，而痧點未經暢透。肺胃蘊熱不能宣泄，邪勢化火，劫爍陰津，舌絳干毛。恐邪熱內傳，而神昏發痙。

犀尖（三分磨）　丹皮（二錢）　雞蘇散（四錢）　玄參（三錢）　杏仁（三錢）　荊芥（一錢）　鮮生地（五錢）　牛蒡子（三錢）　連翹（三錢）　廣鬱金（一錢五分）　茅根肉（八錢）　竹葉（二十片）　燈心（三尺）

五診　丹痧漸化，而火風未能盡泄，咽痛甚重，大便不行。舌絳無津。擬急下存陰法。

犀尖（三分磨）　丹皮（二錢）　玄參肉（三錢）　防風（一錢）　元明粉（一錢五分）　生廣軍（三錢）　鮮生地（五錢）　大貝母（二錢）　荊芥（一錢）　黑山梔（三錢）　生甘草（五分）　桔梗（一錢）

六診　大便暢行，咽痛大減。然仍熱甚於里，舌紅尖刺無津。痧化太早，邪勢化火，劫爍陰津，未為穩當。

玄參肉　細生地　連翹殼　桔梗　銀花　鬱金　天門冬　山梔　生甘草　竹葉　鮮蘆根

七診　咽痛漸定，熱勢大減。舌絳刺亦退，然舌心尚覺干毛，還是陰津未復也。

細生地（四錢）　連翹（三錢）　銀花（一錢五分）　鮮石斛（五錢）　天花粉（二錢）　大玄參（三錢）　生甘草（五分）　天門冬（三錢）　綠豆衣（三錢）　山梔（三錢）　蘆根（一兩五錢）　竹葉（三十片）

八診　脈靜身涼，履夷出險，幸甚幸甚。擬清養肺胃，以澈余炎。

大天冬　大玄參　連翹　白銀花　茯苓　綠豆衣　川貝母　竹葉心　鮮蘆根

金　熱勢甚重，咽腫作痛，丹痧透露未暢，胸悶神煩。脈形緊數而弦。時疫之邪，鬱於肺胃。恐邪化為火，致生枝節。

荊芥　炒牛蒡子　連翹殼　玄參　薄荷　枳實　鬱金　生甘草　範志曲　淡子芩　黑山梔

二診　痧瘄暢達，兼發起漿白疹，其風火熱毒之重可知。再擬利膈清咽，而導熱下行。

連翹殼　川雅連（三分）　防風　淡芩　玄參　丹皮　人中黃（四分）　牛蒡子　防風通聖散（三錢）

某　春溫疫癘之邪，由募原而入胃腑，邪化為火，熏蒸於肺，充斥上下，蔓延內外。
以致熱熾丹痧密布，上則咽赤腫痛，下則協熱下利。脈象緊數，舌紅無苔。今則漸增氣喘，危象已著。勉擬黃連解毒湯出入。即請高明商榷行之。

川雅連（五分）　生山梔（二錢）　大青葉（三錢）　犀尖（五分磨）　丹皮（二錢）　川黃柏（三錢炒）　大麥冬（三錢）　淡黃芩（一錢五分）　鮮蘆根（去節二兩）　竹葉（三十片）

張（左）　外風引動溫邪，邪從內發，即化為火。喉風發痧，舌心焦黑，黏痰纏擾咽中，咯吐不盡。脈數弦滑。時行急病，變端不測。

紫背浮萍（一錢五分）　大元參（四錢）　桔梗（一錢）　馬勃（一錢）　光杏仁（三錢）　生石膏（六錢）　生甘草（五分）　連翹（三錢）　射干（七分）　廣鬱金（一錢五分）　白茅根肉（一兩）　竹瀝（一兩）

二診　痧疹暢發，咽中黏痰稍利，痛勢略輕。舌苔焦黑已化，而里質絳赤，乾燥無津。喉關之內，白腐星布。肺胃之火，灼爍陰津，恐其暴竄。

磨犀尖（五分）　鮮生地（一兩洗打）　細生地（五錢）　大麥冬（三錢）　桔梗（一錢）　粉丹皮（二錢）　炒知母（二錢）　煨石膏（四錢）　大玄參（二錢）　金汁（七錢沖）　茅根肉（一兩）　鮮蘆根（一兩）銀花露（一兩沖）

（原注）　已後未來看，病亦漸鬆矣。

嚴（右）　咽痛紅腫，丹痧已透三朝，上至頭面，下至足脛，是為透足。
邪從痧出，熱隨邪達，理當病退十七，乃熱勢仍然不減。咽痛稍輕，仍然赤腫。脈象滑數，舌紅無苔。足見邪勢太重，半發丹痧透露於外，半化火熱鬱於肺胃。況當經水適行，若肺胃之熱，乘血分之虛，襲入營中，便是熱入血室。今當出入之際，治法不可不細論也。
經云、火鬱發之。則開泄之藥，在所必用。又云、熱者寒之。則清化之藥，在所難緩。而白喉忌表。殊不知白為金色，火熱亢盛之極，金受火刑，所以喉間結成白點，甚者起出白條。
凡表藥之性，皆帶升泄，恐升動火熱，所以忌用。即非白喉，如喉風喉疳喉蛾之甚者，往往亦有白腐，其為火甚刑金，則一也。刻下咽痛較前昨稍輕，白點似有若無，喉症之勢已得稍緩。而痧點漸化，熱勢不減，其火熱之淵藪，不在喉間，而蘊於肺胃。顯然可見。肺主皮毛，則開泄肺氣，是散邪，即散火也。清泄上中，是化熱。即防其入血室也。擬清泄一法。即請商榷行之。

川鬱金（一錢五分）　淡黃芩（一錢五分）　大連翹殼（三錢）　黑山梔（三錢）　紫丹參（三錢）　大力子（三錢）　澤蘭葉（二錢）　白桔梗（七分）　薄荷（八分）　白茅根（一兩）

二診　辛涼解表，微苦泄熱，參以和營，遍身痧點暢發，邪從痧透，怫鬱之熱自得稍松，喉間赤腫大退，熱勢略得減輕。然脈仍滑數，舌紅無苔，不時噁心，還是胃火逆沖，胃氣不降。良由邪勢太重，泄者雖泄，留者仍留，總望痧退之後，繼之以汗，熱勢步退，方º正色。再擬清化法。即請商裁。

大連翹（三錢）　紫丹參（二錢）　赤茯苓（三錢）　鹽水炒橘皮（六分）　牛蒡子（三錢）　黑山梔（三錢）　蘇薄荷（一錢）　水炒竹茹（一錢五分）　淡黃芩（一錢五分）　廣鬱金（一錢五分）　桑葉（一錢五分）　白桔梗（七分）　茅根肉（一兩）

改方去薄荷桔梗，加蘆根一兩，竹葉三十片。

三診　熱勢遞減，咽痛亦輕。
然痧點出而不化，寤難成寐，多言而時有錯語。脈數細弦，舌紅無苔，邊尖皆布紅點。此由熱甚之時，經水適行，血海空虛，邪熱乘虛而入血室，神藏於心，魂藏於肝，而心主血，肝藏血，今熱擾血中，所以神魂不能安貼，靈明漸次為之擾亂，二十二日案中早經提及，正為此也。恐致神昏痙厥，不得不為預告也。擬養血涼營，以寧神志。即請商榷行之。

大生地（四錢）　磨犀尖（三分）　粉丹皮（二錢）　紫丹參（二錢）　朱茯神（三錢）　川貝母（二錢）　生赤芍（一錢五分）　水炒竹茹（一錢五分）　辰燈心（三尺）　上濂珠（三分）　西血珀（四分）　真玳瑁（三分以上三味研極細末蜜水調服）

顧（童）　風溫發痧，痧邪太重，邪熱與風，半從外出，半從里陷。
痧邪本在肺胃二經，然肺與大腸表裡相應，大腸與胃，又系手足陽明相合，所以陷里之邪，直趨大腸。以致泄痢無度，痧點欲回未回，咳嗽不爽，遍身作痛。脈數，重按滑大，舌紅無苔。上下交困，極為惡劣。勉用薛氏升泄一法。即請明賢商進。

煨葛根（一錢五分）　苦桔梗（一錢）　生甘草（五分）　白茯苓（三錢）　淡枯芩（酒炒一錢五分）　大豆卷（三錢）　羌活（七分）　炒黃荷葉（三錢）

二診　昨用升泄之法，陷里之邪，略得升散，脾之清氣，稍得升舉，泄瀉大減，白凍亦退，神情亦略振作。舌紅絳較淡，脈滑大稍平。種屬轉機之象，守前法擴充，續望應手。即請商裁。

羌活（一錢）　防風根（一錢炒）　廣木香（三分）　酒炒淡芩（一錢五分）　枳殼（八分）　苦桔梗（一錢）　大豆卷（二錢）　煨葛根（一錢五分）　生甘草（五分）　白茯苓（三錢）　乾荷葉（炒黃三錢）

三診　下痢稍疏，然晝夜當在二十次之外，所下黑黃居多，肛門烙熱，肌表之熱，並不甚盛。而脈數竟在七至以外，舌紅起刺。良以陷里之邪，與濕相合，悉化為火，仿金匱協熱下痢法。即請商裁。

炒黃柏（二錢）　北秦皮（一錢）　滑石塊（三錢）　炒雅連（四分）　生甘草（三分）　白頭翁（一錢）　金銀花（三錢）　白茯苓（二錢）　金石斛（二錢）　龍井茶（一錢五分）

金（幼）　時疫七日，丹痧回沒太早，火熱內灼，口疳咽痛，熱勝則腫，面目肢體虛浮。脈象弦數。恐變腫脹。

急導火下行。

鮮生地（五錢）　玄參（三錢）　茯苓皮（三錢）　細甘草（五分）　元明粉（一錢）　車前子（一錢五分）　木通（五分）　絲瓜絡（二錢）　金銀花（二錢）　上湘軍（二錢）

二診　身熱已退，口疳稍輕，四肢仍帶腫脹。火風阻閉，脾濕因而不運，隨風流布。恐腫脹日甚。再理濕祛風。

大腹皮（二錢）　宣木瓜（一錢）　冬瓜皮（四錢炒）　茯苓皮（三錢）　澤瀉（一錢五分）　生米仁（四錢）　漢防己（一錢五分）　豬苓（二錢）　青防風（一錢）　左秦艽（一錢五分）

（原注）服後漸愈。


<h2>卷四</h2>

<h2>虛損</h2>
陳（右）　久咳根蒂不除，去秋燥氣犯肺，咳而失血，金水由此而虧，連綿內熱，肉脫形瘦。
脈細數而促。理宜壯水救陰，清金保肺。然舌淡少華，中氣薄弱，稠膩之藥，不能多進。症入勞損之途，不能許治。勉擬金匱麥門冬方備質高明。

人參鬚（另煎沖四分）　雲茯苓（四錢）　桑白皮（二錢炙）　甜杏仁（三錢）　川貝母（二錢）　麥冬（炒去心三錢）　生甘草（三分）　地骨皮（二錢炒）　白粳米（一把煎湯代水）　枇杷葉（去毛四片）

二診　用金匱麥門冬湯，咳嗽稍減，然清晨依然咳甚。脈細弦數。蓋寅卯屬木，金病而遇木旺之時，病勢勝矣。藥既應手，未便更章。

人參鬚（五分沖）　生甘草（五分）　茯苓（三錢）　淡芩（炒一錢五分）　地骨皮（二錢）　法半夏（一錢五分）　川貝（炒一錢五分）　桑白皮（二錢）　知母（炒一錢五分）　枇杷葉（去毛四片）　肺露（一兩沖）

三診　神情稍振，胃亦漸起。然咳嗽仍然未定，甚則噦惡欲嘔，上午清晨為甚，辰巳之交，往來寒熱。脈細數，舌紅苔黃。還是肝腎陰虛，氣難攝納，自下及上，陰陽不能和協。雖略轉機，不足為恃。

人參鬚（一錢）　生扁豆衣（三錢）　桑白皮（二錢炙）　蛤黛散（三錢包）　大麥冬（去心三錢）　霍石斛（三錢）　代赭石（三錢）　法半夏（一錢五分）　生甘草（四分）　地骨皮（二錢）　茯苓神（各三錢）　粳米湯代水。

某　金匱云、心下悸者有水氣。
未病之先，心下先悸，水飲早已停阻，復因感邪，遂起咳嗽，邪雖漸解，三焦氣傷。以致形色淡白，咳戀不止，甚至形寒內熱。蓋肺為相傳，有分布陰陽之職，肺氣一虛，陰陽之分布失其常度，是以寒熱往來。金所以制木也，金病則木無所制，所以氣撐不和，得矢氣則松，肝藏之氣，不能扶蘇條達，有可見者。脈象虛弦，舌白少華，苔膩。此傷風激動伏飲，邪去而飲復阻肺，肺氣日虛，肝邪日旺，將成虛損之症。
冠翁先生不降肺而和胃平肝，隔一隔二之治，所以卓卓人上。無如病久根深，未克奏效。茲勉從經旨久咳不已則三焦受之之意，用異功為主。管窺之見，深恐貽笑於方家耳。尚乞斧正是荷。

人參鬚（一錢）　上廣皮（一錢）　炙黑草（五分）　整砂仁（四粒）　茯苓（四錢）　川貝（炒黃二錢）　白芍（土炒一錢五分）　海蛤粉（四錢）　生熟穀芽（各一錢五分）

胡（左）　肺感風邪，邪郁肺衛。
以致咳嗽不已，身熱連綿。肺合皮毛，肺邪未泄，所以凜凜畏風。因邪致咳，因咳動絡，絡損血溢，日前咯血數口，血止而咳逆如前。脈細而數，右寸關微浮。此即傷風成勞是也。咳因邪起，因咳成勞茲則去其邪而保其正，明知鞭長莫及，然人事不得不盡。備方就質高明。

前胡　象貝　鮮薄荷　桔梗　茯苓　生熟萊菔子　連翹　牛蒡子　杏仁泥　桑葉　梨皮　炒黑丹皮

陳（在）　失血之後，久嗽不止，每交節令，輒復見血，面色桃紅，時易怒火，然每至天寒，即惡寒足厥。
脈形沉細而數，頗有促意，其為血去陰傷，龍雷之火不能藏蟄，陰火逆犯，肺降無權。清肺壯水益陰，固屬一定不易之法。然藥進百數十劑，未見病退轉覺病進。再四思維一身之中，孤陽雖不能生，而獨陰斷不能長，坎中之一點，真陽不化，則陰柔之劑不能化水生津，陰無陽化，則得力甚微。意者惟有引導虛陽，使之潛伏，為萬一僥倖之計。拙見然否。

龜甲心（八錢）　粉丹皮（二錢）　大麥冬（去心三錢）　阿膠（蛤粉炒一錢五分）　澤瀉（一錢五分）　大生地（一錢）　萸肉炭（三錢）　西洋參（元米炒三錢）　生熟白芍（各一錢）　上徭桂（研末飯糊丸二分藥汁先送下）

二診　壯水益腎，兼辛溫為嚮導，脈數稍緩，火升之際，足厥轉溫。但交節仍復見紅，龍相之火尚未安靜。前方出入再望轉機。

西洋參　川貝母　雲茯苓　炙紫菀肉　北五味　牛膝炭　阿膠珠　肥知母　蒲黃炭　煅牡蠣　太陰元精石　金色蓮鬚

某　痰飲多年，加以病損，損而未復，氣弱不運，飲食水穀盡化為痰。
以致氣喘腫發，兩月方定。今神情痿頓，肢體疲軟，吸氣則少腹觸痛。脈細濡而苔白無華。呼出之氣，主心與肺，吸入之氣，屬肝與腎，一呼一吸，肺腎相通之道，必有痰阻。誠恐損而不復。

川桂枝　炒蘇子　製半夏　厚杜仲　旋覆花　生香附　雲茯苓　炒牛膝　杏仁泥　煅蛤殼　廣橘紅　菟絲子（鹽水炒）

朱（左）　先自經絡抽掣，繼而吐血盈碗，血從脘下上升。今血雖漸定，而嗆咳氣逆。脈象虛弦。肝腎陰虛，虛火載血上行，遂至陰不收攝。恐咳不止而致入損。

大生地（四錢）　懷牛膝（鹽水炒三錢）　杭白芍（一錢五分）　川貝母（二錢）　煅磁石（三錢）　青蛤散（三錢包）　丹皮炭（一錢五分）　淡秋石（一錢五分）　側柏炭（三錢）　藕節炭（兩枚）

二診　吐血仍未得定，血散鮮赤，食入脹滿，氣衝作嗆。脈象虛弦。陰虛木火上凌，激損肺胃之絡，絡損血溢。再降胃涼營止血，參以降氣，所謂氣降即火降也。

側柏炭（三錢）　代赭石（煅五錢）　杭白芍（酒炒二錢）　丹皮炭（二錢）　栝蔞仁（五錢研）　上廣皮（鹽水炒一錢）　竹茹（水炒三錢）　藕汁（一兩沖）　沉香（乳汁磨二分）

（原注）　胃血，血夾水而散。肝血，凝厚外紫內紅。心血，細點如針。

鄭（右）　由咳嗽而致見紅，咳嗽由此更甚，內熱連綿，春間復發肛癰，月事由此停阻，心中煩懊，咳甚咽中微痛。脈細弦而數，舌紅心剝。肺腎並損，不能許治。以金水雙調法，聊作緩兵之計而已。

北沙參（三錢）　白芍（酒炒二錢）　蛤黛散（四錢包）　女貞子（酒蒸三錢）　炙生地（四錢）　茯神（三錢）　川貝母（去心二錢）　生山藥（三錢）　枇杷葉（去毛炙三錢）　都氣丸（四錢開水分二次服）

二診　脈稍柔緩，內熱略減，咽痛亦輕，胃氣稍振。然咳嗽時輕時重。金水並損，何能遽復。姑踵效方以觀其後。

大生地　生甘草　蛤黛散　川貝母　雲茯苓　大天冬　生山藥　杭白芍　扁豆　都氣丸

三診　內熱咳嗽遞減，胃氣漸振，納食之後，胸脘亦舒，足見沖氣逆上，則胸中必致填塞。滋養之劑在所必進。

大生地（四錢）　天冬（三錢）　白芍（酒炒二錢）　海蛤殼（五錢打）　雲茯苓（三錢）　阿膠珠（二錢）　生甘草（三分）　山藥（三錢）　生扁豆（三錢）　川貝母（一錢五分）　懷牛膝（鹽水炒三錢）　都氣丸（五錢分二次服）

四診　飲食漸增，適交節令，咳仍輕減，時帶噁心。肺腎並虛，中氣亦弱，蓋中氣下根於腎，自必此響而彼應也。前法參以補氣。

大生地（四錢）　阿膠珠（二錢）　川貝（二錢）　黨參（二錢）　茯苓（三錢）　蛤殼（五錢）　炙甘草（三分）　懷牛膝（鹽水炒三錢）　生扁豆（三錢研）　白芍（酒蒸一錢五分）

五診　肺腎並調，兼養肝陰，嗆咳遞減，嘔惡未止。藥既應手，宜再擴充。

奎黨參（三錢）　生熟甘草（各三分）　杭白芍（一錢五分）　懷牛膝（鹽水炒三錢）　白茯苓（三錢）　蛤黛散（三錢包）　大麥冬（去心三錢）　大生地（四錢）　川貝母（二錢）　款冬花（二錢）　車前子（三錢）　生山藥（三錢）

六診　脾肺腎三臟並虧，脾不能運則生痰，肺不能降則嗆咳，腎不能收則氣逆，虛損不復，痛泄咽疼諸恙，時輕時重。脈數細急。聊望緩兵耳。

麥冬（三錢）　生甘草（六分）　扁豆衣（三錢炒）　生山藥（三錢）　阿膠珠（三錢）　桔梗（三分）　白芍（二錢）　川貝母（二錢）　木瓜皮（炒一錢五分）　八仙長壽丸（四錢）

周（左）　溫膽以致開合，形寒已退。而氣陰並虧，咳嗽痰多，左脅肋氣覺上逆。脈細，關弦。一派虛損情形，不敢許治也。

奎黨參（二錢）　製半夏（一錢五分）　懷牛膝（三錢炒）　竹茹（水炒一錢）　廣橘紅（一錢）　白茯苓（三錢）　海蛤粉（三錢包）　川貝母（二錢）　金水六君丸（三錢開水先送下）

二診　痰漸減少，咳亦退輕。然稍一舉動，仍然氣逆。下虛不攝，難許穩妥。

大生地（砂仁炙四錢）　紫蛤殼（五錢）　補骨脂（鹽水炒二錢）　雲茯苓（三錢）　牛膝炭（三錢）　菟絲子（鹽水炒三錢）　山藥（三錢炒）　川貝母（一錢五分）　杞子（三錢）　紫衣胡桃肉（研細過藥）

李（左）　肝腎陰虛於下，嗜飲肺損於上，虛火上凌，曾吐紫黑厚血。今於秋燥行令，更起嗆咳。金水兩傷，恐入損途。

阿膠珠（三錢）　白芍（酒炒一錢五分）　蛤黛散（三錢包）　金石斛（三錢）　丹皮炭（一錢五分）　大生地（四錢）　川貝母（三錢）　生山藥（三錢）　女貞子（酒蒸一錢五分）　枇杷葉（去毛炙四片）

二診　嗆咳稍減，脈亦稍緩。藥既應手，再為擴充。

北沙參（四錢）　大生地（四錢）　川貝母（二錢）　女貞子（三錢）　生山藥（三錢）　阿膠珠（二錢）　大天冬（三錢）　蛤黛散（三錢包）　白薇（炒一錢五分）　白芍（酒炒一錢五分）　枇杷葉（去淨毛蜜炙四片）

三診　嗆咳已止。再金水並調。

黨參（二錢）　川貝（二錢）　生山藥（三錢）　海蛤粉（三錢包）　橘紅（鹽水炒一錢）　於朮（炒一錢五分）　白茯苓（三錢）　生熟甘草（各二分）　金水六君丸（四錢開水二次分服）

又膏方　陰分素虧，嗜飲激動陽氣，肝腎之血，隨火上逆，曾吐紫黑厚血，由此頓然消瘦。
茲於秋燥行令，忽起嗆咳，數月不止。投金水雙調，嗆咳竟得漸定，其為虛火凌上爍金顯然。脈細而數，舌苔黃糙。真陰安能遽復。培養下元，更須保養，或可徐徐復元耳。

大生地（三兩）　奎黨參（三兩）　真川貝（去心一兩）　生牡蠣（四兩）　麥冬（二兩）　大熟地（五兩）　西洋參（二兩制）　金石斛（劈開一兩）　杭白芍（酒炒一兩五錢）　生熟甘草（合一兩）　甘杞子（三兩炒）　茯苓神（各一兩）　紫蛤殼（六兩）　女貞子（酒炒三兩）　肥玉竹（二兩）　厚杜仲（二兩）　天冬（一兩）　生山藥（二兩）　當歸炭（一兩五錢）　冬蟲夏草（八錢）　炒萸肉（一兩五錢）　潼沙苑（鹽水炒三錢）　建澤瀉（鹽水炒二兩）　五味子（蜜炙七錢）　粉丹皮（一兩五錢炒）　牛膝炭（三兩）　甜杏仁（二兩打）

上藥如法寬水煎三次，再煎極濃，用真阿膠三兩，龜板膠二兩，魚鰾膠二兩，溶化衝入收膏。每晨服

大半調羹，下午服小半調羹，俱以開水沖挑。

胡（左）　傷風夾濕，而致損肺。咳嗽不已，痰色稠黃，不時見紅。茲則痰血日甚，脈數內熱，肛門漏管。此陰虛挾濕，濕熱熏蒸，肺胃之絡，為之所損，痿損情形，聊作緩兵之計而已。

赤白苓　海浮石　冬瓜子　青蛤散　栝蔞霜　建澤瀉　生米仁　光杏仁　鹽水炒竹茹　藕節　青蘆管

二診　帶病經營，陽氣內動，肝火凌金。咳甚帶紅，深入重地。急宜安營以循陽動陰靜之道。

北沙參　丹皮炭　川石斛　炙桑皮　瓊王膏（沖）　炒麥冬　青蛤散　冬瓜子　川貝母

三診　痰紅雖減於前，而咽中隱隱作痛。咽喉雖屬肺胃，而少陰之脈系舌本循喉嚨，則是咽痛一層，其標在肺，其本在腎也。腎為先天之本，恐非草木之功，所能挽狂瀾於既倒也。

阿膠珠（二錢）　青蛤散（五錢）　北沙參（五錢）　豬膚（煎去沫沖一錢五分）　雞子黃（一枚）　炙生地（四錢）　白蜜（一匙）　白粳米（炒黃一錢五分）

四診　虛火上炎，咽中碎痛，臥不能寐。而時令之濕，侵侮脾土，以致似痢不止。急者先治之。

砂仁（鹽水炒）　生熟米仁　煨木香　生冬朮　連皮苓　建澤瀉　炒扁豆衣　炒蓮子

吳（左）　經云、面腫曰風，足脛腫曰水。
先是足腫，其為濕熱可知。乃久久方退。足腫甫退於下，咳嗽即起於上，痰色帶黃，稠多稀少，未幾即見吐血。此時濕熱未清，風邪外乘，所以風邪易入難出，為其濕之相持也。邪濕久滯，咳而損絡，絡血外溢。迨血去之後，陰分大傷，遂令金水不能相生咳不得止。茲則聲音雌喑，咽痛內熱，所吐之痰，黃稠居多。脈細數有急促之意，而右關尚覺弦滑。所有風邪，悉化為火，腎水日虧，肺金日損，胃中之濕熱，參雜於中，熏蒸於上。深恐咽痛日甚，才疏者不能勝任也。

光杏仁　冬瓜子　青蛤散　生薏仁　枇杷葉　黑元參　炙桑皮　蟬衣　茯苓　青蘆管　水炒竹茹

二診　風濕熱相合，熏蒸損肺。前方引導濕熱下行，緩其熏蒸之炎，即所以救其陰液之耗損。脈症尚屬相安姑踵前意，以盡人力。

北沙參　赤白苓　生米仁　青蛤散　鮮竹茹　光杏仁　黑元參　金石斛　冬瓜子　青蘆管　生雞子黃（沖）　枇杷葉　

三診（懸擬）　濕熱化燥傷陰，而致虛火上炎。症屬難治，務即就正高明。

北沙參（四錢）　阿膠珠（二錢）　大生地（四錢）　西洋參（二錢）　生山藥（三錢）　光杏仁（三錢）　川貝母（二錢）　茯苓（四錢）　大麥冬（三錢）　青蛤散（五錢）　白蜜（二錢沖）　白粳米（一撮）　豬膚（五錢煎湯去沫代水煎藥）

沈（左）　嗜飲傷肺。屢次見紅，久咳不止。脈數微促。金水並虧，症入損門，雖可苟安於目前，難免頹敗於日後也。

南沙參　地骨皮　青蛤散　光杏仁　青蘆管　生米仁　川石斛　川貝　冬瓜子　枇杷葉　桑葉

吳（左）　嗜飲濕熱蒸騰，損傷肺胃，致吐血之後，咳久音啞。金為水母，未有金損不復而水源獨裕者，其涸也可立而待也。症入損途不能許治。

光杏仁　生薏仁　冬瓜子　青蛤散　青蘆管　雲茯苓　桔梗　川貝　蟬衣　炒蔞皮　竹茹（水炒）

右　咽痛大減，口渴亦覺稍退，胃納亦起，藥病如桴鼓相投。
但頻帶嗆咳，時仍嘔吐。肝腎之陰，虧損已極，以致水不涵木，木火凌金則嗆咳，木乘土位則嘔吐。舌腐雖退，中心灰黑。時易汗出，還是欲脫之象。豈草木之功，能與造化爭權哉。勉從前意擴充。

臺參鬚（五分）　生白芍（一錢）　川貝（炒黃二錢）　大麥冬（四錢）　女貞子（三錢）　西洋參（三錢）　大生地（四錢）　金石斛（四錢）　牡蠣（四錢煅）　梨汁（一兩沖）　穭豆衣（三錢）

二診　肝陰腎水，虧損已極，致肝風上翔，沖侮胃土，風翔則浪湧，以致嘔吐復作。營液既虧，氣分亦耗，兩腋下發出白㾦。脈虛苔腐。此欲脫之兆也。勉擬補氣育陰，亦盡人事而已。

臺參鬚　煅牡蠣　西洋參　黑豆衣　梨汁　大麥冬　大生地　金石斛　女貞子　生白芍　血燕根（三錢絹包煎湯代水）

江（左）　咳嗽不減，內熱口渴便赤，脈象細數，飲食少思。肺金腎水交虧，將恐不支。

北沙參　川石斛　川貝母　光杏仁　炒蔞皮　海蛤粉　橘紅（鹽水炒）　雲茯苓　款冬花　建澤瀉　冬瓜子

二診　久咳氣逆難臥。脈細如絲，舌苔腐爛。腎虛之極，腎火挾濁上浮。危在旦夕，勉方圖進。

麥冬（三錢）　西洋參（一錢五分）　真阿膠（三錢）　橘白（鹽水炒一錢五分）　海蛤粉（四錢）　北沙參（五錢）　大生地（四錢）　牛膝炭（三錢）　雲茯苓（四錢）　吉林參（另煎沖一錢）　白荷花露（溫沖七錢）　竹瀝（一兩薑汁少許沖）　上濂珠（四分）　川貝母（五分二味研細末分兩次服）　枇杷葉（去毛炙三片）

三診　氣喘大定，痰亦略爽，而糜腐時退時來。脈形虛弦關部獨大。飲化為痰，痰化為燥，燥化為火，所有陰津，盡行劫奪。雖略轉機，尚不足恃。

西洋參（三錢）　海蛤粉（四錢）　北沙參（八錢）　海浮石（三錢）　川貝母（三錢）　大麥冬（三錢）　雲茯苓（三錢）　竹瀝（一兩薑汁少許沖）　金石斛（四錢）　陳關蟄（一兩）　大荸薺（四枚二味煎湯代水）　上濂珠（五分）　真川貝（一錢二味研極細末分兩次服）

改方　陰由火劫，火由痰化。雖宜以救陰為急，而仍宜顧其痰火，竹油雪羹之類，宜頻頻兼進。

黃（左）　吐血之後，劇咳多痰，痰皆稀白。脈細沉苔白無華。三焦之氣已虛，勞損根深，鞭長莫及。

川桂枝　雲茯苓　光杏仁　炙綿耆　煨生薑　炒蘇子　旋覆花　炙甘草　新會皮

二診　建立中氣，咳嗽氣逆漸鬆，音啞轉亮，胃納亦起。雖從失血蔓延致損，而疊進甘溫，並不見紅，足見久咳而三焦氣虛。藥既應手，安能坐視，姑從前意擴充，以觀造化。

川桂枝　光杏仁　雲茯苓　廣橘紅　牡蠣（鹽水炒）　茯神　炙綿耆　炙甘草　牛膝炭　東白芍　淮小麥　煅龍齒

某　本是先天不足，腎臟空虛，濕熱下注，發為漏瘍，理宜培補之不暇矣。乃肺感風邪，邪戀不澈，遂致咳久不止，咽癢痰多音閃，脈數內熱。本虛表實，竟是勞損情形，非學淺才疏者，所敢許治也。勉擬化痰潤肺以備商用。

川貝（炒黃二錢）　雲茯苓（四錢）　光杏仁（三錢）　荊芥（一錢炒）　橘紅（蜜炙一錢）　栝蔞皮（三錢）　海蛤粉（四錢）　肺露（一兩沖）　霜桑葉（炙黃研末先調服二錢）　枇杷葉（去毛七片用蜜炙十四片用薑汁炙煎湯代水）

二診　肺氣稍得下行，咳嗽略減，音聲亦較爽利，不可不為起色。但時猶燥熱。脈象帶數，仍未斂靜。陰液已耗，還恐纏綿不復。

苦桔梗（八分）　麥冬（二錢炒）　茯苓（三錢）　光杏仁（三錢）　橘紅（蜜炙一錢）　地骨皮（一錢五分）　製半夏（一錢五分）　桑皮（一錢炙）　女貞子（一錢五分）　丹皮（一錢五分）　竹衣（一分）　枇杷葉（二十片煎湯代水）

某　天下無倒行之水，故人身無逆上之血，水有時而倒行，風激之也，血無端而逆上，火激之也。
體無端而有火，木所生也，木何以生火，鬱則生火也。血陰氣陽，吐血之後，陰虛陽旺，必然之道。此時滋助水源，即是治血治火之正道。蓋火有虛火，非若實火可以寒勝，可以涼折也。乃以涼治熱，血止熱平。而陰分不復，因耗成損因損成虛，遂致金水不能相生，腎氣不能收攝，呼吸之氣，漸失其肺出腎納之常。
咳嗽氣逆，內熱連綿，液被熱蒸，盡成膠濁，痰多盈碗。脈象數，左關細弦，尺部緩急不齊，舌紅苔。薄白肺津腎水，中氣脾陽，一齊虧損。金為水母，養肺必先益腎，中氣下根於腎，治脾胃亦必先治腎也。擬金水並調法即請商裁。

北沙參（三錢）　川貝母（二錢）　白茯苓（三錢）　金石斛（三錢）　海蛤粉（三錢）　生地炭（四錢）　煨磁石（三錢）　車前子（一錢五分）　鹽水炒牛膝（三錢）　炙款冬花（一錢五分）

楊（右）　產後久咳，復產更甚，吐血時止時來，不能左臥，甚至音聲雌喑，左脅漉漉有聲，咽癢有時嘔吐。脈細弦數，舌紅少苔。陰虛木旺，木叩金鳴。證入損門，不敢言治。

阿膠珠（三錢）　金石斛（四錢）　生扁豆（三錢）　大天冬（二錢）　青蛤散（四錢）　生白芍（一錢五分）　生甘草（四分）　懷牛膝（三錢）　冬蟲夏草（二錢）　瓊玉膏（二次沖五錢）

周（左）　屢次吐血，漸至久咳不止，內熱火升，右頰紅赤。脈細弦而數。音閃不揚。陰虛木火凌金，金被火鑠，生化不及，即水源日涸。恐損而難復。

大生地（五錢）　炙桑皮（一錢五分）　冬瓜子（三錢）　青蒿子（三錢）　大天冬（三錢）　地骨皮（二錢）　青蛤散（四錢）　川貝母（二錢）　阿膠珠（三錢）　生甘草（三分）　枇杷葉（四片）　都氣丸（三錢晨服）

二診　音閃漸揚，咳仍不減，內熱火升。舌紅，苔糙白，脈細弦數。吐血之後，陰虛已甚，衝陽挾龍相上炎。再金水並調。

大生地（五錢）　川貝母（二錢）　生白芍（一錢五分）　炙款冬（二錢）　大麥冬（三錢）　青蛤散（三錢）　粉丹皮（一錢五分）　牛膝炭（三錢）　冬蟲夏草（二錢）　都氣丸（三錢）

顧（右）　心悸肢節作痛，皮寒骨熱。脈象細弦。營血虧損，遂致營衛失和，營血不能濡養經絡。宜養血和營。

全當歸（三錢）　炙黑草（五分）　柏子霜（三錢）　甘杞子（三錢）　龍眼肉（五枚）　白芍（酒炒二錢）　茯神（三錢）　棗仁（二錢炒）　阿膠珠（二錢）　大南棗（四枚）

二診　心悸稍定，胃納如常。的是營血不足，心陽不能下降。效方擴充。

大生地（四錢）　辰麥冬（三錢）　棗仁（二錢炒）　白歸身（一錢五分）　阿膠（二錢）　白芍（酒炒一錢五分）　辰茯神（三錢）　柏子霜（三錢）　龍眼肉（四枚）　天王補心丹（三錢清晨先服）

又膏方　營陰虧損，營血不足，不克與衛俱行，遂致營衛不和，皮寒骨熱。血不養經，則肢節作痛。血不養肝，風陽上旋，則頭痛耳鳴心悸。滋水以涵肝木，育陰而和營血，一定之理。

大生地（六兩）　池菊花（一兩）　杭白芍（酒炒三兩）　柏子仁（二兩）　川斷（二兩）　大熟地（四兩）　白歸身（酒炒三兩）　厚杜仲（三兩）　奎黨參（四兩）　茯神（二兩）　西洋參（一兩）　女貞子（酒蒸二兩）　天麥冬（辰砂拌各一兩五錢）　黑豆衣（二兩）　白薇（二兩炒）　生熟甘草（各五錢）　肥玉竹（二兩）　澤瀉（一兩）　杞子（二兩）　懷牛膝（酒炒三兩）　青蒿（一兩五錢）　棗仁（二兩炒）　於朮（乳蒸一兩）　炒萸肉（一兩）　炒木瓜（一兩）　石決明（四兩）

阿膠三兩，龜膠二兩，鹿膠一兩，溶化收膏。

韓（左）　抑鬱陽升不寐，木火刑金，而致吐血復發。血止之後，營陰虧損，營衛循環失度，倏寒倏熱，頭暈火升，口渴。舌紅少苔，脈象細弦。皆陰虛不復之象。急為和陰，以冀漸復。

阿膠珠（二錢）　杭白芍（一錢五分）　金石斛（四錢）　茯神（三錢）　生牡蠣（三錢）　天冬（三錢）　生山藥（三錢）　龍齒（三錢煅）　川貝（去心一錢五分）　棗仁（炒研二錢）

莊（左）　吐血之後，陰分未復，操勞動作，陽氣升騰，頭目昏暈，寐中輒轟然而熱，有汗出之意。脈形左大。宜育陰熄肝。

阿膠珠（三錢）　生牡蠣（五錢）　女貞子（三錢）　茯神（三錢）　甘菊花（一錢五分）　生鱉甲（五錢）　生白芍（一錢五分）　粉丹皮（一錢五分）　生地（四錢）　淮麥（三錢）

二診　頭目昏暈稍減，然寐中仍轟熱汗出，血吐未復，操勞動陽，陽氣不收。再斂陰潛陽。

大生地（四錢）　生牡蠣（七錢）　黑豆衣（三錢）　柏子霜（三錢）　棗仁（二錢炒）　生鱉甲（四錢）　生白芍（三錢）　女貞子（三錢）　茯苓神（各三錢）　淮小麥（五錢）　大紅棗（三枚）

三診　眩暈稍減。寐中轟熱汗出略定。的是吐血之後，陰虛陽氣不收。再育陰攝陽。

龜板（五錢）　牡蠣（五錢）　棗仁（三錢）　黑豆衣（三錢）　大紅棗（三枚）　鱉甲（四錢）　白芍（二錢）　青蒿（三錢）　大生地（四錢）　淮小麥（五錢）

四診　寐得酣沉，轟熱汗出已定，眩暈漸輕，胃納遞增。陽氣漸得收攝。但虛而不復，非滋養難收全功也。

生龜板（四錢）　杭白芍（一錢五分）　黑豆衣（三錢）　生牡蠣（四錢）　川貝（二錢）　生鱉甲（四錢）　棗仁（二錢炒）　大生地（四錢）　白茯苓（三錢）　海蛤粉（三錢）　橘紅（鹽水炒一錢）


<h2>內傷勞倦</h2>
王（右）　先是肝胃不和，木鬱土中，中脘作痛，痛勢甚劇。
至仲春忽爾面目肢體發黃，小溲紅赤，漩腳澄下，則黃如柏汁。至今時痛時止，口吐涎沫。脈沉弦帶澀。考中脘為胃土所居之地，陽明又為多氣多血之鄉，今久病而氣滯於絡，氣多血多之處，氣亦留阻，血亦瘀凝，相因之理，有必然者。夫至血凝氣滯，則流行之道，壅而不宣，木氣橫行，土氣鬱阻，所以為痛為黃。實與黃疸有間。擬宣絡化瘀法。

當歸鬚　延胡索　烏藥　單桃仁　瓦楞子　廣鬱金　制香附　甜廣皮　川桂木　旋覆花　猩絳　青蔥管

二診　中脘較舒，痛亦未甚，未始不為起色。然面目色黃不減，脈仍弦澀。無非絡阻氣滯，氣血不行。藥既應手，宜守前意出入。

旋覆花　瓦楞子　南楂炭　當歸尾　建澤瀉　單桃仁　廣鬱金　真猩絳　沉香曲　香附　青蔥管

三診　病勢稍疏，遍體黃色略退。然中脘氣滯，痛勢雖輕，仍不能脫然無累。絡氣被阻，營氣不行。再化氣瘀而通絡隧。

延胡索　瓦楞子　單桃仁　青皮　炒杭白芍　旋覆花　制香附　當歸尾　猩絳　木豬苓　建澤瀉　青蔥管

沈（右）　產後氣血虧損，不能制伏肝木，以致木乘土位，飲食稍一過節，輒作便泄，中脘作痛，噫出腐氣。脈象細弦，舌苔膩濁。肝強土弱，擬溫中運中，所謂將欲升之，必先降之也。

炒木瓜皮（一錢五分）　雲茯苓（二錢）　上廣皮（一錢）　炒杭白芍（一錢五分）　白蒺藜（三錢）　煨益智仁（八分）　炒薏仁（三錢）　砂仁（四錢）　川樸（一錢）

二診　溫中運中，脈症相安。肝強土弱，脾胃升降失常，所以上則噫腐氣，下則便溏泄。脾宜補，胃宜通，擬養臟疏腑。

整砂仁（鹽水炒二粒）　炒於潛術（二錢）　炒東白芍（一錢五分）　炒半夏曲（二錢）　炒木瓜皮（一錢）　上廣皮（一錢）　白蒺藜（三錢）　白茯苓（三錢）　黑大棗（三枚）

金（左）　肝木素旺木來剋土，胃氣失於通降，不納不飢，寐則汗出，少腹有時痛脹。宜通補陽，明參以平木。

奎黨參（二錢）　白茯苓（三錢）　製半夏（一錢五分）　藿香（一錢五分）　砂仁（四分）　炒木瓜（一錢）　炒於朮（一錢）　炒白芍（一錢五分）　陳皮（八分）　炙黑草（三分）

周（左）　濕寒內伏，脾胃健運遲鈍，胃呆少納，形體惡寒非。寒也衛氣之阻也。

炒於朮（二錢）　川桂枝（四分）　廣皮（一錢）　生熟薏仁（各二錢）　豬苓（二錢）　製半夏（一錢五分）　白茯苓（三錢）　砂仁殼（五分）　炒穀芽（一錢五分）　玫瑰花（二朵）

二診　胃納稍起，痰多微咳。再溫脾胃陽氣。

製半夏（一錢五分）　煨益智（七分）　橘皮（一錢）　生熟薏仁（四錢）　藿香（二錢）　炒於朮（二錢）　白茯苓（三錢）　炒竹茹（一錢）　炒穀芽（二錢）　玫瑰花（二朵）　老生薑（二片）

陳（左）　中虛夾痰，膽胃失降，甲木升浮，頭脹眩暈，有時火升，身體似覺升浮，四肢作麻。脈形濡滑。虛里跳動。宜化痰而扶持中氣。

人參鬚（另煎沖七分）　陳膽星（五分）　煨天麻（一錢五分）　製半夏（一錢五分）　茯苓（三錢）　炙綿耆（二錢）　生薏仁（四錢）　川萆薢（一錢五分）　海蛤粉（三錢）　大淡菜（二隻）　白金丸（四分先服）

沈（左）　中虛濕阻，不納不飢，脾土不運，胃土不降，二土氣滯木氣遂郁，如種植然，其土松者其木榮，其土堅者其木萎，土病及木，大概如此。
今診六脈細弦，均有數意，舌紅苔黃，微帶灰黴。穀食不進，氣衝噦惡。若以痰濁上泛，則脈象應當滑大，今細弦而數，其為土虛木乘無疑。夫土中有木，木土相仇，雖飲食倍常者，且將由此而減，而況先從脾胃起點乎。欲求安穀，必先降胃，欲求降胃，必先平肝，金匱厥陰篇中每以苦辛酸主治，即宗其意，以觀動靜如何。方草即請厚甫先生商政。

臺參鬚（另煎沖一錢）　雅連（四分）　杭白芍（二錢）　橘白（一錢）　佩蘭葉（一錢）　淡乾薑（三分）　淡黃芩（一錢）　製半夏（一錢五分）　茯苓（三錢）　炒麥芽（一錢）　澤瀉（一錢）　水炒竹茹（一錢）

二診　噦惡少定，胃納略覺增多，寐稍安穩。
舌紅略淡，灰黴已化，脈象細弦，仍有數意。中脘微痛，土中有木，即此可知。中氣素虛，胃濁素重，然濁雖中阻，而纏綿二月，和中化濁，屢投頻進，而何以濁不得化，胃不得和。良以木火犯中，濁被火蒸，則膠滯難化，胃中之濁氣不降，則胃中之清氣不升，不納不飢，勢所必至。前投扶土熄木，尚合機宜，再擬扶持中氣，化濁和中，仍參熄木，以望肝胃協和，清升濁降，胃氣從此鼓舞，然不易也。方草即請商裁。

小兼條參（一錢五分另煎沖）　製半夏（一錢五分）　炒香甜杏仁（二錢）　雲茯苓（三錢）　煅代赭石（三錢）　佩蘭葉（一錢）　鹽水炒竹茹（一錢）　旋覆花（包一錢五分）　焦麥芽（二錢）　廣橘白（一錢）　枳實（一錢）　左金丸（七分入煎另四分開水先送下）

三診　扶中熄木，噦惡又得稍減，舌心掯白之苔，亦得全化，胃中之濁，有漸化之機，肝木亦得稍平。惟冒納仍未馨增，胃氣虛而不復，胃中之清氣，不能鼓舞。再扶持中氣，養胃化濁，即請商裁。

小兼條參（另煎沖二錢）　炙甘草（四分）　水炒竹茹（一錢五分）　茯苓（三錢）　炒木瓜皮（一錢五分）　製半夏（一錢五分）　橘皮（一錢）　炒香甜杏仁（三錢）　炒穀麥芽（各一錢）　炒焦秫米（一錢五分）　佩蘭葉（一錢五分）　玫瑰花（去蒂三朵）

四診　氣虛脾弱，濕熱留停，不能旋運，以致濕氣泛溢，入於肌膚，由足腫而致膚脹面浮。恐延蔓入腹。

大腹皮（二錢）　茯苓皮（二錢）　通草（一錢）　澤瀉（一錢五分）　五加皮（二錢）　廣陳皮（一錢）　豬苓（二錢）　生薑衣（二分）　生熟薏仁（各五錢）　炒冬瓜皮（一兩以上二味煎湯代水）

榮（左）　氣虛脾弱，旋運失常。胃納不馨，咽中不爽。宜和中化痰，以裕其生化之源。

人參鬚（七分）　益智仁（一錢）　茯苓（四錢）　製半夏（一錢五分）　殭蠶（一錢五分）　野於朮（一錢五分）　白蒺藜（三錢）　橘皮（一錢）　天麻（一錢五分）　澤瀉（一錢五分）　玫瑰花（二朵）　生熟穀芽（各一錢五分）

子厚兄　人之一身，氣血陰陽而已。
血陰氣陽，氣中之血，陽中之陰也，血中之氣，陰中之陽也。病從暑溫而起，變成外瘍，其濕熱之盛，不問可知。乃瘍腫而潰，潰而不斂，膿水去多，氣中之血既虛，血中之氣亦損，以致肌肉瘦削，便泄無度。刻下泄雖漸定，而二便不固，痰氣上升，胸次窒悶，口渴而不欲飲。舌苔糜腐，質淡白。小溲帶黑，並無熱痛情形。四肢雖屬溫和，而自覺惡寒，知味而不能食。脈左寸細數，關部弦搏，尺部細而帶澀，右部濡弱，重按微滑，尺部細沉。手太陰之津，足陽明之氣，足少陰之水，一齊耗虧，而濕痰留戀於胃之上口，致補益之品，不能飛渡胃關，氣血從而日耗。勉同蓉舫先生議氣血並補，湯丸並進，勿壅滯胃口，即請商政。

南沙參（炒黃三錢）　橘紅（鹽水炒五分）　水炒竹茹（八分）　霍石斛（三錢）　青鹽半夏（一錢五分）　生薏仁（三錢）　炒扁豆衣（三錢）　白茯苓（三錢）　生穀芽（一錢五分）　佩蘭葉（一錢）

丸方

吉林參（一錢烘另研和入）　生於術（一錢）　杭白芍（一錢五分川芎一錢煎汁收入）　生熟綿耆（各一錢）　大熟地（砂仁炙四錢）　上徭桂（四分另研和入）　生熟草（各二分）　雲苓（三錢）　當歸（炒透一錢）

上藥研為細末，濃粳米湯打糊為丸綠豆大，每服三錢，藥汁送下。

二診　昨進氣陰並補，痰湧稍定，寐醒之時，汗出亦止，胸次亦覺快暢，舌苔糜腐較化，未始不為起色。
無如濕熱逗留，津氣遏伏，不能上布，雖不引飲，而頻覺口渴。舌質干光少津。懊憹裡急，小溲澀少。脈弦搏稍收。而均帶細數。氣血並虧，方慮草木無情，不能相濟，乃濕熱隱伏，致培養之劑，動多窒礙。勉與蓉舫先生同議，腎為肺子，金為水母，益水之上源，參以和中流化之品。即請商政。

吉林參（一錢咀作小塊藥汁送下）　海蛤殼（八錢打）　雲苓（三錢）　木豬苓（二錢）　冬瓜子（三錢）　半夏曲（一錢五分）　炒鬆天冬（三錢）　白扁豆花（一錢）　霍石斛（四錢）　生薏仁（三錢）　建澤瀉（一錢五分）　乾白荷花瓣（六片）

華（左）　勞倦內傷，背肋作痛。不能急切圖功。

白朮　赤白苓　白蒺藜　川桂枝　澤瀉　秦艽　絲瓜絡　桑寄生　川獨活　範志曲

錢（左）　食入運遲，肢困力乏。脾陽為濕所遏。宜祛濕崇土。

廣皮　枳殼　赤白苓　豬苓　生薏仁　沉香曲　砂仁　澤瀉　小川樸　製半夏　萊菔子（三錢）　焦麥芽

左　勞倦傷脾，濕土化風，其來也漸，其去也難。

炒白朮　蒺藜　豬苓　生薏仁　半夏　焦麥芽　赤白苓　殭蠶　澤廣皮　天麻　蒼礬丸（百粒）

薛（左）　湧涎較定，形寒而仍噁心。還是胃中陽氣有虧，不足以約束津液。踵前法以覘其後。

製半夏　廣藿香　廣皮　奎黨參　生熟草　炒冬朮　雲茯苓　炮姜　益智仁

程（左）　大便或結或溏，小溲時帶黃赤。此由脾虛濕勝，土困於濕，則旋運失常，祛濕所以崇土也。

白朮　川樸　生薏仁　陳皮　澤瀉　赤白苓　豬苓　製半夏　生熟穀芽

左　溫助命陽，欲其蒸變，使其胃中之痰默化。而咽舌俱燥，未便過進辛溫。據述平素嗜飲。再從中陽損傷不能轉旋例治。

奎黨參　範志曲　砂仁　赤白苓　蜜乾薑　白朮　白蔻仁　葛花　青陳皮　澤瀉

左　飲食在胃，運化在脾，然所以運化者，陽氣之鼓舞也。濕溫之後，多進甘寒，致濕邪日見其有餘，陽氣日形其不足，所以納食之後，動輒脹滿，脘中微覺堅硬。脈細而沉。胃府失其通降之權。宜溫運和中，使脾胃之氣，旋運鼓舞，則不治其滿而滿自退也。

上川樸　於朮　連皮苓　草果仁　焦麥芽　川椒目　澤瀉　公丁香　上廣皮　生薑衣

陳（左）　勞倦傷脾，脾病則四肢不用矣。

焦蒼朮（二錢）　範志曲（二錢炒）　川樸（一錢）　晚蠶砂（三錢）　上廣皮（一錢）　製半夏（一錢五分）　萆薢（三錢）　白蒺藜（三錢）　秦艽（一錢五分）　焦麥芽（四錢）　酒炒桑枝（五錢）

又　神情稍振，再守效方出入。

焦白朮（一錢）　範志曲（二錢炒）　川樸（一錢）　秦艽（一錢五分）　上廣皮（一錢）　製半夏（一錢五分）　川萆薢（二錢）　澤瀉（一錢五分）　生薏仁（四錢）　赤豬苓（各二錢）　焦麥芽（三錢）　桑枝（酒炒五錢）

張（左）　神情不爽，頭目昏暈，起居動作，甚屬畏葸。此濕困脾陽，弗作虛診。

製半夏　豬苓　赤白苓　生熟薏仁　酒炒桑枝　臺白朮　澤瀉　川萆薢　白蒺藜


<h2>卷五</h2>

<h2>咳嗽</h2>
簡（左）　感風入肺，肺失清肅。咳嗽痰色黃厚，夜重日輕。脈象帶數。宜肅肺化痰。

粉前胡（一錢）　馬兜鈴（一錢五分）　牛蒡子（三錢）　茯苓（三錢）　橘紅（一錢）　炒杏仁（三錢）　竹瀝半夏（一錢五分）　冬瓜子（三錢）　象貝（二錢）　肺露（一兩）

二診　咳仍不止，痰黃而厚，咽癢頭脹。風溫外薄，肺胃內應，氣熱而肺失肅耳。肅肺以清氣熱。

山梔皮（三錢）　川貝母（二錢）　粉前胡（一錢）　花粉（二錢）　桔梗（一錢）　冬瓜子（四錢）　馬兜鈴（一錢五分）　炒杏仁（三錢）　枇杷葉（去毛四片）

三診　咳漸減疏，口燥咽乾輕退。再清金潤肺，而化氣熱。

北沙參（四錢）　川貝母（二錢）　光杏仁（二錢）　炒枳殼（一錢）　桔梗（一錢）　冬瓜子（四錢）　馬兜鈴（一錢五分）　炒竹茹（一錢）　枇杷膏（五錢）

宋（媼）　冬藏不固，感召風邪，肺合皮毛，邪襲於外，肺應於內。咳嗽咽燥。宜清肅太陰。俟咳止再商調理。

川貝母（二錢）　桔梗（一錢）　杏仁泥（三錢）　花粉（二錢）　茯苓（三錢）　桑葉（一錢）　冬瓜子（三錢）　前胡（一錢）　川石斛（四錢）　菊花（一錢五分）　枇杷葉（去毛四片）

二診　清肅太陰，咳仍不減，夜重日輕，舌乾咽燥。肺腎陰虛，虛多實少。宜兼治本。

北沙參（三錢）　川貝母（二錢）　甜杏仁（三錢）　川石斛（四錢）　青蛤散（四錢）　茯苓（三錢）　前胡（一錢）　桔梗（八分）　枇杷葉（去毛四片）　瓊玉膏（四錢二次沖服）

秦（童）　風溫襲於肺胃。咳嗽氣逆，身熱頭脹。脈數右大。肺本清虛，今為風邪所阻，則降令無權。宜清肅太陰，疏泄肌表。

牛蒡子（三錢）　光杏仁（三錢）　薄荷（一錢）　炒枳實（一錢）　廣鬱金（一錢五分）　粉前胡（一錢）　廣橘紅（一錢）　茯苓（三錢）　象貝母（二錢）　冬桑葉（一錢五分）

陳（右）　腎本空虛，封藏不固，暴涼暴暖，感於肌表，肺輒內應，痰飲因而復發。氣喘胸悶，痰不得出，痰從偏左而來，以肝用主左，肝氣挾痰上逆，所以其勢尤甚。藥餌之外，務須怡情以條達肝木，使氣不上逆，勿助痰勢，其病自然少發也。

代赭石（四錢）　杜蘇子（三錢）　製半夏（一錢五分）　橘紅（一錢）　川桂枝（四分）　旋覆花（二錢）　杏仁泥（三錢）　煨石膏（四錢）　枳殼（一錢）　鬱金（一錢五分）

陸（左）　肺有伏寒，至冬寒水行令，陽氣不化，以致寒飲停於肺下，咳嗽右脅作痛。宜溫疏太陰之表，以覘動靜如何。

不去節麻黃（三分另煎去沫沖）　製半夏（二錢）　茯苓（四錢）　冬瓜子（四錢）　不去皮尖杏仁（三錢）　生香附（一錢五分）　橘紅（一錢）　旋覆花（一錢包）　不去節甘草（三分）　炒蘇子（三錢）　枳殼（一錢）　磨鬱金（五分沖）

二診　溫疏太陰之表，咳略減輕。而脈象微數，營液不足之徵。論病宜續進苦溫，然肺雖惡寒，心則惡熱，脈沉帶數，未便耗傷營分，再出之以和平。

粉前胡　廣橘紅　製半夏　雲茯苓　旋覆花　杏仁泥　炒蘇子　炒黃川貝母　蜜炙紫菀

另附梨膏方

麻黃（四錢蜜炙去沫）　茯苓（四兩）　煨石膏（二兩）　桔梗（八錢）　枳殼（八錢）　薑汁（二錢）　大荸薺（八兩）　甜杏仁（七兩荸薺同打汁沖）　杜蘇子（絞汁沖四兩）　白萊菔（打汁沖一斤）　竹瀝（四兩沖）　荊瀝（二兩沖）　雪梨（一斤）

上藥熬膏，每日服一調羹，開水送下。

鮑（左）　久咳而痰滯肺絡，痰為陰類，所以每至暮夜，則凝聚鬱塞，窒礙肺氣，氣逆咳頻，至日中陰得陽化，咳即大減。若非祛盡宿痰，則根株不能杜截。但為病已久，不易祛逐耳。

製半夏　炙紫菀　茯苓　炒黃川貝　苦桔梗　海蛤殼　炒枳殼　橘紅　苦杏仁　桑葉絡　生甘草　蘇子霜

水泛為丸，每服三錢。

邵（左）　肺感風溫，復以熬夜受寒，寒束熱鬱。由咽痛而致嗆咳，痰不爽出，頭脹惡寒。脈象沉弦。邪郁太陰，金失降令。擬辛溫寒合方，以徹肺邪。

蜜炙麻黃（四分）　生甘草（四分）　蜜炙橘紅（一錢）　茯苓（三錢）　前胡（一錢）　煨石膏（二錢）　光杏仁（三錢）　炒枳殼（一錢）　老生薑（三片）

二診　辛溫寒以徹肺邪，咳仍不減。脈弦微數。熱鬱於肺。再宜清金肅肺。

炙桑皮（二錢）　生甘草（五分）　淡芩（一錢五分）　茯苓（三錢）　冬瓜子（四錢）　地骨皮（二錢）　肥知母（二錢）　前胡（一錢）　川貝母（二錢）　枇杷葉膏（五錢）

周（左）　航海感風而咳劇，雖經養肺而咳止住，然肺絡之中，邪未盡泄，所以稍一感觸，輒喉癢咳劇。
疏其新感，咳即漸減腠理日疏，邪仍內踞。金病則不能制木，木火自必刑金。然右脈浮滑，病仍在肺。前賢謂邪在肺絡，或邪未楚而適投補益，以致邪伏難泄者，三拗湯主之。然苦溫疏散，恐傷肺體。茲擬肺露而變其法，作日就月將之計，庶幾疏不礙表，補不滯里耳，請備方家正之。

不落水豬肺（一隻）　不去節麻黃（六錢）　不去皮尖杏仁（三兩）　不去節甘草（一兩）　

三味與豬肺一同蒸露，隨意溫服。

王（左）　降化溫疏，脈證相安。久病而投猛劑，行僥徼倖，固知者所不為，然邪與正不能並立，不去其邪，何以保全其正氣，則和平緩治，是猶畏瘍潰之痛而養毒也，再作背水之計。

粉前胡　光杏仁　製半夏　廣橘紅　茯苓　炙紫菀　荊芥穗　炒蔞皮　蘇梗子　梨肉

二診　肺感風邪，不為疏解，反為補益，以致邪戀而不得泄，咳久不止。脈濡而氣口獨浮。既從外感而來，雖經日久，不得不為疏泄也。

不去節麻黃　不去節甘草　不去皮尖杏仁　炒蔞皮　炒枳殼　炒蘇子　廣鬱金　茯苓　蜜炙橘紅　桔梗

楊（左）　咳嗽氣逆痰多，遍身作痛。脈象弦滑。痰飲阻肺，肺失降令，絡隧因而不宣。姑辛溫寒以開飲邪。

川桂枝（五分）　白茯苓（三錢）　光杏仁（三錢）　炒蘇子（三錢）　煨石膏（三錢）　廣橘紅（一錢）　甜葶藶（五分）　製半夏（一錢五分）

二診　辛溫寒合方，咳嗽氣逆，十退五六。的是肝氣挾飲上逆。再以退為進。

姜半夏（二錢）　炒蘇子（三錢）　白茯苓（三錢）　猩絳（五分）　炙黑草（三分）　廣橘紅（一錢）　川桂枝（四分）　旋覆花（二錢）　上川樸（七分）　青蔥管（三分）

三診　痰喘大退，咳嗽未定，兩脅作痛亦止。再為溫化。

白芥子（四分炒研）　廣橘紅（一錢）　茯苓（三錢）　旋覆花（二錢包）　光杏仁（三錢）　製半夏（一錢五分）　炒蘇子（三錢）　枳殼（一錢）　廣鬱金（一錢五分）　猩絳（五分）

馬（左）　肺有伏寒，感風咳逆。且疏新感，俟咳減再商。

製半夏　光杏仁　白茯苓　枳殼　砂仁　炒蘇子　薄橘紅　前胡　桑葉

又　咳嗽稍減。的是肺有伏寒，而肺氣暗虛。前法出入再進。

光杏仁　橘紅　製半夏　款冬花　生薏仁　炒蘇子　茯苓　炒黃川貝　炙紫菀肉

另方

川貝母（一兩去心）　炒萊菔子（四兩）　豆腐鍋巴（八兩）　白果肉（一兩）　白冰糖（四兩）　

五味研為細末，每服四錢，開水調糊送下。或稍加糖霜。

張（左）　音塞不揚，兩年之久，遂起嗆咳，卻不見紅。脈象氣口不調。寒熱互阻於肺，然肺為水之上源，恐肺金日損，而變假為真。

不去節麻黃（三分）　杏仁（三錢不去皮尖）　煨石膏（三錢）　炒蘇子（三錢）　不去節甘草（三分）　製半夏（一錢五分）　枳殼（一錢）　橘紅（一錢）　茯苓（三錢）

二診　用麻杏甘膏並不汗出，咳嗽音塞，尚復如前。肺邪伏匿既深，恐變假為真。擬重藥輕服法。

麻杏甘膏加細辛前胡橘紅茯苓枳殼（其人竟服七劑未見過節）

三診　用辛溫寒合方，音塞較開，咳嗽大減。然天氣溫燥，嗆咳復甚。脈象左大。伏匿之邪，雖得漸解，而肺氣陰液，早為並損。再清金養肺。

南沙參（四錢）　光杏仁（三錢）　炒天冬（三錢）　白茯苓（三錢）　生甘草（三分）　川貝母（二錢）　生扁豆衣（三錢）　水炒竹茹（一錢）　生雞子白（一枚沖服）

魏（左）　肺有伏寒，稍一感冒，咳嗽即甚。茲當天氣漸寒，更涉重洋，咳嗽因而尤甚，動輒氣逆。脈沉弦重按少力，舌紅苔薄白並不厚膩。此風寒痰飲有餘於上，而腎本空虛於下。用雷氏上下分治法。

炒蘇子（三錢）　製半夏（一錢五分）　川樸（八分）　橘紅（一錢）　白茯苓（三錢）　熟地炭（四錢）　嫩前胡（一錢五分）　當歸（炒透一錢五分）　老生薑（三片）

二診　上下兼治，喘嗽稍減。的是上實下虛，前法擴充。

製半夏（一錢五分）　菟絲子（鹽水炒三錢）　巴戟肉（三錢）　白茯苓（三錢）　廣橘紅（一錢）　懷牛膝（鹽水炒三錢）　紫蛤殼（四錢）　炒於朮（二錢）　炒蘇子（三錢）　附子都氣丸（三錢晨服）

吳（左）　咳逆得食即定，中虛顯然。咳甚於晨。痰在肺下，因臥而不旋運，所以至陽氣初展之時，而為之咳也。下虛上實。擬補氣立方。

奎黨參　炒蘇子　炙甘草　製半夏　粉前胡　薄橘紅　川桂枝　福澤瀉

徐（左）　汗出略減，而咳嗽仍然不定，甚則嘔涎。
脈細濡軟，舌黃苔白。時有凜寒之象。經謂久咳不已，則三焦受之。三焦者氣之海也。進黃耆建中法。

川桂枝　炙綿耆　炙甘草　白芍　茯苓　鬱金　煨姜

張（左）　肺邪未徹，復感新風，與濁相合。頭脹咳嗽身熱，痰氣帶穢。宜以疏化。

池菊（一錢五分）　橘紅（一錢）　牛蒡子（三錢生打）　光杏仁（三錢）　桑葉（一錢五分）　冬瓜子（三錢）　荊芥穗（一錢）　枳殼（一錢五分）　前胡（一錢五分）　生薏仁（三錢）　廣鬱金（一錢）

二診　疏泄肺邪，咳仍不減，痰氣帶穢。脈大。風邪與濁交蒸，肺胃熱鬱。厥陰之病，在藏為肝，在色為蒼，而風氣通肝，所以痰帶青綠也。

冬瓜子（三錢）　生薏仁（四錢）　雲茯苓（三錢）　桔梗（六分）　桑葉（一錢）　光杏仁（三錢打）　甜葶藶（四分）　粉前胡（一錢）　水炒竹茹（一錢）

三診　咳嗽不減，痰不爽利，色帶青綠。下虛上實。再清金潤肺。

川貝母（二錢）　光杏仁（三錢）　蜜炙桑葉（一錢）　炒蔞皮（三錢）　冬瓜子（三錢）　生薏仁（三錢）　黑梔皮（一錢五分）　白茯苓（三錢）　青蘆管（八錢）　枇杷葉膏（五錢分二次服）

四診　痰色仍帶青綠，心中空豁。脈象虛細，舌紅苔心黴黑。痰熱上盛，真水下虛。再上下分治。

玉泉散（三錢）　川貝母（二錢）　光杏仁（三錢）　炒蔞皮（三錢）　桑葉（一錢五分）　冬瓜子（三錢）　阿膠珠（二錢）　水炒竹茹（一錢）　枇杷葉（四片炙去毛）

五診　心中空豁較退，苔黴痰綠嗆咳俱減。的是風熱痰鬱於肺胃，遂有火爍金傷之勢。再用喻氏清燥救肺法。

阿膠珠（三錢）　生甘草（三分）　光杏仁（三錢打）　浮石（四錢）　桑葉（一錢五分）　煨石膏（三錢）　冬瓜子（三錢）　川貝母（一錢五分）　枇杷葉（去毛四片）　蘆根（一兩）

六診　用喻氏法，病退十六，效方再望應手。

阿膠珠（三錢）　桑葉（一錢五分）　生甘草（三分）　地骨皮（二錢）　煨石膏（三錢）　川貝母（二錢）　冬瓜子（三錢）　干枇杷葉（三片）　肺露（一兩沖）

七診　咳嗽較定，而痰阻肺之支絡，欲咳稍舒。舌心灰潤。再開痰降肺。

光杏仁（三錢）　冬瓜子（三錢）　海浮石（二錢）　炒蔞皮（三錢）　鬱金（一錢五分）　枳殼（一錢）　桔梗（一錢）　茯苓（三錢）　池菊（一錢五分）　桑葉（一錢）　枇杷葉（四片）

朱（右）　每至經來，輒先腹脹，茲則感風咳嗽痰多。先治新感，再調本病。

牛蒡子（三錢）　前胡（一錢五分）　橘紅（一錢）　茯苓（三錢）　桔梗（八分）　桑葉（一錢）　光杏仁（三錢）　白蒺藜（三錢）　象貝（二錢）　丹參（二錢）　池菊花（一錢五分）

二診　咳嗽稍減，音仍帶澀。還是肺邪未清。經來腹脹，再商。

前胡（一錢）　橘紅（一錢）　茯苓（三錢）　大力子（三錢）　丹參（二錢）　蘇梗（三錢）　杏仁（三錢）　川貝（二錢）　蟬衣（一錢）　制香附（二錢）

三診　音澀漸開，咳未全止。再擬清金潤肺。

川貝母（二錢）　白茯苓（三錢）　炒蔞皮（三錢）　桔梗（一錢）　前胡（一錢）　光杏仁（三錢）　冬瓜子（三錢）　生甘草（四分）　生梨肉（一兩）

孫（孩）　咳嗽甚則嘔吐。脈濡滑，舌白。童質泄瀉之後，脾運不及，生痰聚濕。復感暑風，邪與痰合，肺胃因而失降。宜降宜下。

製半夏（一錢五分）　廣橘紅（一錢）　白茯苓（三錢）　枳實（三分）　光杏仁（三錢打）　大力子（二錢）　粉前胡（一錢）　炒竹茹（一錢）　六一散（荷葉包三錢）　鮮佛手（一錢）

二診　大便暢行所下穢濁甚多，凝痰乳食從此而達，發熱因而大退。然肺胃邪戀未清，咳嗽嘔吐未止。再從疏肺之中，參以甘辛法。

前胡（一錢）　製半夏（一錢五分）　茯苓（三錢）　杏仁（二錢）　橘紅（一錢）　薄荷（七分後入）　炒竹茹（一錢）　薏仁（三錢）　薑汁（三滴）　枇杷葉（二片去毛）　活水蘆根（六錢）

三診　發熱已退，咳亦遞減，大便數日方行。再疏肺化痰，氣降則大府自通也。

前胡（一錢）　橘紅（一錢）　製半夏（一錢五分）　牛蒡子（一錢五分）　炒竹茹（一錢）　杏仁（三錢）　茯苓（三錢）　桑葉（一錢）　枇杷葉（去毛二片）　蘆根（五錢）　薑汁（二滴）

董（左）　邪戀肺損，咳久不止，大便艱澀。損而難復。

蜜炙麻黃（二錢另煎去沫衝入）　白萊菔汁（一湯碗）　荸薺汁（半茶杯）　杜蘇子（八兩水浸打絞汁）　光杏仁（八兩去尖浸水絞汁）　竹瀝（一茶杯）　雪梨汁（二中碗）　薑汁（一調羹）

上藥同熬，將桔梗一兩五錢桑葉一兩煎汁加入，白蜜二兩冰糖一兩五錢收膏，每服半調羹。

邵（左）　夜臥受寒，咳嗽發熱，即服酸收之品，肺邪因而不泄，咳經三月，仍然不止，痰出覺冷。伏寒不泄，恐致損肺。

不去節麻黃（三分）　不去皮尖杏仁（三錢）　白茯苓（三錢）　不去節甘草（三分）　炒杜蘇子（三錢研）　製半夏（一錢五分）　枳殼（七分）　橘紅（一錢）　老薑（二片）

二診　用三拗湯以搜太陰深伏之寒，咳嗽大退。然脈形仍然沉細。不入虎穴，焉得虎子。

不去節麻黃（三分）　炒蘇子（三錢）　新會紅（一錢）　不去皮尖杏仁（三錢）　製半夏（一錢五分）　白茯苓（三錢）　不去節甘草（五分）　砂仁末（三分研沖）　蜜生薑（八分）

三診　咳嗽遞減，十退七八，而仍痰多稀白。前法改進化痰。

製半夏（二錢）　炒蘇子（三錢）　白茯苓（三錢）　光杏仁（三錢）　生薏仁（三錢）　廣橘紅（一錢）　旋覆花（一錢五分）　臺白朮（一錢五分）　糖生薑（一錢）

四診　搜散太陰伏寒，咳嗽漸定。然三日來不寒而熱，汗不暢達。脈數，右寸關獨大。此外感新邪，與本病兩途。擬用疏泄，不致引動伏氣為上。

淡豆豉（三錢）　橘紅（一錢）　荊芥穗（一錢）　炒蘇子（三錢）　生薏仁（三錢）　光杏仁（三錢）　桑葉（一錢）　製半夏（一錢五分）　白茯苓（三錢）　鮮佛手（一錢）

馬（左）　寒束於外，熱伏於中，咳嗽痰黃。脈形滑大，擬辛溫寒合方。

生麻黃（五分後入）　光杏仁（三錢打）　橘紅（一錢）　前胡（一錢五分）　煨石膏（四錢）　製半夏（一錢五分）　茯苓（三錢）　生甘草（三分）　馬兜鈴（一錢五分）　冬瓜子（三錢）

又　感邪已解，而晨昏之咳，仍然未止。再降氣化痰。

光杏仁　川貝母　冬瓜　海蛤粉　白茯苓　炒蘇子　蜜炙橘紅　蜜炙款冬花　肺露

孫（左）　咳嗽已退，然肺氣一時難復，有無之間，尚帶微嗆，時或耳鳴頭痛，咽中火沖。脈細虛軟。良以金令不行，木邪易動。補其不足，此時正屬機緣也，仿介賓金水六君法

炙生地（四錢）　製半夏（一錢五分）　川貝母（二錢）　炙款冬（二錢）　茯苓（四錢）　白歸身（二錢炒）　新會紅（一錢）　杏仁泥（三錢）　粉丹皮（二錢）　桑葉（一錢）

左　咳逆痰色稠黃，其狀如膿。邪襲於外，濕蒸於內。

杏仁泥（三錢）　炒蔞皮（三錢）　馬兜鈴（一錢五分）　赤白苓（各二錢）　橘紅（一錢）　炒枳殼（一錢）　淡黃芩（一錢五分酒炒）　炒蘇子（三錢打）　生薏仁（四錢）　葶藶子（五分）

陳　久咳不已，肺金無權，不足以制服強肝，腹中作痛。姑擬平肝疏木法。

金鈴子（切一錢五分）　青陳皮（各一錢）　砂仁（七分研後入）　桑葉（一錢）　制香附（三錢研）　廣木香（五分）　鬱金（一錢五分）　楂炭（三錢）　鎊沉香（三分後入）　茯苓（三錢）

支（左）　嗜飲過度，肺胃濕熱蒸騰，至暮咳嗽痰多，痰厚色帶青綠。精水下枯，痰熱上擾，不易言治。

炒香玉竹（三錢）　炙紫菀（一錢）　冬瓜子（四錢）　生薏仁（四錢）　炒黃川貝（二錢）　白茯苓（四錢）　光杏仁（三錢打）　炙桑葉（二錢）　水炒竹茹（一錢）　青蘆管（七錢）　枇杷葉（去毛四片）

賈（左）　大失血後，瘀血散入肺絡，咳嗽凜寒發熱，腹滿作痛。脈象細弦。病實本虛，恐傳入損途。

磨鬱金（五分沖）　當歸炭（二錢）　猩絳（五分）　川貝（一錢五分）　旋覆花（一錢五分）　光杏仁（三錢）　白芍（一錢五分）　楂炭（二錢）　枳殼（一錢）　南棗（二枚）

陸（右）　咽癢嗆咳，日久不止，屢次見紅，甚至盈口。今血雖暫定，左臥咽癢氣衝，暮熱少寐。脈細弦微數。肝火內爍，陰分日虧，陽氣偏亢。金水並調，參以滋肝。

北沙參（三錢）　天麥冬（各一錢五分）　生白芍（二錢）　黑豆衣（三錢）　阿膠珠（三錢）　女貞子（三錢酒蒸）　川貝母（二錢）　生山藥（三錢）　大生地（四錢）　蛤黛散（三錢包）

蕭（左）　久咳曾經見紅，兩月前吐血盈碗。今血雖止住，而咳嗽暮甚，必致嘔吐而咳方減，音塞不揚。脈形細數。經云、胃咳之狀，咳而嘔。良由肺腎並傷，中氣亦損，損而難復，不可不防。

臺參鬚（另煎沖六分）　鹽半夏（一錢）　生扁豆（三錢）　生山藥（三錢）　大麥冬（三錢）　生甘草（三分）　蛤黛散（三錢包）　北沙參（三錢）　川貝母（二錢）　白粳米（一撮煎湯代水）

二診　甘以益胃，咳嗽大減，嘔吐亦減。然大便泄瀉，臨圊腹痛。偶然飲冷。損傷脾土，一波未平，一波又起。再參培土生金法，復入分消，以理水濕。

奎黨參（三錢）　澤瀉（一錢五分）　生熟草（各二錢）　砂仁（五分）　白茯苓（三錢）　炒扁豆（三錢）　炒山藥（三錢）　生熟薏仁（各二錢）　木香（四分）　木豬苓（二錢）

三診　水瀉漸輕，便仍溏泄，胸脘痞滿不舒。脾清不升，則胃濁不降。久病之體，未便遽投重劑。

陳皮（一錢）　生熟薏仁（各二錢）　木豬苓（二錢）　澤瀉（一錢五分）　鮮佛手（一錢）　砂仁（五分）　白茯苓（三錢）　煨木香（四分）　楂炭（一錢五分）

衛（右）　上則咳嗽氣逆，喉有痰聲，不時眩暈，下則大便不實，甚則帶泄。脾為生痰之源，主健運而司磨化。古人治痰八法，理脾原屬首務，特王道無近功耳。

奎黨參（三錢）　白茯苓（三錢）　白蒺藜（去刺炒三錢）　製半夏（一錢五分）　炒於朮（二錢）　炙黑草（二分）　縮砂仁（四分研後入）　生熟穀芽（各一錢）　廣橘紅（一錢五分）　老生薑（八分以後二味用白蜜一錢化水同煎至干存性）

二診

玉竹（三錢炒香）　川貝（一錢五分）　光杏仁（三錢打）　炙紫菀（一錢）　白茯苓（三錢）　桔梗（四分）　枳殼（四分）　橘紅（一錢二分）　老薑（八分後三味蜜炙）

唐（左）　咳嗽半載不愈，咳則火升轟熱，曾經見紅。脈形虛細。不能收攝，其標在上，其本在下。擬金水雙調法。

大生地　冬瓜子　川貝母　雲茯苓　蛤黛散　甜杏仁　廣鬱金　都氣丸

二診　火升轟然已定，咳嗽略減。然每晨必咳盡稠痰，方得舒暢。脈象虛細。腎虛液煉成痰，上阻肺降。再作緩兵之計。

川貝母　蛤黛散　薄橘紅　女貞子　炒竹茹　冬瓜子　茯苓塊　炒蘇子　粉前胡　都氣丸

三診　身熱已退，咳嗽大減。然肺胃運化不及，水穀生痰，每晨必咳吐痰盡，方得舒暢。攝下之中，兼調脾胃。

奎黨參　茯苓　製半夏　煅蛤殼　炒枳殼　野於朮　橘皮　炒蘇子　炒玉竹　都氣丸

四診　咳雖遞減，而每至清晨，其咳必甚，寐則口乾咽燥。脈形濡細苔黃中心濁膩。陰虛於下，痰甚於上。擬和陰清金，兼化痰熱。

細生地（四錢）　川貝母（二錢）　雲茯苓（三錢）　冬瓜子（三錢）　北沙參（三錢）　海蛤粉（三錢包）　水炒竹茹（一錢）　甜杏仁（三錢）　炙枇杷葉（三錢）　肺露（一兩沖）

顧（右）　燥氣化寒生熱，蒸痰釀飲，上阻肺降。咳嗽氣逆痰多，恐傳入損途。

葶藶（三分）　廣橘紅（一錢）　製半夏（一錢五分）　炒蘇子（三錢）　縮砂仁（四分）　杏仁（三錢）　白茯苓（三錢）　旋覆花（一錢五分）　生熟薏仁（各二錢）　

倪（右）　向有肝氣，腹脹內熱。茲感風燥，肺金失肅，致肝火逆犯於肺，咽中熱沖，即作嗆咳。舌紅苔糙黴底。木叩金鳴，恐致入損。

梔皮　冬瓜子　蔞皮　竹茹　茯苓　蛤黛散　川貝母　川石斛　冬桑葉　地骨皮　枇杷葉

二診　清氣熱而肅肺金，咽中熱沖稍平，咳嗽大減。舌紅苔糙黴底如昨。陰分耗殘，再兼清養。

川石斛　南花粉　川貝母　細生地　丹皮　大天冬　北沙參　蛤黛散　枇杷葉

三診　清肺氣而化燥風，天時寒暄，封固不密，咳嗽轉甚。脈形虛細，舌紅苔糙。陰分虧損，不問可知。宜舍其標而治其本。

細生地（四錢）　蛤黛散（三錢）　甜杏仁（三錢）　白茯苓（三錢）　生白芍（一錢五分）　冬瓜子（三錢）　生甘草（三分）　都氣丸（三錢先服）　川貝母（二錢）　炙枇杷葉（三片去毛）

張（左）　哮喘多年，肺傷吐血，漸至咳嗽痰多，痰色黃稠，兼帶青綠，有時腹滿，運化遲鈍。脈形濡細，左部帶澀。肺胃並虧，而濕滯中州。且作緩兵之計。

海蛤粉（三錢）　川貝母（二錢）　冬瓜子（三錢）　炙款冬（二錢）　淡秋石（一錢）　炙紫菀（一錢五分）　牛膝炭（三錢）　雲茯苓（三錢）　煨磁石（三錢）　金水六君丸（六錢二次服）

二診　痰飲憑凌於上，腎陰虧損於下，飲聚則成痰，陰虛則生熱，熱痰交蒸，所以咳血頻來，痰黃青綠，熱蒸痰鬱，痰帶臭穢。脈細濡數。腹中不和。將成肺痿重症，再作緩兵之計。

南沙參（三錢）　川貝母（二錢）　橘紅（鹽水炒八分）　冬瓜子（三錢）　海蛤粉（三錢）　炒枳殼（一錢）　沉香曲（一錢五分）　炙款冬（二錢）　清阿膠（二錢）　炒天冬（二錢）　生穀芽（一錢五分）

沈（左）　咳嗽不時帶血，纏綿數載，肺腎久虛。
茲以感受風溫，咳遂增劇。今身熱已退，而每至寅卯之交，輒咽癢咳甚，口渴咽乾，舌燥痰稠厚，納少胃呆。脈形虛細，舌紅苔糙。風邪雖解，而肺腎更虛，遂致衝陽挾痰上逆，證屬本原，與痰飲攸殊也。擬金水雙調法。

阿膠　川貝　炙生地　甜杏仁　枇杷葉　杭白芍　茯苓　青蛤散　橘紅　都氣丸

二診　寅卯之交，咽癢嗆咳已止，然胃氣呆鈍。脈象濡弦。口燥咽乾，猶未全定。腎陰不復，中氣下根於腎，所以腎愈虛則胃愈弱也。

阿膠珠（二錢）　橘白（鹽水炒一錢）　川貝（二錢）　甜杏仁（三錢炒香）　金石斛（三錢）　海蛤粉（三錢）　茯苓（三錢）　杭白芍（一錢五分酒炒）　肥玉竹（三錢）　生熟穀芽（各一錢）　七味都氣丸（三錢分二次另服）

丁（左）　咳嗽時輕時重，肺氣久傷，以致竊盜母氣，脾土因而不振，大便不時溏泄。脈細，苔白少華。擬培土生金法。

奎黨參（三錢）　雲茯苓（三錢）　炒扁豆（三錢）　生熟薏仁（各二錢）　炒於朮（二錢）　炒山藥（三錢）　炙黑草（三分）　炙款冬花（二錢）

夏（左）　痰飲阻於肺胃，胸次悶窒，痰多咳逆，甚則四肢不溫。陽氣為陰所阻。宜為溫化。

製半夏（一錢五分）　廣皮（一錢）　茯苓（三錢）　栝蔞霜（四錢）　桔梗（七分）　薤白頭（三錢）　桂枝（四分）　枳殼（一錢）　炒萊菔（二錢研）

二診　胸次窒悶稍舒，四肢亦稍溫和。然仍痰多咳逆。還是痰飲內阻，肺胃之氣不宣。再化痰而開展氣化。

製半夏（一錢五分）　栝蔞霜（四錢）　桔梗（七分）　白蒺藜（三錢）　薤白頭（三錢）　廣鬱金（一錢五分）　枳殼（一錢）　光杏仁（三錢）　枇杷葉（去毛炙四片）　白金丸（四分開水送下）

三診　四肢漸覺溫和，痰亦稍利。然胸次時仍窒悶。還是痰飲伏而不化。恐難杜絕根株。

製半夏　枳實　霞天曲　茯苓　陳南星　上廣皮　鬱金　薤白頭　杏仁　白金丸（五分）

四診　肢厥轉溫，咳嗽雖屬和平，而胸次尚覺窒悶。無非痰氣之阻。前法擴充用千緡湯出入。

陳皮　竹茹　光杏仁　製半夏　茯苓　枳殼　鬱金　薤白頭　皂莢子

五診　胸次窒悶稍舒，然仍不時呵欠的是胸有伏痰，以致陰陽相引。再化痰以通陰陽。

製半夏　橘紅　廣鬱金　茯苓　龍骨　陳膽星　炒枳殼　竹茹　薑汁

六診　胸中之伏痰漸開，陰陽交通，呵欠大退，咳嗽痰多較盛。此痰飲之本態也。宜化痰和中降肺。

製半夏（一錢五分）　炒蘇子（三錢）　光杏仁（三錢）　前胡（一錢）　鬱金（一錢五分）　廣橘紅（一錢）　白茯苓（三錢）　陳膽星（五分）　枳殼（一錢）　薑汁（二匙）

七診　外感寒邪，寒飲復聚，咳嗽復盛，胸又窒悶。再辛潤滑利以化痰降濁。

薤白頭（三錢）　橘紅（一錢）　製半夏（一錢五分）　鬱金（一錢五分）　砂仁（五分）　栝蔞仁（四錢生薑汁炒研）　茯苓（三錢）　炒枳殼（一錢）　乾薑（三分）　佛手（一錢）


<h2>肺痿肺癰</h2>
夏（左）　濕熱熏蒸不解，化火傷陰，虛火挾濁上炎，咳嗽暮甚，痰色青綠，而其氣甚穢。脈數，兩關滑大，不能重按。清化不應勉擬壯水以制陽光，以希造化。

北沙參　大麥冬　炙桑皮　大生地　冬瓜子　煨石膏　炙款冬　地骨皮　川貝母　川百合　肥知母

某　咳嗽日輕夜重，痰黃稠厚，便堅帶黑。脈數，舌光。無非陰虛火炎，金水並損，惟痰厚而帶黃色，胃中必有濕熱留戀。再從清養之中，兼導濕熱下行。

北沙參　大麥冬　細生地　光杏仁　川貝母　冬瓜子　炙桑皮　青蛤散　地骨皮　青蘆管　枇杷葉

陳（左）　肺痿之後，蘊熱未清，咳嗽痰黃，時發時止。不易圖愈。

地骨皮　茯苓　炙桑皮　鬱金　生米仁　冬瓜子　煨石膏　肥知母　淡芩　杏桃仁　青蘆管　枇杷葉

彭（左）　嗜飲傷肺，稍一感觸，輒作咳逆，甚則帶出粉紅。此濕熱之氣，蒸於胃而注於肺也。恐致痿損。

冬瓜子　生薏仁　碧玉散　雲茯苓　枇杷葉　水炒竹茹　葛花　栝蔞仁　青蘆管

陳（左）　肝鬱氣滯，病從左脅作痛而起，加以火灸絡熱動血，屢進陰柔之藥，陰分固賴以漸復，然濕熱由此而生，發為濁症。
濕熱逗留，風邪外觸，遂致咳嗽。先以燥藥傷氣，致氣虛不能鼓舞旋運，飲食悉化為痰。又以柔藥滋其陰，酸寒收澀，痰濕之氣，盡行郁遏。以致痰帶腥穢，色盡黃稠，黃為土色，是濕痰也今內熱咳嗽，痰仍腥穢。脈數濡弦，左部虛弦，舌苔薄白而滑。此氣陰兩虧，而濕熱逗留之象，從實變虛，從假變真，殊難措手。前人謂因虛致病者，補其虛而病自除，因病致虛者，去其病而陰自復。八年之病，雖有成例可遵，恐鞭長之莫及耳。擬導其濕熱下行，而不涉戕伐，俾得熏蒸之焰息，即所以保其陰氣之消耗也。

光杏仁　冬瓜子　生薏仁　炙桑皮　枇杷葉　雲茯苓　

青蛤散　澤瀉　青蘆管

方（右）　咳嗽痰穢，內癰重症。遺毒已深，難遽言治。

冬瓜子　杏仁　茯苓　黑山梔　煨石膏　桔梗　生薏仁　枇杷葉　青蘆管

先生問吐出之痰有如糊粥黃色者盈碗否。曰、然肺已成癰，而將穿破，咳痰臭甚，吐出後穢味不退者，病尤深也。（正蒙附志）

顧（左）　引導濕熱下行，效如桴鼓。邪氣既盡，正氣自復，少安而毋躁也。

廣橘皮　生薏仁　製半夏　澤瀉　枇杷葉　水炒竹茹　光杏仁　冬瓜子　茯苓　葦莖（煎湯代水）

某　咳痰臭穢，併兼粉紅。肝火盛極，恐其成痿。

磨犀尖　丹皮　川貝母　青蛤散　冬瓜子　炒蔞仁　桔梗　炙桑皮　生薏仁　煨石膏　北沙參　蘆根　枇杷葉　

復診　加杏桃仁。

彭（左）　咳嗽痰帶穢臭。肝火蒸騰肺胃，將成內癰，不可輕視。

葶藶子　炒枳殼　冬瓜子　光杏仁　青蘆管　赤白苓　白桔梗　生薏仁　橘紅

服此方二劑而減，其效如神。按此症或起於酒，或由乎火，此人自謂氣鬱久悶，故致木火旺而刑及肺金也。（正蒙志）

楊（左）　大病之後，濕熱未清，熏蒸肺胃，咳嗽痰黃，不能著臥。恐成癰痿重症。

冬瓜子　枳實　栝蔞霜　光杏仁　旋覆花　炒竹茹　生薏仁　鬱金　製半夏　茯苓　枇杷葉　青蘆管　

復診　瀉肺之濕熱，喘減能臥，痰稠轉稀。但咳熱未除。前法再冀應手。

杏仁泥　海浮石　生薏仁　栝蔞霜　冬瓜子　鬱金　橘紅（鹽水炒）　茯苓　桔梗　水炒竹茹　枇杷葉　青蘆管

左　咳嗽痰紅，痰氣腥濁，內熱連綿。脈數而滑。此痰熱內迫，勢成癰痿，鞭長莫及。

冬瓜子（四錢）　生薏仁（四錢）　川貝母（二錢）　光杏仁（三錢）　炒丹皮（二錢）　青蛤散（二錢）　款冬花（一錢五分）　竹茹（一錢）　炙桑白皮（二錢）　葦莖（一兩）

顧（左）　咳嗽不退，甚則帶血，右胸脅肋俱痛，穢臭之氣，直衝而上。此由痰熱鬱滯肺絡，萎損重症。姑導其濕熱下行。

冬瓜子　杏仁泥　海浮石　旋覆花　絲瓜子　生薏仁　玉泉散　丹皮　磨鬱金　青蘆管

又　咳嗽痰穢吐血。脈象急數。濕熱蒸騰傷肺，肺痿情形也。病在高年，難以許治。

南沙參　冬瓜子　杏桃仁　桑白皮　粉丹皮　川石斛　生薏仁　川貝母　款冬花　青蘆管

姚（左）　血未復來，痰仍灰黑。還是濕鬱熱蒸。再為清化。

製半夏　茯苓　鬱金　海蛤粉　冬瓜子　廣橘紅　栝蔞皮　杏仁　海浮石　生薏仁


<h2>喘</h2>
顧石泉　肺感風邪，久戀不解，前月中旬作課熬夜，涼氣復襲，衛氣為邪所阻，以致陽氣屈曲不舒，而為身熱，熱則痰濕盡行蒸動，營衛循環失度，以致寒熱紛爭，有如瘧狀。
痰既阻遏，則濁氣不能下降，清津不能上升，以致津乏來源，舌光口渴。痰濕熏蒸，以致溱溱汗出。胃為十二經之總司，主束筋骨而利機關，所以內經治痿有獨取陽明之說。今濕痰蘊遏，陽明不主流利筋骨，所以兩足忽然痿強。此皆未發氣喘時之情形也。今咳嗽反止，而氣喘難臥，冷汗直出，四肢厥冷。
是肺氣但主於出，而不能下納，自然有此等一虛難挽之象。然所以致虛者喘也，其所以致喘者何哉。蓋肺主右降，胃府居於肺下，肺胃之分，久為痰濕占踞之區，一朝而塞其右降之路，所以暴喘不止，而所吐之痰，反不若平日之多矣。一噯則喘略鬆，即是胃實。丹溪云、氣有餘便是火。氣火上逆，濁邪化燥，口起白腐矣。脈象無神，脫兆已著。至於治法，則李士材云、因虛致病者，當治虛其病可退，因病致虛者，當治病其虛可保。揮蚊掠汗，作此夢語以備商榷。

川桂枝（五分）　淡乾薑（五分）　煨石膏（七錢）　光杏仁（四錢）　生薏仁（五錢）　冬瓜子（五錢）　枳殼（一錢）　青蘆管（一兩）　

右　腎虛不克收藏，每至冬藏之令，輒發痰喘。
去冬天暖之極，收藏不固，再以春令地氣發泄，根氣失於攝納，喘呼不能坐臥。黑錫丹招納腎陽，雖屬中病，而腎陰久虧，不能勝任溫納，致虛陽上浮，脫帽露頂，唇焦顴紅。六脈細澀，苔淡黃，心毛而糙。氣不攝納。有汗脫之虞。擬補腎陰以攝腎氣。能否應手，恐難必也。

生熟地炭（各三錢）　牛膝（四錢）　雲茯苓（三錢）　丹皮（二錢）　煅磁石（五錢）　紫口蛤殼（五錢）　大麥冬（三錢）　淮山藥（三錢）　坎炁（漂淨炙一條）　秋石（二錢洗）　五味子（三分炙）

左　腎本空虛，閉藏不固，冬令氣不收攝，燥氣外襲，乾咳無痰。
去冬陽氣升動，由咳而喘，不過行動氣逆，片時即定，初未當太甚也。乃春分節令，陽氣發泄已甚，腎氣不能藏納，氣喘大劇。耳聾作脹，咽中如阻，二便不利，口渴咽乾，形神消奪，偶有微痰咯吐，色帶灰黑。脈細少情，舌紅苔白乾毛。衝陽挾龍相上逆，遂令肺氣不能下通於腎，腎氣不能仰吸肺氣下行，所謂在腎為虛也。恐陽氣泄越，再加汗出。勉擬交通肺腎，參以丸藥入下，以免膩藥壅滯胃口，即請商裁。

磁石（五錢煅）　淡秋石（二錢）　天麥冬（各二錢）　紫蛤殼（七錢）　茯苓（三錢）　懷牛膝（三錢）　車前子（三錢）　粉丹皮（三錢）　肥知母（一錢五分）　都氣丸（五錢分二次服）

二診　交通肺腎，丸藥入下，耳聾轉聰，小溲通利，氣喘稍有休止之時。
然仍口渴咽乾，身體不能行動，動則依然喘甚。脈象細數少情，右尺尤覺細澀。其為根本空虛，不能攝納，略見一斑。昨藥進後，不覺滯悶，勉從前意擴充。但草木之功，未識能與造化爭權否。

熟地炭（四錢）　生白芍（一錢五分）　粉丹皮（二錢）　煅磁石（三錢）　茯苓（三錢）　天花粉（三錢）　萸肉炭（一錢）　肥知母（二錢炒）　紫蛤殼（六錢）　牛膝（三錢）　天麥冬（各二錢）　炙桑皮（三錢）　囫圇五味子（三分開水分二次另吞服）

陳（左）　肺合皮毛，毫有空竅，風邪每易乘入，必得封固閉密，風邪不能侵犯。
誰為之封，誰為之固哉，腎是也。經云、腎者主蟄，封藏之本，精之處也。則知精氣閉蟄於內，表氣封固於外，所以腎本空虛，往往一至秋冬，氣不收藏，為咳為喘者多矣。今稍一感觸，即覺傷風，表氣不固已甚。肺在上主氣之出，腎在下主氣之納，腎虛封藏不固，則腎氣不能仰吸肺氣下行，氣少歸納，所以體稍運動，即覺氣急。素有之痰飲，為沖氣挾之而上，咽癢咳嗽，甚至見紅。
特是腎之陰虛，與腎之陽虛，皆令氣不收藏。左脈弦大，且有數意，斷無命陽不振，寒飲上泛，而脈不沉鬱，轉見弦大之理。所以脈大而左部為甚，以肝腎之脈皆居於左，其為腎陰虛不能收攝無疑。況所吐之痰，牽絲不斷，並非水飲。飲之所以為痰者，熱煉之也。仲景小青龍湯真武湯，為痰飲之要方。
湯曰青龍，為其行水也。真武水神名，為其治水也。足見飲即水類，與痰濁絕不相同。下虛如此，斷勿存觀望之心，而使根蒂日近空乏。用介賓先生左歸飲法。

紫口蛤殼（四錢）　生地炭（四錢）　懷山藥（三錢）　長牛膝（三錢）　萸肉（二錢炒）　白茯苓（三錢）　車前子（二錢）

顧（童）　寒入肺腧，稍涉感寒，則外寒與伏寒相觸，遂致哮喘咳嗽頻發，甚則見紅。良由喘咳激損肺絡，與吐血實屬兩途。伏寒既深，肺熱不解，而肺為嬌臟，過進辛溫，恐轉損肺。擬辛溫寒合方，而用重藥輕服法。

麻黃（蜜炙三分）　川桂枝（三分）　石膏（煨打一錢五分）　生熟甘草（各二分）　白茯苓（三錢）　淡乾薑（二分）　光杏仁（三錢打）　冬瓜子（三錢）

某　痰喘勞碌，感寒觸發，呀呷有聲，胸膺先覺不舒而病作，其痰阻氣墜，已非一日矣。閱苔滿白，脈來沉弦。於法當宗小青龍加減。姑宗仲景之意，不拘其方，俾得肺氣宣通，則痰自下降。

麻黃（三分炙）　杜蘇子（鹽水炒二錢）　前胡（一錢五分）　白芥子（炒黃三分）　南沙參（三錢）　生甘草（二分）　旋覆花（一錢包）　桂枝（二分）　煨生薑（一片）　栝蔞仁（薑汁炒二錢）　白芍（土炒一錢五分）　橘紅（鹽水炒六分）　枇杷葉（兩片去毛）

右　陰虛木鬱，沖氣挾痰水上升，左少腹烙熱，則其氣從下直上，頭痛面紅，咽中如阻，以少陽之脈循喉嚨，而膽為肝之外府也。
陽氣逆上，陽絡被損，漸致吐血頻來，肢困力乏。然吐血屢發，則喘發轉疏，以郁陽從血發泄，則沖逆之威稍平，亦屬定理。脈濡弦，苔白質紅。肝腎陰虛，為致病之源，衝陽逆上，為傳病之地若作痰飲主治，則青龍苓桂真武等方，無一與症情恰合。惟有滋水養肝，攝納腎陰，水不上泛，則痰即為津為液，不可不知。擬介賓左歸飲加味。

大生地（四錢）　山萸肉（二錢炙）　懷牛膝（鹽水炒三錢）　白茯苓（三錢）　蛤黛散（五錢包）　麥冬（三錢）　炒黑當歸（一錢五分）　車前子（鹽水炒二錢）　咸秋石（六分）　生白芍（二錢）　女貞子（三錢）　丹皮炭（一錢五分）　

嚴　辛溫寒合方，氣喘大減。的是寒熱互阻於肺。不入虎穴，焉得虎子，效方進退。

炙麻黃（後入五分）　生甘草（三分）　橘紅（一錢）　枳殼（炒一錢五分）　茯苓（三錢）　光杏仁（三錢打）　石膏（三錢煨）　廣鬱金（一錢五分）　生薑汁（三滴）

二診　哮喘復發。暫用重藥輕服。

麻黃（蜜炙三分）　生熟草（各二錢）　淡乾薑（三分五味子四粒同打）　茯苓（三錢）　石膏（煨打一錢五分）　白芍（酒炒一錢五分）　川桂枝（三分）　製半夏（一錢五分）　北細辛（三分）　杜蘇子（三錢）

三疹　用喻氏法初服甚驗，再服氣喘復甚，其喘時重時輕，經月已來，濁精自出。脈沉弦，右部虛軟下。虛上實，用雷少逸法。

製半夏（一錢五分）　熟地炭（四錢）　杜蘇子（炒打三錢）　車前子（鹽水炒二錢）　上川樸（七分）　前胡（一錢）　白茯苓（三錢）　牛膝炭（三錢）　紫口蛤殼（五錢）　橘紅（一錢）

四診　標本並顧，氣喘大定，精濁亦減。的是上實下虛，虛多實少。前法擴充。

製半夏（一錢五分）　蘇子（炒研三錢）　川桂枝（四分）　車前子（鹽水炒三錢）　粉前胡（一錢）　橘紅（一錢）　奎黨參（二錢）　淮牛膝（鹽水炒三錢）　熟地（五錢炙）　胡桃肉（一枚打入煎）

五診　投劑之後，氣喘未發，而胃氣呆鈍，形體惡寒。腎氣不收，痰飲上踞。擬上下分治。

製半夏（一錢五分）　蘇子（炒研三錢）　白茯苓（三錢）　粉前胡（一錢）　橘紅（一錢）　車前子（鹽水炒二錢）　旋覆花（絹包二錢）　光杏仁（三錢）　懷牛膝（三錢）　都氣丸（五錢分二次服）

六診　惡寒已退，痰喘未發。上實下虛無疑。再上下分治。

製半夏（一錢五分）　茯苓（三錢）　車前子（鹽水炒三錢）　淮牛膝（鹽水炒三錢）　杞子（三錢炒）　蘇子（三錢）　橘紅（一錢）　紫蛤殼（六錢）　淮山藥（三錢炒）　萸肉（二錢炒）　枇杷葉（去毛四片）　都氣丸（六錢分二次服）

七診　腎陰漸得收攝，而陽升頭脹少寐。陽之有餘陰之不足也。前法擴充。

生地（四錢）　山藥（三錢）　牛膝（鹽水炒三錢）　生白芍（二錢）　雲茯苓（二錢）　萸肉（二錢炒）　車前子（鹽水炒二錢）　生牡蠣（五錢）　夜交藤（五錢）　龍骨（三錢煅）　都氣丸（五錢分二次服）

又補方　痰飲停於肺胃，腎本空虛，稍一感觸，輒引動內飲，而為喘為咳。喘咳不已，腎氣從而上逆，所以極重之際，用滋腎歸納法，如鼓應桴，則是虛中有實，而實少虛多也。當以根本為重。

大熟地（薑汁炙十二兩）　懷牛膝（鹽水炒一兩五錢）　補骨脂（鹽水炒二兩）　白茯苓（三兩）　上綿耆（鹽水炙三兩）　甘杞子（三兩）　製半夏（一兩五錢）　巴戟肉（二兩）　杭白芍（酒炒一兩五錢）　萸肉（炒一兩五錢）　制首烏（四兩）　車前子（鹽水炒一兩）　於朮（二兩炒）　菟絲子（鹽水炒二兩）　山藥（三兩）　陳廣皮（一兩）　胡桃肉（三兩打）　奎黨參（三兩）　紫口蛤殼（五兩）　芡實（三兩炒）　炙黑草（五錢）　潼沙苑（鹽水炒三兩）

上藥煎三次收干，以龜板膠一兩，鹿角膠二兩，阿膠二兩，溶入收膏，每服七八錢開水沖服。

過（左）　喘之一證，在肺為實，在腎為虛此指氣而言，非僅關於痰也。
今痰多盈碗，喘咳聲嘶，背脊惡寒，口膩不渴。脈象右部細弱而滯，左部弦大。良由氣弱生痰，肝腎素虧之人，木失涵養，因於啟蟄之時，氣上升發，宿飲停痰，盡從上逆，肺降之道路蔽阻，出納皆失其常。深恐其上愈實，其下愈虛，陰陽有離決之虞。夫痰濁水沫，皆屬陰類，所以飲家有當以溫藥和之之例。然濁陰瀰漫，斷無顴紅能食之理。則是肺欲其溫。而腎欲其清也。擬辛溫寒合方。

川桂枝（四分）　白茯苓（三錢）　淡乾薑（四分）　海蛤粉（五錢包）　煨石膏（三錢研）　炒麥冬（二錢）　北沙參（五錢）　杏仁泥（三錢）　五味子（六粒同乾薑打）　二泉膠（蛤粉炒鬆一錢）

邱（左）痰濕素盛，而年過花甲，肝腎日虧，木少滋涵，於一陽來復之後，驟然氣喘，痰隨氣上，漉漉有聲。其病在上，而其根在下，所以喘定之後，依然眩暈心悸，肢體倦乏，肝木之餘威若此。下焦空乏，不足以涵養肝木，略見一斑。脈象左大少情，右濡細軟。誠恐攝納失職，復至暴厥。

炙熟地（四錢）　海蛤粉（五錢）　朱茯神（三錢）　煅龍骨（三錢）　炒杞子（三錢）　牛膝炭（三錢）　煨磁石（三錢）　白歸身（酒炒二錢）　炒白芍（一錢五分）　沙苑子（鹽水炒三錢）

二診　補納肝腎，症尚和平，然左脈仍覺弦搏。下焦空乏，根本之區，不易圖復，理所宜然。

龜甲心（五錢）　牛膝炭（三錢）　沙苑子（三錢）　炙河車（三錢）　茯苓神（各二錢）　炙生地（四錢）　海蛤殼（六錢）　煅龍齒（三錢）　炒白芍（二錢）　建澤瀉（一錢五分）

三診　左脈稍斂，心悸眩暈俱減。再攝納下焦。

龜甲心（五錢）　牛膝炭（三錢）　紫河車（三錢）　海蛤殼（四錢）　川斷肉（三錢）　生熟地（炙各三錢）　煨龍骨（二錢）　粉丹皮（二錢）　炒白芍（一錢五分）　沙苑子（鹽水炒三錢）　澤瀉（一錢五分）

四診　脈象較前柔靜，飲食亦復如常。虛能受補，當揚鞭再進。

龜甲心（七錢）　辰茯苓（三錢）　澤瀉（秋石拌炒一錢五分）　生熟地（四錢炙）　紫河車（三錢）　海蛤殼（一兩）　沙苑子（鹽水炒三錢）　杭白芍（一錢五分）　粉丹皮（二錢）　龍齒（三錢煨）　牛膝（三錢炒）　厚杜仲（三錢）

五診　滋填甚合，再參補氣，以氣為統血之帥，無形能生有形也。

人參鬚（七分）　黑豆衣（三錢）　女貞子（三錢）　厚杜仲（三錢）　白歸身（二錢）　生熟地（炙各四錢）　元武板（八錢）　杭白芍（酒炒一錢五分）　粉丹皮（二錢）　西潞黨（元米炒三錢）　煨龍骨（三錢）　澤瀉（一錢五分）

用紫河車一具，微炙研末為丸，每日服三錢。

某　肝腎素虧，脾土亦弱，水穀之氣，生痰聚飲，飲阻肺下，氣喘痰多盈碗。脈象沉弦，舌苔白膩。五飲中之支飲也。仲景云、飲家當以溫藥和之。仿此立方。

麻黃（蜜炙三分）　炒白芍（一錢五分）　川桂枝（三分）　五味子（二分）　橘紅（一錢）　北細辛（三分）　製半夏（一錢五分）　淡乾薑（三分）　炙黑草（三分）

侯（左）　先感風寒，既飲火酒，寒熱互阻於肺，痰飲因而上升，致肺氣不能下通於腎。
氣喘痰鳴，胸次窒悶異常，臥著尤甚。脈象沉弦，左尺尚覺有神。尚非腎氣不能仰吸肺氣下行之劣症。時自汗出。擬開太陽之表。弄斧班門，即請主裁。

川桂枝（八分）　淡乾薑（五分）　煨石膏（三錢）　光杏仁（三錢）　甜葶藶（五分）　白茯苓（三錢）　製半夏（一錢五分）　生萊菔子（一錢五分）　生熟草（各一分）　枳殼（七分）

陳　向有痰飲，咳嗽痰多，習為常事。
茲以感冒新風，肺氣失肅，發熱咳甚，兼以肝木鬱結，風氣通肝，肝木從而勃動，腹痛泄瀉。此初起之情形也。乃熱減痛止瀉定，轉見神志摸糊，喉有痰聲，而不得吐，氣喘不能著枕，四肢搐動，面色紅亮，汗出溱溱。舌苔灰滯，而脈象濡滑。良由痰飲之邪，隨外感所餘之熱，肝經鬱勃之氣，蒸騰而上，迷濛清竅，阻塞肺氣。清竅被蒙，則神機不運，而神識模糊。肺氣阻塞，則出納失常，而氣喘不能著枕，肺氣不能下通於腎，則腎氣立見空虛，腎為封藏之本，腎虛則封固不密，而為汗出。本虛標實，恐成必敗之局。勉擬扶正化痰，降胃納腎即請商裁。

吉林參（七分切小塊開水吞）　旋覆花（三錢包）　懷牛膝（鹽水炒三錢）　陳膽星（一錢）　焦遠志肉（五分）　炒蘇子（三錢）　車前子（鹽水炒二錢）　天竺黃（二錢）　煅磁石（四錢）　廣蛤蚧尾（一對）　竹瀝（薑汁五滴沖）　白金丸（一錢包入煎）

又　補瀉兼施，上下兼顧，如油如珠之汗已止，神志稍清，痰出較多，而稠膩如膠，牽絲不斷，汗雖止而不時懊煩。
脈見歇止，舌苔濁膩灰滯。無形之氣火，有形之濁痰，蘊聚胸中，肺出腎納之道路，為之阻塞，腎氣雖欲仰吸肺氣下行，而無路可通。此時欲降肺氣，莫如治痰。標實本虛，元氣能否勝任，實非人事所能為也。勉再議方。

白前（三錢）　白茯苓（四錢）　炒蘇子（三錢）　旋覆花（三錢包）　蜜炙橘紅（一錢）　陳膽星（一錢五分）　炒蔞皮（三錢）　竹瀝半夏（三錢）　紫口蛤殼（一兩）　白果肉（四粒打爛）　礞石滾痰丸（一錢開水先服）　雪羹湯代水。

郭（左）　幼時即有痰喘之症，今年二十餘，喘發覆盛，痰聚胸膈，胸膈窒悶，欲吐不得，四肢少暖。投以小青龍下控涎丹，不吐不瀉。改投此方。

皂莢子（一分五釐）　明礬（三分）　黑醜（四分）　上湘軍（三分）　四味研細，淡薑湯送下。

楊（右）　感邪失表，邪伏肺腧，以致稍一感觸，輒作哮喘。除訪擇針灸好手按穴針灸外，進以梨膏，以開通肺絡，而潤肺金。

蜜炙麻黃（五錢另煎去沫衝入）　川貝母（一兩五錢去心）　冬瓜子（一兩五錢）　雲茯苓（四兩）　光杏仁（三兩）　洋糖拌石膏（五兩）　蘇子（水浸打爛絞汁四兩）

上藥煎為濃汁，用秋梨四斤，去核切片絞汁，同以上諸藥汁及蘇子汁，炭火收膏，將成時加入白冰糖三兩，以滴水成珠為度，每服一調匙，晚間或臨臥服。


<h2>卷六</h2>

<h2>吐血</h2>
某　天下無倒行之水，因風而方倒行，人身無逆行之血，因火而即逆上。濕熱有餘，肝陽偏亢，肺胃之絡。為陽氣所觸，遂致絡損不固，吐血頻來，時易汗出，陽氣發泄太過，不言可喻。脈象弦，兩關微滑，亦屬火氣有餘之象。清養肺胃益水之上源，方可不涉呆滯而助濕生痰，特王道無近功耳。

金石斛　茜草炭　女貞子　茯苓神　黑豆衣　北沙參　牡蠣（鹽水炒）　炒白薇　川貝

某　吐血時止時來，胸脘作痛，時易火升。此由努力任重，傷損肺胃之絡。繆仲醇謂宜降氣不宜降火，宜行血不宜止血，旨哉言乎。

磨鬱金　側柏炭　丹皮炭　磨三七　茜草炭　栝蔞炭　黑山梔　代赭石　生赤芍　醋炒當歸炭　鮮藕煎湯代水。

此症經陳蓮舫治過，用止血藥，故案有隱射語。（正蒙附志）

曹（左）　內傷營絡，吐血盈碗者再。湧溢之際，血難驟出，以致瘀血散入肺中，肺之降令不行。咳嗽氣逆，將入損途。

旋覆花（二錢包）　延胡索（一錢五分酒炒）　赤芍（一錢五分炒）　紅花（四分酒炒）　錦紋大黃（一錢五分酒炙成炭）　桃仁泥（二錢）　川鬱金（一錢五分）　桂枝尖（二分）　土鱉蟲（三枚去頭足炙）

又　咳嗽稍減，氣升略定。大便解出帶黑，瘀從下行之徵。然猛藥不能頻進，再降肺化痰。

旋覆花（三錢包）　桃仁泥（二錢）　炒蘇子（三錢炒研）　紫丹參（二錢）　冬瓜子（三錢）　局猩絳（五分）　川鬱金（一錢五分切）　白茯苓（四錢）　紅花（四分酒炒）　枇杷葉（去毛炙四片）

汪（右）　幼時曾有血症，血膜已有破綻。
去秋燥氣加臨，咳嗽不已，金氣暗傷，不能制木，當一陽來復之際，厥陽從而上逆，失血滿碗而來。數月之中或湧或夾帶，竟無全止之時，胸中隱隱掣痛。脈象細弦，右部兼滑。良以厥陽逆沖，肺胃之絡，為之激損，一時絡難扃固，所以夾雜而不能淨盡也。若不急急圖治，深恐絡之損處日甚，而致暴湧，不可不慎。

釘頭赭石（四錢煅）　鬱金（五分磨沖）　川貝母（二錢）　百草霜（二分包）　茜草炭（一錢）　丹皮炭（二錢）　金石斛（四錢）　桑葉（一錢三分）　栝蔞霜（四錢）　降真香（一錢劈）　竹茹（一錢五分鹽水炒）　蘇子（三錢炒研）　鮮藕節（一兩煎湯代水）

俞（左）　吐血四日不止，昨晚胸悶噁心，有似痧穢之象，非痧也，木旺而清肅不行，肺肝氣逆故也。
人身之津液，流布者即為清津，凝滯者即為痰濕，痰濕內阻，升降之機，不循常度，氣火上逆，載血逆行，是失血之因於胃中寒濕，原屬至理。特寒濕而致阻塞升降，甚至失血盈碗，則是非尋常之濕矣。可疑者，初無痞滿等象，而此時轉覺氣阻脘痞，呃忒頻頻，連宵不寐。脈象細數不調，而右關獨見弦滑。良由肝升太過，胃府之氣，為之聳湧，不能通降，所以血之出於胃者，愈出愈多，濁之聚於胃者，愈聚愈滿。自覺胸中有物窒塞，大便不行，九竅不和，皆屬胃病。經云、六腑以通為補。前方專主通降者為此。擬方如左，以急降其胃氣，總期呃止血止，方可續商。

代赭石（四錢）　杏仁泥（三錢）　茯苓（五錢）　枳實（一錢）　上湘軍（一錢）　竹茹（一錢五分鹽水炒）　栝蔞炭（六錢）　萊菔子（四錢）　西血珀（三分）　側柏炭（七分）　白蒺藜（去刺炒三錢）

又　吐血之症，或出於肺，或出於肝，各經不同。
人身喉屬肺，主氣之出，咽屬胃，主氣之入，所以各經之血，其出於口也，莫不假道於胃，而溢於喉。今吐血九日不止，左脈並不浮露，病非肝腎而來。雖傾吐之時，足冷麵赤，未始無龍相上越之象。然傾吐之時，氣血紊亂，雖有見象，難為定憑。多飲多溲，其肺氣能通調水道，下輸膀胱，其病不由於肺可知。間有一二嗆咳，亦由肝火上爍，木叩之而金偶鳴耳。
下不由於肝腎，上不由於心肺，推諸兩脅不舒。中脘自喜挫磨等象，則是病之由於肝胃，已可顯見。良由平素鬱結，鬱則傷肝，木為火母，陽明胃府居肝之上，為多氣多血之鄉，肝鬱而氣火上浮，則陽明獨當其沖，胃絡損破，血即外溢。胃府以通為用，九日以來，所進實胃滯胃之品多，降胃通胃之物少，胃不降而獨欲其氣之與血皆從下行，不能也。於此而曰血無止法，醫無確見，遂曰天也命也。豈理也哉。曰、前論未及於心，而不關心肺。何所見而與心無涉哉。夫心為君主，凡血出於心，斷無成口之多，雖有不寐，則胃不和耳。世無伯樂，何必言馬，子誠真伯樂也，言者諄諄，未識聽者何如。

代赭石（四錢）　炒竹茹（一錢五分）　鬱金（六分磨沖）　茯苓（六錢）　杏仁泥（三錢）　丹皮炭（一錢五分）　枳實（七分）　蘇子（鹽水炒三錢）　山梔（三錢）　側柏炭（四分）　降香（一錢五分劈）　百草霜（三分）　湘軍（七分酒炒）　三七（三分磨沖）

從來吐血三大法，宜行血不宜止血，宜降氣不宜降火，宜養肝不宜伐肝，特此附識。

此先生自注於方後者也。先生於吐血一門，特有心得，故案語尤有獨到之處，可法可傳。（文涵志）

胡（左）　痰帶血點，痰稠如膠，心中有難過莫名之狀。此本水虧於下，痰熱擾上，切勿以其勢微而忽之也。

海浮石（三錢）　煅決明（四錢）　川石斛（四錢）　丹皮炭（一錢五分）　藕節（二枚）　黑山梔（二錢）　鉤鉤（三錢後入）　竹茹（一錢水炒）　栝蔞霜（三錢）　蛤黛散（四錢）　煅磁石（三錢）

又　痰血已止，痰稠稍稀。的是肝火上撼心肺。再為清化。

海浮石（三錢）　煨決明（四錢）　川石斛（四錢）　丹皮炭（一錢五分）　栝蔞霜（三錢）　煅磁石（二錢）　川貝母（二錢）　海蛤粉（四錢）　茯神（辰砂拌三錢）　麥冬（一錢五分辰砂拌）

又　血止而心陰未復，再平肝養陰。

朱茯神　楝麥冬（辰砂拌）　當歸炭　柏子仁　磁石（煅）　金鈴子　醋炒棗仁　丹參炭　煅龍骨　代赭石　香附（鹽水炒）

某　濕熱熏蒸，面色油晦小溲渾赤，咯血鮮紅再淡以滲之，苦以泄之。

碧玉散　冬瓜子　生薏仁　鬱金　鹽水炒竹茹　澤瀉　丹皮炭　杏仁泥　赤白苓　川黃柏　枇杷葉

某　心中似有氣衝，則咯吐全紅。今血雖止住，而氣衝未定。脈來弦大。肝火撼胃，胃氣逆，血因之而上矣。

代赭石　丹皮炭　竹茹　牛膝炭　藕節　枳實　雲苓　黑山梔　栝蔞炭　磨鬱金

祝（左）　血仍不止，頭脹少寐，吸氣短促。脈象左弦。無非陽氣上逆，載血妄行。還恐湧溢。

羚羊片　磨鬱金　炒赤芍　代赭石　丹皮炭　墨汁旱蓮草　磨三七　牛膝炭　百草霜　細生地　鮮藕（二兩煎湯代水）

又　血雖漸少，而腹滿不舒。良由肝臟之氣不和，肝火不能藏蟄。前法參以調氣，氣降即火降也。

磨鬱金　乳汁磨沉香　炒赤芍　太陰元精石　炒黑丹皮　黑山梔　白蒺藜　墨汁旱蓮草　茜草炭　藕節

顧（左）　風溫襲肺，由咳而致見紅，至今時來時止。脈象浮芤。恐其復湧。

丹皮（二錢）　栝蔞霜（三錢）　川貝（三錢）　石斛（四錢）　青黛（五分包）　山梔（三錢）　生扁豆衣（四錢）　鬱金（五分磨沖）　連翹（三錢）　竹茹（一錢五分鹽水炒）　藕節（二枚）

左　本是風濕留絡，遍體酸楚。二旬以來，由咳而致痰紅。風傷陽絡，與水虧金損者有間也。

蜜炙桑葉　象貝母　丹皮炭　光杏仁　連翹殼　廣鬱金　荊芥穗　川貝母　炒蔞皮　紫菀肉　藕節

顧（左）　咽痛過食甘寒，風熱內郁，激損肺絡，由嗆咳而致帶紅，痰稠而厚，顴紅火升，血來每在清晨。脈象數大。宜泄膈熱。

甘草（三分）　防風（七分）　薄荷（五分）　海蛤粉（三錢）　天花粉（一錢）　柿霜（一錢）　桔梗（八分）　磨犀尖（二分）　貝母（一錢五分）

顧（左）　咳經數月，漸至吐血盈盆，至今仍然夾帶。脈象細弦，舌紅少苔。陰虛木火上凌，營絡損破，而氣火仍然不平。還恐暴湧。

大生地（五錢）　大天冬（三錢）　側柏炭（三錢）　茜草炭（一錢五分）　藕汁（一杯）　竹茹（一錢五分水炒）　生白芍（二錢）　丹皮炭（一錢五分）　蒲黃炭（八分）　阿膠珠（三錢）

又　滋腎水以制木火，血已止住，而嗆咳仍然不減。金水並調，一定之理。

大生地（四錢）　川貝母（二錢）　蛤黛散（四錢包）　阿膠珠（二錢）　大天冬（三錢）　生白芍（一錢五分）　茜草炭（二錢）　懷牛膝（鹽水炒三錢）　枇杷葉（去毛炙三錢）　都氣丸（四錢開水先服）　

王（右）　吐血大勢雖定，痰中仍然帶紅，氣衝嗆咳。脈細弦而數。陰虛木火凌金，沖氣從而上逆。擬育陰以制衝陽上逆之盛。

阿膠珠（二錢）　生甘草（三分）　懷牛膝（鹽水炒三錢）　茜草炭（一錢五分）　川石斛（三錢）　生白芍（一錢五分）　川貝母（三錢）　蛤黛散（三錢）　生山藥（三錢）　藕節（三枚）

二診　痰紅已止，咳亦略減。脈細弦數稍緩。衝陽稍平，肺腎陰傷不復。再金水雙調。

炙生地（四錢）　川貝母（二錢）　生白芍（一錢五分）　茜草炭（一錢五分）　白茯苓（四錢）　北沙參（四錢）　蛤黛散（四錢）　生山藥（三錢）　冬瓜子（三錢）　藕節炭（三枚）　都氣丸（三錢先服）

陳（左）　屢次失血，漸致嗆咳咽癢，氣從上升，而痰中時仍帶紅，痰稠而厚。脈細弦數。是腎水不足，木火上凌損肺，遂令絡血外溢，血去陰傷，氣不收攝，出納因而失常。恐入損門。

冬瓜子（四錢）　生薏仁（四錢）　炙桑皮（二錢）　車前子（三錢）　青蘆尖（一兩）　光杏仁（三錢）　川貝母（二錢）　懷牛膝（鹽水炒三錢）　茜草炭（一錢五分）　都氣丸（五錢二次服）

二診　血已止住，略能右臥然仍咽癢嗆咳，氣從上升。脈細弦數，氣口獨大。血去既多，腎陰安得不傷，然上焦定然未肅。再清其上。

冬瓜子（四錢打）　生薏仁（三錢）　絲瓜絡（一錢五分）　炒蔞仁（三錢）　鮮荷葉（三錢）　鮮桑葉絡（三錢）　象貝母（二錢）　光杏仁（三錢打）　炒梔皮（三錢）　鮮枇杷葉（一兩去毛）　活水蘆根（一兩去節）

三診　偏右能臥，氣升大退。然嗆咳不爽，痰不易出。肺氣不克清肅。再清其上。

栝蔞皮（三錢）　光杏仁（三錢）　炒蘇子（三錢）　象貝母（二錢）　冬瓜子（四錢）　鮮桑葉絡（三錢）　生薏仁（四錢）　鹽水炒橘紅（一錢）　白茯苓（三錢）　青蘆尖（八錢）　枇杷葉露（一兩）

四診　偏右雖能著臥，嗆咳氣升，減而不止，痰出不爽，日晡發熱。肺熱陰傷。再潤肺清金。

栝蔞仁（三錢）　炙桑葉（一錢五分）　生甘草（五分）　冬瓜子（四錢）　川貝母（二錢）　甜杏仁（三錢）　生薏仁（三錢）　北沙參（三錢）　山梔皮（三錢）　青蘆尖（八錢）　肺露（一兩沖）

五診　清金潤肺，暮夜嗆咳已定，而每晨咳甚，痰不爽出，色帶青綠，脈數內熱。血去過多，陰傷難復，陽升凌犯肺金。擬育陰以平陽氣之逆。

阿膠珠（二錢）　生甘草（五分）　蛤黛散（三錢）　雪梨膏（五錢）　炙生地（四錢）　川貝母（三錢）　甜杏仁（三錢）

六診　嗆咳時輕時重，氣火之升降也。頻渴欲飲，咳甚則嘔。肺胃陰傷難復，氣火凌上不平。從肺胃清養。

大天冬（三錢）　生甘草（五分）　炒蔞皮（三錢）　冬瓜子（三錢）　川石斛（三錢）　北沙參（四錢）　川貝母（二錢）　黑山梔皮（三錢）　蛤黛散（四錢）　瓊玉膏（五錢沖）

王（左）　水虧木旺，虛火上凌，咳嗽不已，吐血時止時來。衝陽逆上，咳甚則嘔，以衝脈在下，而布散於胸中也。症入損門，何易言治。

大生地（四錢）　阿膠珠（三錢）　淡秋石（一錢五分）　牛膝炭（三錢）　丹皮炭（二錢）　大麥冬（三錢）　生白芍（三錢）　青蛤散（三錢）　生山藥（三錢）　冬蟲夏草（二錢）　金石斛（三錢）

二診　血未復來，咳嗽遞減，嘔吐亦止，而腰府作酸。肺腎皆虧，顯然可見。藥既應手。姑守前意，再望轉機。

大生地　生甘草　阿膠珠　青蛤散　生山藥　大麥冬　生白芍　牛膝炭　川貝母　都氣丸

三診　咳嗽大退，腰痠稍減，脈亦漸和。然肺腎皆虛，何能遽復，調理之計，非旦夕間事也。諸宜自衛。

清阿膠（溶化沖三錢）　大麥冬（三錢）　青蛤散（三錢）　懷牛膝（三錢）　生白芍（一錢五分）　大生地（五錢）　川貝母（二錢）　厚杜仲（三錢）　茜根炭（一錢）　冬蟲夏草（一錢五分）　都氣丸（四錢二次服）　

四診　滋腎養肝保肺，咳嗽十退四五，血亦未來，惟根蒂不除。虛損之症，本無遽復之理，仍從金水兩調主治。

大生地（四錢）　生山藥（二錢）　海蛤粉（三錢）　茯苓（三錢）　懷牛膝（三錢）　阿膠珠（三錢）　川貝母（二錢）　生白芍（一錢五分）　杜仲（三錢）　枇杷葉（去毛炙三錢）　瓊玉膏（五錢二次沖）

五診　金水雙調，脈症相安，惟胸次時覺窒悶。衝脈氣逆，亦屬陰虧所致。

大生地（四錢）　生白芍（三錢）　白茯苓（三錢）　川貝母（二錢）　甘杞子（三錢）　牛膝（鹽水炒三錢）　炒萸肉（一錢五分）　白芍（一錢五分）　青蛤散（四錢）　枇杷葉（去毛蜜炙四錢）

六診膏方　吐血之後，久咳不止，投滋腎養肝保肺，咳減大半。然血去之後，肺腎皆虛，安能遽復，所以咳嗽根蒂不除，損而未復。病情尚有出入，本難作簡便之計，然道遠往還非易，姑遷就擬定膏方，不用大劑以留出入地步。

大生地（四兩）　生白芍（一兩五錢）　川石斛（二錢）　懷牛膝（鹽水炒二兩）　川貝母（二兩）　白茯苓（二兩）　大熟地（三兩）　肥玉竹（二兩）　青蛤散（三兩）　天麥冬（各一兩五錢）　西洋參（一兩）　炒萸肉（一兩）　

當歸炭（一兩）　奎黨參（二兩）　生甘草（七錢）　生山藥（二兩）　冬瓜子（一兩五錢）　丹皮炭（一兩）　炙紫菀（一兩）　阿膠（三兩）　龜板膠（一兩）　枇杷膏（二兩）

三膠溶化收膏，晨服七八錢，午後飢時服五六錢。

金　類瘧之後，濕熱未清，蘊結膀胱。
溲血兩次，咳戀不止，旋即咯吐見紅。今雖止住，咳嗽仍然未盡。脈濡微數。良由濕熱熏蒸肺胃，遂致絡損血溢。擬開肺氣以導濕熱下行。

冬瓜子（三錢）　薏仁（三錢）　象貝母（二錢）　絲瓜絡（一錢五分）　綠豆衣（二錢）　杏仁（三錢）　茯苓（三錢）　竹茹（一錢）　鮮荷葉絡（三錢）　生扁豆衣（二錢）　枇杷葉（四片去毛）　活水蘆根（一兩）

又　咳嗽咯血之後，元氣未復，陽虛肝旺，臍下漉漉鳴響，兩目乾澀。脈沉而弦，苔白而膩。膀胱之濕，為風所激，所以鼓動成聲。宜分利水濕，參以養肝。

生於術（一錢五分）　木豬苓（二錢）　澤瀉（一錢五分）　炒白芍（一錢五分）　橘葉（三錢）　白茯苓（三錢）　野黑豆（三錢）　女貞子（三錢酒炒）　池菊花（一錢五分）

錢（左）　屢次失血，血止之後，神色淡白，動輒氣逆帶咳，大便溏行。脈形沉細。夫脾為統血之臟，以陽為運，脾陽不振，則統攝無權，血遂得而妄行矣。病久不復為損，損久不復為勞，恐涉不復之虞耳。

生地炭（四錢）　牛膝炭（三錢）　炮薑炭（二分）　茜草炭（一錢）　厚杜仲（三錢）　炒於朮（一錢五分）　茯苓神（各二錢）　橘白（鹽水炒一錢）

左　失血盈口而來，血止之後，腰背作酸，火時上升。脈象兩關弦滑。此由中氣不足，痰濕內阻，膽胃之氣不能下降。宜調中降胃，而益肝腎。

人參鬚（另煎沖五分）　炒麥冬（一錢五分）　川石斛（四錢）　茜草炭（一錢五分）　煅赭石（四錢）　桑葉（一錢）　厚杜仲（三錢）　川斷肉（三錢）　牛膝炭（三錢）　丹皮（一錢五分）　橘白（鹽水炒一錢）

又　陽本上升，陰從下吸則降，陰本下降，陽從上挈則升。陽降則為蒸變生化之源，陰升則為滋養濡潤之助。今水虧於下，火升於上，其陰津之不能下吸，陽氣才得上浮。滋益之品，無不黏滯，濕痰素盛之軀，勢必有礙胃納。再以清養胃氣，補益肝腎而參咸化。

人參鬚（另煎沖五分）　金石斛（四錢）　生扁豆（三錢）　茜草炭（一錢五分）　龜甲心（刮白炙先煎四錢）　煅蛤殼（四錢）　厚杜仲（三錢）　牛膝炭（三錢）　秋石（二分）　澤瀉（一錢五分）　橘白（鹽水炒一錢）

戴（左）　吐血成盆成碗今雖大勢已定，而仍氣衝咽癢。脈形沉細，舌淡苔白。胃鈍納減據述臨湧之際，四肢厥逆。良由感寒不解，與濕相合，脾陽遏郁，遂致統攝無權。還恐湧溢。

生於術（二錢）　丹皮炭（一錢五分）　茜草炭（一錢五分）　白茯苓（三錢）　炮薑炭（五分）　炙黑草（六分）　磨三七（三分）　側柏炭（二錢）　藕節（二枚）

尤（左）　喘咳者久。茲則肺胃絡損，血來如湧。脈氣口浮弦。有湧溢之虞。

炒蘇子（三錢）　代赭石（四錢）　廣鬱金（五分磨沖）　沉香（乳汁磨三分）　杏仁泥（三錢）　側柏炭（二錢）　蒲黃炭（一錢）　旋覆花（二錢包）　川貝母（二錢）　磨三七（三分沖）　牛膝炭（三錢）　百草霜（一錢包）

又　昨宗繆仲醇宜降氣不宜降火之說立方，氣降即火降，如鼓應桴，吐血頓止。無如咳延已久，勞損根深，雖解目前之危，仍難彌後日之慮也，得寸則寸，已為幸事矣。有倉扁其人者，尚宜就而正之。

旋覆花（二錢）　代赭石（四錢）　炒蘇子（三錢）　沉香（乳汁磨沖三分）　藕節（二枚）　杏仁泥（三錢）　牛膝炭（三錢）　鬱金（五分磨沖）　百草霜（一錢）　茯苓（三錢）　蒲黃炭（五分）

孫（左）　失血一症，由於陰虛陽亢者多，而此症血來盈口，繼發痧疹，其風溫迫損肺胃，顯然可見。脈細而不耐重按。伏風未清，則新風易入。急宜微苦辛涼，以澈其根蒂。若漫投育陰補益，恐犯薛氏成勞之例不可不辨。

粉前胡（一錢五分）　象貝母（二錢）　桑葉（一錢）　丹皮炭（二錢）　薄荷（四分後入）　杏仁泥（三錢）　連翹（三錢）　桔梗（一錢）　牛蒡子（三錢）　梨肉（一兩）

右　血之湧溢者已定。
然咯吐猶然帶紅，色兼紫晦，離宮之物也。氣逆較定，脈象亦略柔斂，種屬轉機之兆。無如心中仍有灼熱之意，咳嗽隨氣而來，舌紅苔白而糙。此由肝升太過，肺降無權。所恐血止之後，咳不得定，而纏入損門。擬清金平木，降氣育陰。

南北沙參（各三錢）　川貝母（三錢）　炙桑皮（二錢）　沉香（乳汁磨二分）　川石斛（五錢）　紫菀（蜜炙二錢）　肥知母（一錢五分）　鬱金（五分磨沖）　地骨皮（二錢炒）　竹茹（一錢五分水炒）　赤白芍（各一錢）　蘇子（鹽水炒三錢）　藕節（四枚煎）

改方去知母，加丹皮一錢五分，黑山梔二錢。

首方服犀角地黃湯案未錄

又　清養肺胃，平肝降氣，咳嗽稍減。
然血室尚未扃，固痰中夾帶粉紅，熱勢雖退，心中尚覺熱辣，納食之後，仍復飢𩞄，寐中汗出。脈細軟弱，而兩寸動數。體稍轉動，氣輒上衝，大勢較前雖稱平定，而陽氣猶升動不息。其上愈甚，其下愈虛，所以攝納無權，肺降失職。非有情有質之物，不足以達其病所也。從前法進而擴充之。

龜甲心（炙先煎八錢）　代赭石（四錢煅打）　煅牡蠣（四錢）　丹皮炭（二錢）　生赤白芍（各一錢）　真阿膠（蛤粉拌二錢）　鬱金（五分磨沖）　川貝（二錢）　炒麥冬（三錢）　枇杷葉（一兩去毛）　藕汁（一杯沖）

左　失血盈碗而來。今發熱不退，咳甚則血仍上湧。節令之交，深恐復溢。

丹皮炭　栝蔞皮　水炒竹茹　磨犀角尖　茜草炭　黑山梔　代赭石　磨鬱金　單桃仁　藕節

又　投劑之後，症屬和平，而稍涉行動，血又隨氣上升。恐致再溢。

磨犀尖（三分）　丹皮炭（一錢五分）　炒赤芍（一錢五分）　茜草炭（一錢五分）　鬱金（磨沖五分）　三七（二分磨沖）　生地炭（四錢）　單桃仁（打一錢五分）　炒麥冬（一錢五分）　川貝母（二錢）　藕汁（一杯沖）　南沙參（五錢）

吳（右）　向是肝胃不和，發則噯噫胸痞。日前忽然吐血，甚至盈盂而來，今血止而至暮身熱。此由肝火上凌肺胃，血去陰傷，肝火不能斂靜也。

川石斛（四錢）　丹皮炭（二錢）　茜草炭（一錢）　黑豆衣（四錢）　鬱金（五分磨沖）　生扁豆衣（三錢）　水炒竹茹（一錢）　代赭石（四錢）　炒蘇子（三錢）　降香（一錢）　女貞子（三錢）

左　痰飲而致咯血，中州痞滿不舒，噫出腐氣。脈象沉弦。此脾土為濕痰困乏，不能統血。恐損而難復。

川雅連（薑汁炒三分）　製半夏（二錢）　上廣皮（一錢五分）　焦白朮（一錢五分）　鬱金（磨沖五分）　炮姜（五分）　白茯苓（五錢）　炒竹茹（一錢）　炒枳實（一錢）　沉香曲（炒一錢五分）

某　肺感風邪，胃停濕熱，風濕熱交迫，肺胃漸損，絡血外溢。血從咳中而來，咳從邪起，若不急散其邪，必至延損。

制香附　光杏仁　橘紅　生薏仁　茯苓　黑山梔　炒枳殼　前胡　丹皮炭　澤瀉

左　肝腎素虧，分節之後，陽氣上升，鼓擊損絡，絡血外溢，以致吐血盈口而來。今血雖止住，而腰府作痛。此由血去之後，肝腎愈形空乏。脈象細弱，尤屬不足之徵。宜益肝腎而清肺胃。

牛膝炭（三錢）　厚杜仲（三錢）　炒川斷（三錢）　橘紅（鹽水炒一錢）　茯苓（四錢）　金毛脊（去毛炙三錢）　茜草炭（一錢五分）　炒蘇子（三錢）　丹皮炭（一錢五分）　澤瀉（一錢五分）

又　腰痛稍減，脈象稍振。的是吐血之後，肝腎空虛。效方再為擴充。

金毛脊（去毛炙四錢）　菟絲子（鹽水炒三錢）　炒牛膝（三錢）　澤瀉（一錢五分）　茯苓（三錢）　茜草炭（一錢五分）　川斷肉（鹽水炒三錢）　藕節（二枚）　杜仲（三錢）　潼沙苑（鹽水炒三錢）　八仙長壽丸（三錢清晨服）　

俞（左）　失血之後，火升內熱，而臍下自覺有形堅滿。脈數細沉。足膝欠暖。此由氣虛而脾不統攝，陽氣不能轉旋於下，則虛火盡越於上。將入損途。

炮姜（四分）　當歸灰（二錢）　牛膝炭（三錢）　側柏炭（三錢）　茜草炭（一錢五分）　茯苓（三錢）　炙黑草（六分）　單桃仁（打一錢五分）　丹皮炭（二錢）

又　藥進之後，胃納稍增，然臍下仍然堅滿，食入脘痞。脾陽不司旋轉。再從前方出入。

生地炭　炮薑炭　茜草炭　牛膝炭　當歸炭　炙黑草　單桃仁　側柏炭

又　腹偏左較舒，然結塊未化。脈形濡細。太陰無旋運之權。效方出入主治。

生地炭（四錢）　炮薑炭（五分）　茜草炭（一錢五分）　南楂炭（三錢）　當歸炭（二錢）　炙黑草（三分）　茯苓神（各二錢）　生熟穀芽（各二錢）

陳（左）　吐血數載不止，色淡不鮮。此濕熱襲入營分，血中有濕也。血室不靖，用介賓法。

丹皮炭　炒蔞皮　赤白苓　荊芥炭　二妙丸　黑山梔　半夏曲　防風根　炒廣皮　

（原注）此人吐血已七八年矣，其色淡紅，血少而夾濕也。

張（左）　先自木火刑金吐血，繼而火鬱胸中，胃口刮痛，旋至木剋土而脾虛發脹，甚至吐血頻年迄無止期。
良以脾土虛極，不能統攝，致穀氣所生之血，漸長漸吐，所以吐血無止時，而亦並未沖溢也。茲以溫助命火，致肝火逆上，血溢盈口，由此而脾土益衰，大便作瀉。六脈細澀，按之無神，苔紅黃糙露底。重地深入。勉擬仲聖柏葉湯意，合理中理陰兩方，以備採擇。

側柏葉（三錢）　大熟地（五錢）　生於術（二錢）　炮薑炭（五分）　蘄艾炭（五分）　生熟草（各三分）　熱童便（半茶杯乘熱和藥沖服）

此案能發前人所未發之旨。（文涵志）

又　土中瀉木，痛已全止，便泄亦減大半，未始不為轉機。無如胃仍不起，中氣虛耗，不能推送，中脘之上，咽噎之下，似有黏膩窒塞之狀，動輒噁心，由此而飲食更多窒礙。再從前意參以和胃，即請正之。

野於朮（枳實煎汁炒）　青鹽半夏　茯苓　廣皮（鹽水炒）　臺參鬚（另煎沖一錢）　金石斛　杭白芍（防風煎汁炒）　薏仁　竹茹（鹽水炒）　香稻根鬚（五錢）　

左　溫邪兩候，熱迫陽明，屢投辛甘寒合方，大熱甫定。
而素體木旺陰虛，昨晚偶觸怒火，遂致肝火逆沖，肺胃絡損，今晨嘔吐鮮血，竟有盈碗之多。胃與大腸，兩相聯續，所以嘔吐之後，繼以便血。今血雖暫定，而心中漾漾，尚有欲湧之勢，寐則汗出。脈形左大，寸浮關弦尺澀，右部濡弱，氣口帶搏，舌乾無津。皆由木火久郁，觸之即發，以致急速之性，損絡動血，陽浮陰弱，腎水不能滋涵，封藏因而不固，所以寐則汗出。中氣下根於腎，腎水愈虧，則木火愈旺，而中氣愈弱，所以胃呆少納。病中變病，花甲之年，何堪經此一波再折也。勉與叔濤先生共議養肝滋腎，兼益水之上源，略參涼營收固。即請崇山先生裁奪。

大生地（四錢）　阿膠珠（三錢）　天麥冬（各二錢）　鮮竹茹（一錢五分）　磨犀尖（三分）　代赭石（五錢）　生牡蠣（八錢）　生白芍（二錢）　大元參（三錢）　丹皮炭（二錢）　浮麥（一兩五錢）　藕汁（一酒杯）

二診　養肝滋腎，木得水涵，氣火之逆沖者已平，陽氣之泄越者漸固，血未復來，汗出大減。
舌邊尖轉潤，然中心仍然乾燥。胃為陽土，臟陰皆虛，胃液安得不耗，有氣無液，胃氣安得調和，所以胃納仍然不旺，實與中氣不振者迥然不同。脈左弦大，右部大而濡軟。腎水肺津，肝陰胃液，一齊耗損，然胃府以通為用。再擬滋水養液，而擇其不滯者投之。即請叔濤先生商進。

大生地（五錢）　天麥冬（各二錢）　生甘草（四分）　茯苓神（各一錢五分）　丹皮炭（一錢五分）　川貝母（二錢）　阿膠珠（三錢）　金石斛（四錢）　生白芍（二錢）　生牡蠣（八錢）　天花粉（二錢）　浮小麥（五錢）　

三診　滋腎養肝，胃氣漸舒，漸能安穀，舌燥漸潤。藥既應手，無庸更章。即請商進。

金石斛　天麥冬　天花粉　生白芍　炒木瓜　生牡蠣　川貝母　生甘草　粉丹皮

每日晨服六味地黃丸，用阿膠珠三錢，金石斛三錢，大麥冬二錢，煎湯送下。

四診　胃氣漸振，飲食馨增。經謂中焦受氣，取汁變化而赤是為血，氣者何，穀氣是也，穀氣既旺，血去雖多，不虞其不復，舌心干毛，再滋腎水，水足津自升矣。留候叔濤先生商進。

大生地　生山藥　粉丹皮　茯神　金石斛　天麥冬　清阿膠　生白芍　花粉　川貝母

五診　清津漸回，舌質潤澤，寐醒燥渴亦定。
然平素痰多，此屆病後，咯吐之痰絕無僅有。今日形體惡寒，沉沉欲寐。脈濡微滑。良以穀氣漸增，水穀之氣，生痰釀濁，瀰漫胸中，以致陽氣不能流布，神機不能轉運。前法參以化痰。留候商進。

大生地（五錢炒鬆）　阿膠珠（三錢）　竹茹（一錢水炒）　生白芍（一錢五分）　川貝母（二錢）　栝蔞皮（三錢炒）　白茯苓（三錢）　海蛤粉（二錢）　天冬（三錢）　陳關蟄（七錢）

六診　痰稍爽利，神情略振，然胸次氣鬱不舒，前番嘔血之始，亦由此而起。脈形右大，舌乾少津。良以氣分久郁，上焦不行，則下脘不通。擬開展上焦氣化，參以甘涼救津。即請叔濤先生商進。

炒香豉　炒蔞皮　光杏仁　川貝母　枇杷葉　黑山梔　川鬱金　金石斛　大天冬　梨汁

某　溢血之後，未及三日，即起咳嗽，晨汗不寐內熱，漸至痰多盈碗，痰味帶咸。脈細弱而數，左關微弦，尺中小澀。此血去太多，火來剋金，腎本空虛，失於攝納。恐延入損途。

熟地炭　青蛤散　五味子　川貝　丹皮　澤瀉　紫菀肉　生山藥　茯苓神　牛膝炭　款冬花

又　前法未見松減。然咳嗽之所由，當是肺絡雜有凝瘀。

生熟牛膝　單桃仁　延胡索　上湘軍（酒炒黑）　土鱉蟲（去頭足）

某　血未復來，痛亦稍安，火之上升者，亦得稍平，脈兩關略柔，不可不為起色。無如氣口之脈，大於關部，咳嗽較血湧之時反覺增甚。昨日本已慮及。所以然者，都緣血溢之時，血多喉小，卒不得出，以致瘀血散入肺絡之中，肺氣逆而不降。恐由此而入損途。

茜草炭　川貝　光杏仁　當歸鬚　磨三七　川鬱金　延胡　代赭石　單桃仁　上湘軍

改方加土鱉蟲五枚去頭足，赤芍二錢，桂枝一分煎汁拌炒。

案語新奇，閱歷之精深，心思之警闢，不可多得。（文涵志）

揚（左）　努力損傷肺絡，絡血外溢，不時見紅，左脅作痛，咽燥舌乾。宜清養肺胃，以和脈絡。

川石斛（四錢）　全當歸（二錢醋炒成炭）　鮮竹茹（鹽水炒二錢）　降香片（三分）　丹參炭（二錢）　大麥冬（三錢）　冬瓜子（三錢）　杜蘇子（鹽水炒三錢）　丹皮炭（二錢）

許（左）　每至著臥，輒反不寐，坎水離火，不能相濟，略見一斑。春升之際，陽氣上升，鼓激損絡，遂至咯血。火灼金傷，漸至咳嗽，至金水不能相生。血既時止時來，咳嗽更無底止，中氣日薄，旋運力乏，時湧痰涎。

脈細澀而沉，左關帶弦。內傷重症，若得息心靜養，或能帶病支持。

南沙參（三錢）　光杏仁（三錢）　青蛤散（四錢）　牛膝炭（三錢）　川貝母（二錢炙）　紫菀肉（二錢炙）　雲茯苓（四錢）　冬蟲夏草（三錢）　生雞子白（一枚調服）　白蜜（一錢五分沖）　藕節（三枚）　八仙長壽丸（三錢先送下）

陳（左）　血生於心，藏於肝統於脾。善奕構思，思中有慮，既思且慮，脾土必傷，以致統攝無權，血液外溢，咯吐帶紅，以其為血之液也，所以血不鮮赤，心中有難以明言之狀。此由少陰心經而來，未可以其勢微也而忽之。擬補益心脾，導血歸脾。

炙綿耆　奎黨參　朱茯神　遠志肉　野於朮　炒棗仁　當歸尾　廣木香

此案血液之論，體會入微，突出前賢，雖使西人見之，亦當折服。（文涵志）

唐（右）　小產之後，肝腎損傷不復，腰足軟弱少力，白帶綿下，甚則咯血凝厚，外紫內紅。肝絡暗損。治病必求其本。

阿膠珠　生白芍　厚杜仲　旱蓮草　生山藥　煅牡蠣　炒牛膝　丹皮炭　女貞子　潼沙苑（鹽水炒）

又　養肝益腎，脈症相安，帶下腰足酸弱，咯血凝厚，有時氣衝作嗆。肝腎陰虛，奇脈不固。仍守肝腎並調，兼固奇脈。

阿膠珠（三錢）　白芍（三錢酒炒）　厚杜仲（三錢）　金毛脊（四錢）　生山藥（三錢）　生地炭（四錢）　煅牡蠣（四錢）　潼沙苑（鹽水炒三錢）　女貞子（四錢酒蒸）　雞頭子（三錢）

陸（右）　吐血時止時來，今則凝厚，色帶紫殷。此由肝絡而來者，肝病先厥後逆，肝主乎左所以左臥則咽癢氣衝。非靜養不能回覆。

大生地（五錢）　生白芍（三錢）　丹皮炭（二錢）　海蛤粉（三錢）　阿膠珠（三錢）　生甘草（五分）　旱蓮草（二錢）　川貝母（二錢）　女貞子（三錢）　天麥冬（各二錢）

朱（左）　吐血頻來，不時噯噫，大便數日方行。未吐之先，覺胸腹作痛，既吐之後，其痛轉定。脈濡而弦。踴躋損傷肝胃之絡。擬降胃而除陳補新。

煅赭石（五錢）　鮮竹茹（三錢水炒）　磨三七（三分）　干橘葉（一錢五分）　丹皮炭（二錢）　栝蔞炭（五錢）　炒白芍（三錢）　當歸炭（二錢）　枳實（七分）　牛膝炭（三錢）　藕節（三枚）

嚴（左）　性情躁急，肝經之氣火上凌，吐血屢屢，氣升嗆咳。脈象細弦。氣為血帥，降血尤當降氣也。

炒竹茹　蔞皮炭　貝母　鬱金　降香　丹皮炭　炒蘇子　代赭石　杏仁　赤芍　黑山梔　枇杷葉

二診　熄肝降氣，嗆咳較平，脈亦略緩。此無根之木，上凌肺金。前法參以育陰。

阿膠珠　大天冬　赭石　炒蘇子　生赤芍　金石斛　淡秋石　川貝母　丹皮炭　黑山梔　茜草炭

三診　血漸止住，氣衝亦減。效方出入，再望應手。

生地　龜板　牡蠣　白芍　牛膝炭　茜草炭　代赭石　淡秋石　川貝母　白蒺藜　炒蘇子

四診　血雖止住，血絡未扃。氣火上凌不平，氣每上衝，甚則胸中霍霍有聲。非聲也，火也。非火也，陽也。陽一日不平，則干係一日難釋，不可不知。

代赭石　白芍　牡蠣　光杏仁　炒蔞皮　旋覆花　生地　川貝　黑山梔　枇杷葉


<h2>衄血</h2>
潘（左）　咳嗽鼻衄，腰痠肢重。肝腎空虛，恐延衰症。

丹皮炭　杜仲　當歸　生地炭　炙黑絲瓜絡　川斷肉　白芍　川貝母　牛膝炭　海蛤粉　白茅花　炒麥冬

二診　補腎清金，衄血未來，咳減納加。的是水虧而虛火上炎，載血逆行也。乘此善調，以圖恢復為要。

生熟地（三錢）　杜仲（三錢）　炒麥冬（三錢）　川貝母（二錢）　杭白芍（一錢五分）　生山藥（三錢）　茯神（三錢）　牛膝炭（三錢）　龜甲心（五錢先煎）　代赭石（四錢）

王（左）　涎涕帶血，血從呼出。風邪濕熱上蒸。

玉泉散（三錢）　馬兜鈴（二錢）　廣鬱金（一錢五分）　桑葉（一錢）　薄荷（五分）　蒼耳子（一錢）　象貝母（二錢）　白桔梗（八分）　枇杷葉（去毛四片）

李（左）　鼻衄盈碗而來。脈形弦大。此肝火積於內，風熱襲於外，以致陽絡損破，不能扃固。還恐有復湧之勢。

丹皮（一錢五分）　青黛（五分）　煨石膏（八錢）　黑山梔（三錢）　赤芍（一錢五分）　麥冬（三錢）　鮮石斛（八錢）　白茅花（一兩）　鮮藕（三兩）

李（左）　鼻衄如注。脈象弦大。肺胃風熱內迫。恐致厥脫。

犀角尖（五分）　細生地（三錢）　炒丹皮（一錢五分）　生赤芍（一錢五分）　綠豆衣（五錢）　麥冬（三錢）　黑山梔（三錢）　大黃（二錢酒蒸）　藕汁（一杯）　元參肉（三錢）　白茅花（一兩五錢）

吳（右）　向有鼻衄，勢不甚盛。茲以不禁辛辣，以至三次衄血，皆有盈盂之多。陽絡損傷也。

側柏炭（三錢）　丹皮炭（一錢五分）　鮮竹茹（一錢五分）　當歸炭（一錢五分）　白茅花（一錢）　細生地（四錢）　白茯苓（三錢）　大麥冬（三錢）　藕汁（半杯）　鮮荷葉絡（三錢）


<h2>蓄血</h2>
朱（左）　任重受傷，營血瘀滯，蓄而暴決，嘔血盈盆，大便紫黑，由此面黃力乏，腹中結塊。脈澀兩關獨弦。蓄者雖去，新者復瘀，勢必復為嘔下。臨時汗脫，不可不慮。

於朮　烏藥　當歸炭　五靈脂（酒炒）　炒赤芍　蓬朮　楂炭　桃仁　奎黨參　焦麥芽　延胡　制香附

蓄血嘔血，急飲韭汁童便，若時有冷汗及大便血下無度者，死症也。（正蒙志）

左　嘔吐紫瘀，中州之痞滿轉舒，其為血蓄陽，明以通為順，略見一斑。但神情困頓，由血虛而氣陰並傷，治宜補氣養陰，以圖恢復。六腑以通為用，陽明為多氣多血之鄉，補則滯，滯則澀不能流，安保氣血之不復蓄乎。夫氣血精神，藉資五穀，惟裕生化之源，斯不言補而補已在其中矣。

金石斛　甜杏仁　赤白芍　半夏曲　茜根炭　川牛膝　雲茯苓　橘白　生熟穀芽　白蒺藜　鹽水炒竹茹　澤瀉

邵（左）　嘔出紫瘀，氣撐脘痞較退。深恐根蒂未除，而致復聚。

生錦紋（一錢五分酒炙後下）　延胡　竹茹　炒赤芍　茯苓　韭汁（半杯）　當歸炭　瓦楞子　白蒺藜

二診　逆上之血，已從下行，然脘腹仍覺不舒，臍下作滿。蓄血未清。還恐變脹。

炒當歸（一錢五分）　瓦楞子（五錢）　丹參炭（三錢）　川桂木（五分）　鬱金（一錢）　炒赤芍（一錢五分）　元明粉（一錢沖）　參三七（一錢）　生錦紋（一錢酒炙後入）　桃仁（一錢五分）　延胡索（一錢五分）

三診　便解色黃，瘀血已楚。再和中而運旋脾胃，以裕其生化之源。

當歸炭　炒赤芍　野於朮　茯苓　參三七　磨鬱金　丹皮炭　牛膝炭　枳實　白蒺藜

左　脘痛之後，面目帶黃，此營滯也。

當歸炭　桃仁　旋覆花　黑山梔　澤瀉　猩絳　澤蘭葉　白蒺藜　炒牛膝　川鬱金　延胡

左　少腹偏右作痛，曾經瀉下紫瘀，當時痛減，今復漸甚。良由氣中血滯。當為宣通。

楂炭　金鈴子　制香附　延胡　赤芍　烏藥　當歸炭　沉香（三分）　大黃（四分）　木香（二分）　琥珀（四分以上四味研末藥汁調服）


<h2>便血</h2>
周（左）　濕熱未愈，腸紅又至，腹痛便血，血塊紫殷。良以濕蒸熱騰，血遂凝結。未便止遏，宜和營化瘀。

當歸炭　粉丹皮　炒槐花　川連炭　荊芥炭　南楂炭　延胡索　炒赤芍　血餘炭　瀉青丸　上湘軍（酒炒後入）

二診　辛以燥濕，苦以泄熱，並以丸藥入下，使直達病所，濕熱既退三舍，則凝瘀自然默化，所以腹痛漸定，便血大減。然肝為藏血之海，為神魂之舍，血去則肝虛，怒火則木動，此少寐多夢之所由來也。納不馨旺，木氣盛則土氣衰也。但陰絡未扃，恐血再滲漏，仍須務其所急。

生於術（七分）　川連炭（四分）　荊芥炭（一錢五分）　大紅雞冠花（炒黑四錢）　防風炭（一錢）　赤白苓（各二錢）　茅朮（一錢麻油炒黃）　制香附（炒透一錢五分）　黃柏炭（二錢）　澤瀉（一錢五分）　豬苓（一錢五分）　煅龍齒（三錢）　夜交藤（四錢）

席（左）　向是腸痔，茲則大便之後，滴瀝下血。此濕熱蘊結腸中。

側柏炭　枳殼　炒槐花　荊芥炭　製半夏　丹皮炭　澤瀉　炒竹茹　黃柏炭　炒防風　當歸炭　廣皮

陳（左）　腸紅日久不止。脈細濡弱，而右關獨覺弦滑。此風濕熱襲入大腸營分，非沉陰苦降，不足以達腸中也。

焦蒼朮（一錢）　炒荊芥（一錢五分）　黃柏炭（三錢）　秦艽（一錢五分）　丹皮炭（二錢）　生白朮（一錢五分）　川連炭（五分）　澤瀉（一錢五分）　炒防風（一錢）　大紅雞冠花（炙黑三錢）

遠血為脾不統血，黃土湯。近血乃腸胃濕熱，赤小豆當歸散。此人數月便血，精神如舊。師以為非身所藏之血，其血自痔中來，與遺泄屬濕同。（正蒙志）

陸（左）　下血如注，面色浮黃，中州痞滿。此風邪入於腸胃，迫損營分，風性急速，所以血來如矢。擬涼血寬腸和中利濕。

側柏炭　黃柏炭　蒼朮　枳殼　川樸　澤瀉　荊芥炭　炒槐花　廣皮　製半夏　白茯苓

二診　血仍如注，氣仍穢臭，散者鮮赤，瘀者如膠，良以脾土氣虛，臟寒腑熱，擬溫臟清腑。

參鬚（一錢）　黃柏炭（三錢）　當歸炭（二錢）　炮薑炭（三分）　炒於朮（二錢）　茯苓（四錢）　川連炭（五分）　丹皮炭（二錢）　血餘炭（一錢）　炒槐花（二錢）　黃芩炭（一錢五分）　上湘軍（一錢五分酒炒透後入）

某　便血四濺如篩。脈形浮大。此風邪襲入腸胃，所謂腸風是也。宜泄熱化風。

側柏炭　炒防風　當歸炭　炙黑大紅雞冠花　炒槐花　炒丹皮　荊芥炭　枳殼　桔梗

某　下血如注，用斷下滲濕法。

薏仁　黃柏炭　炒荊芥　蒼朮　炒黑樗白皮　豬苓　丹皮炭　炒防風　陳皮　地榆炭

許　大便帶血，肛門作痛。濕熱損傷大腸血分。宜寬腸涼血。

側柏炭（三錢）　炒槐花（一錢五分）　酒炒白芍（一錢五分）　左秦艽（一錢五分）　丹皮炭（二錢）　黃芩炭（一錢五分）　大紅雞冠花（炙黑二錢）　枳殼（一錢）　阿膠珠（二錢）

某　風傷衛陽，咳劇自汗，今忽便血。風邪陷入腸胃，表裡合病。勢多變局。

荊芥炭　側柏炭　炒槐花　茯苓　炒黃桑葉　防風炭　丹皮炭　杏仁泥　澤瀉　枳殼

某　便血復發，每至圊後，氣即下墜，墜則小溲欲解不爽。此氣虛統攝無權，清陽淪陷也。

黨參　黃柏炭　槐花炭　炙黃耆　醋炙柴胡　炙草　丹皮炭　炮薑炭　地榆炭　醋炙升麻　於朮　當歸炭

鄭（左）　陰有二竅，一竅通精，一竅通水，水竅開則精竅常閉。
無夢而泄，二十餘年，而起居如常。其兼證也，上則鼻紅，下則便血。其脈也，滑而實。其苔也，白而膩。此皆濕熱盛極，致濕擾精宮，漸至陰絡內傷。經云、陰絡傷則血內溢，血內溢則後血。其病雖殊其源則一。

蒼朮　防風炭　炒荊芥　川連炭　川萆薢　米仁　黃柏炭　炒槐花　丹皮炭　豬苓　澤瀉　大淡菜

黃（左）　腸紅止而復來，腹中㽲痛。良由濕熱未清。再從苦泄之中，兼和營衛。

當歸炭（一錢）　荊芥炭（一錢）　左秦艽（一錢五分）　炙黑紅雞冠花（三錢）　血餘炭（三錢）　炒丹皮（二錢）　炒枳殼（一錢五分）　蒼朮（麻油炒黃一錢）　黃柏炭（三錢）　炒槐花（二錢）　於朮（一錢五分）　川連炭（三分）

洪（左）　肛門烙熱稍退，然便血仍然不止。脈象細數。的是濕熱損傷營分，陰絡內傷。再擬養肝滋陰壯水。

生地炭（五錢）　丹皮炭（二錢）　黃柏炭（一錢五分）　酒炒白芍（一錢五分）　川連炭（四分）　地榆炭（二錢）　當歸炭（一錢五分）　炒黑樗白皮（三錢）　清阿膠（二錢）　炒槐花（二錢）

二診　育陰泄熱，便血遞減。藥既應手，當為擴充。

炙生地（四錢）　丹皮炭（二錢）　炒槐花（二錢）　炙黑樗白皮（三錢）　清阿膠（二錢）　黃柏炭（二錢）　當歸炭（二錢）　炙元武板（三錢先煎）　澤瀉（一錢五分）　白芍（二錢）　茯神（三錢）

三診　便血遞減。再養血育陰，而固陰絡。

清阿膠（三錢）　丹皮炭（二錢）　樗白皮（一錢炒黑）　炙龜甲心（六錢）　大生地（四錢）　地榆炭（二錢）　建澤瀉（一錢五分）　酒炒白芍（二錢）　炒槐花（二錢）　蒲黃炭（一錢）　赤小豆（二錢）　藕節（二枚）

葉（右）　向有腸紅，春末夏初，漸覺腫脹，日來腸紅大發，血出稀淡，脘痞腹脹，難於飲食。脈形沉細，苔白質淡。肝為藏血之海，脾為統血之帥，今脾陽不能統攝，所以血溢下注，脾難旋運。恐腫脹日甚。

生於術（一錢）　炙黑草（三分）　砂仁（後入五分）　生熟穀芽（各二錢）　制茅朮（一錢）　炮姜（五分）　大腹皮（二錢）　百草霜（一錢）

二診　用蒼朮理中，便血大減，而便泄腹痛，胸脘痞滿氣分攻撐，腹膨膚腫。脈沉細，苔淡白，脾稍統攝，而旋運無權，遂致肝木偏亢，氣濕不能分化。前法再參以分化。

茅朮（一錢五分）　木香（五分）　陳皮（一錢）　川樸（四分）　白芍（一錢五分吳萸二分同炒）　連皮苓（四錢）　炮姜（五分）　炙草（三分）　砂仁（五分）　大腹皮（一錢五分）

三診　便血已止而脘腹仍然脹滿，大便泄瀉，小溲不暢。脾虛不能旋運，氣濕不行，升降失司。再運土利濕。

大腹皮（二錢）　連皮苓（四錢）　豬苓（一錢五分）　生熟米仁（各二錢）　上廣皮（一錢）　廣木香（五分）　澤瀉（一錢五分）　炙雞內金（一錢五分）　制香附（二錢）　生薑衣（三分）

四診　運土利濕，便血未來，而脘腹滿脹，仍然不減，小溲不利，大便泄瀉，兩足厥逆。脈形沉細。肢體虛浮。陽氣不能敷布，以致水濕之氣，泛溢肌膚。再宣布五陽，以望轉機。

熟附片（五分）　淡吳萸（五分）　澤瀉（二錢）　薄官桂（六分後入）　炙內金（二錢）　公丁香（三分）　白茯苓（四錢）　豬苓（二錢）　臺白朮（二錢）

五診　脹由於氣，腫由於濕，宣布五陽，腫脹稍定，仍然不退，咳嗽氣逆。肺主一身氣化。再疏肺下氣，參以理濕。

砂仁（五分）　甜葶藶（六分）　大腹皮（二錢）　花檳榔（一錢）　青陳皮（各一錢）　木香（五分）　炒蘇子（三錢）　制香附（二錢）　連皮苓（二錢）　炙內金（一錢五分）　姜衣（三分）


<h2>溲血</h2>
倪（左）　小便渾濁如泔，有時帶出血條，卻不作痛。此腎虛而濕熱襲入腎與膀胱。宜泄熱利濕。

海金沙（三錢）　當歸炭（二錢）　川萆薢（二錢）　澤瀉（一錢五分）　生地（四錢）　滑石塊（三錢）　丹皮炭（二錢）　赤白苓（各二錢）　鮮藕（三兩煎湯代水）

二診　尿血不止，尿管並不作痛。脈形細弱。腎虛濕熱內襲，實少虛多之象也。

炙生地（四錢）　當歸炭（二錢）　蒲黃（六分）　牛膝炭（三錢）　炒萸肉（一錢五分）　生甘草（三分）　丹皮炭（二錢）　山藥（四錢）　藕節炭（三枚）

三診　膀胱濕熱稍化，血稍減少，小溲仍然渾濁。前法再進一籌。

大生地（四錢）　當歸炭（二錢）　蒲黃炭（五分）　沙苑（鹽水炒三錢）　生山藥（三錢）　丹皮炭（二錢）　牛膝炭（三錢）　炒萸肉（一錢五分）　淡秋石（一錢）　藕汁（一杯溫沖）

四診　尿血漸減，脈亦稍緩。痛者為火，不痛者為虛。再益腎之陰。

大生地（三錢）　粉丹皮（一錢五分）　白芍（一錢五分）　大熟地（二錢）　山藥（三錢）　旱蓮草（三錢）　炒萸肉（一錢五分）　澤瀉（一錢五分）　潼沙苑（三錢）　藕節（二枚）

五診　尿血遞減，尚未能止。脈象微數。腎虛而虛火內迫。再育陰泄熱。

大熟地（四錢）　炒五味（三分）　茯神（三錢）　旱蓮草（三錢）　淡秋石（一錢）　大麥冬（二錢）　炒萸肉（二錢）　丹皮（二錢）　生山藥（三錢）　白芍（一錢五分）　藕節炭（三枚）

六診　尿血漸退。再壯水益陰。

生熟地（各三錢）　粉丹皮（二錢）　炒萸肉（二錢）　炙五味（三分）　麥冬（三錢）　杭白芍（一錢五分）　淡秋石（二錢）　生山藥（三錢）　澤瀉（鹽水炒三錢）　藕節（三枚）

七診　尿血之後，腎陰不復。再壯水育陰。

生熟地（各三錢）　生山藥（三錢）　白芍（一錢五分）　大天冬（二錢）　黨參（三錢）　生熟草（各三分）　炙五味（三錢）　澤瀉（一錢五分）　大麥冬（一錢五分）

八診　溲血之症，原由腎水內虧，虛火鬱結，迫損血分。前投壯水制火，諸恙得平，調理之計，自宜擴充前意。茲參入清養上中，以肺陰在上，而為水之上源也。

西洋參（二兩）　奎黨參（四兩）　生山藥（三兩）　生於術（二兩）　炒萸肉（一兩）　炒扁豆（三兩）　雲茯苓（三兩）　川石斛（四兩）　粉丹皮（二兩）　肥玉竹（三兩）　懷牛膝（鹽水炒三兩）　生熟地（各二兩）　天麥冬（各三兩）　甘杞子（三兩）　白芍（酒炒一兩五錢）　生熟草（各五錢）　當歸炭（一兩五錢）　女貞子（酒炒三兩）　潼沙苑（鹽水炒三兩）　厚杜仲（鹽水炒二兩）　炒知母（二兩）　澤瀉（一兩）

用清阿膠三兩，龜板膠三兩，魚鰾膠二兩，冰糖三兩，四味溶化收膏，每日晨服一調羹。

某　尿血並不作痛。

益元散　黑山梔　龍膽草　制香附　黃柏（鹽水炒）　甘草梢　川萆薢　赤白苓　車前子　澤瀉

左　尿血而不作痛。疊投壯水益腎，諸恙漸平無如平。素多濕，水得補而漸復，濕得補而漸滯，所以目眥帶黃，而食不馨香也。急宜流化濕熱。

製半夏（二錢）　制香附（一錢五分）　大腹皮（二錢）　生熟薏仁（各二錢）　上廣皮（一錢）　建澤瀉（一錢五分）　西茵陳（二錢）　豬茯苓（各二錢）

又　小溲漸清，而面目尚帶浮黃，還是氣滯濕鬱情形。

前方去茵陳香附，加於術砂仁玫瑰花廣藿香。

左　溲血已止，而脈象尚覺弦硬。的是肝腎兩虧，不能固攝，濕熱乘襲其地。再從壯水之中，參以堅陰。

生地炭（四錢）　生牛膝（五分）　黑丹皮（一錢）　龜甲心（五錢）　茯苓（三錢）　黃柏炭（一錢五分）　黑山梔（三錢）　澤瀉（一錢五分）　淡竹葉（一錢五分）　鮮藕（一兩）　黃繭殼（二錢二味煎湯代水）

右　由牙疳而至鼻衄，茲則溲血作痛甚劇。此濕熱蘊遏膀胱。

海金沙（三錢）　黑山梔（三錢）　木通（五分）　滑石（四錢）　黃柏（鹽水炒二錢）　丹皮炭（二錢）　側柏炭（三錢）　小薊（一錢）　鮮生地（七錢）　淡竹葉（三錢）


<h2>卷七</h2>

<h2>痰飲</h2>
許（左）　天氣溫和，頭暈輒劇，曾經見紅，知系火風。甘涼頻進，以胃藥治肝，火風雖得稍殺，而脾陽為之暗損，旋運不及，遂致胃中之水濕停留，胃脘痞阻，甚則嘔吐。脈象沉¼¦。停飲之兆，久恐延膈。

制南星　赤白苓　淡乾薑　製半夏　煨天麻　川雅連　白蒺藜　炒枳殼　竹茹（薑汁炒）　白金丸（三分先服）

薛（左）　腹中漉漉，飲象也，口吐涎沫。良以胃氣虛寒，津液不能約束，其來也漸，則其愈也難。擬以丸藥緩調。

陳半六君丸，每晨服三錢，益智仁一錢，生薑三片，煎湯送下。

楊（左）　停飲內阻，火被水抑，不能蒸變，以致穀食不化，湧吐而出。土為火子，命火不治，則脾土不運，大便頻泄。脈沉細，右尺更甚。宜理中湯。

潞黨參（一錢五分）　炮姜（五分）　制附片（五分）　炒於朮（二錢）　炙甘草（三分）　白茯苓（三錢）　煨木香（四分）

虞（左）　水飲停留，控之不出，攻之不行，刻下食入倒飽，中脘痞脹，汩汩作酸，欲吐不吐，小溲短少，便不暢行。脈象濡軟。良由久病脾胃氣虛，不能運旋，水穀之氣，不能變化，清濁不克分滲。用介賓先生五君子煎，以補脾胃而振中陽，參分化清濁，以觀動靜。

吉林參（一錢）　雲茯苓（四錢）　炙甘草（七分）　炒於朮（二錢）　淡乾薑（七分）　來復丹（一錢五分藥湯送下）

二診　溫運脾胃，而分清濁痛脹不退，欲吐不吐，胸中有窒悶莫名之狀，大便不行，小溲澀少。
脈沉細微數，舌紅前半少苔。停飲日聚於上，胃液日耗於下，攻之不行，執是之故。木為水子，用剛體柔，營液既虛，則木失涵養，橫暴之氣，挾痰攻衝。脾胃皆受其困。再養營液，參苦辛酸以制強肝，冀其氣平而痰飲默化。

干蓯蓉（三錢）　炒萸肉（二錢）　製半夏（一錢五分）　甘杞子（三錢）　茯苓（三錢）　白芍（土炒二錢）

安胃丸（三錢分二次服）

三診　痰飲結聚於上，肝氣縱橫於下，以手探吐，痰出略舒，而仍腹滿作脹。經謂濁氣在上，則生䐜脹又謂在上者因而越之。姑再遵此立方。

炒於朮（二錢）　陳皮（二錢）　石菖蒲（一錢五分）　川樸（二錢）　生熟草（各三分）　廣藿梗（四錢）

六味研末，每服三錢。甜瓜蒂一兩，赤小豆一兩，二味微炒黃色，研細，另服三錢。均開水調送下。

四診　肝氣挾飲內阻，吐出痰涎甚多。所有痰涎，當從湧出，而胸膈仍然不舒，噫出腐氣。脈象濡弱。良由屢次挖之使嘔，胃中之氣陰安得不虧，穀氣不能變化，釀為腐氣。未可漫投消導，用金匱大半夏湯，以通補陽明，而推揚穀氣，參重以鎮逆，咸以軟痞。

吉林參（八分）　代赭石（四錢）　蜜炙乾姜（三分）　炙甘草（五分）　製半夏（二錢）　旋覆花（三錢包）　炒木瓜皮（一錢五分）　橘白（一錢）　南棗（三枚）　白蜜（一錢五分入煎）

朱（左）　停飲感寒復發，由脘痛而致嘔吐，間日必發，發則脘中不舒，或覺作痛，嘔出涎水，方得暫舒。胃無通降之權，飲食因而遞減，股肉因而消瘦。脈象沉弦，舌苔白膩，中心浮濁。水飲不化，陽氣不能旋運。

擬分化清濁，兼通胃陽。

製半夏（三錢）　茯苓（五錢）　大腹皮（二錢）　廣皮（一錢）　乾薑（鹽水炒五分）　白蔻仁（五分）　公丁香（三分）　豬苓（二錢）　來復丹（一錢五分開水先送下）

二診　分化清濁，藥進之後，嘔出涎水甚多，此病聚於中，不能不出者。既嘔之後，至今三日，食未反出，藥病不可謂不投。水飲之氣，非溫不化，再參馬元儀法。

上徭桂（五分去粗皮藥汁另煎）　製半夏（二錢）　雲茯苓（五錢）　公丁香（三分）　淡乾薑（七分）　大腹皮（二錢）　建澤瀉（一錢五分）　淡吳萸（五分）　來復丹（三錢開水先送下）

三診　嘔吐暫定，而水氣不化，中陽不旋，中脘作痛。脈沉細，苔白質膩。溫理中陽，固是定局，然水飲盤踞，陽氣何由得宣。再從溫化之中，稍寓攻逐之意。

淡吳萸（五分）　陳皮（一錢）　茯苓（四錢）　大腹皮（二錢）　製半夏（二錢）　公丁香（三分）　淡乾薑（七分）　白蔻仁（六分研後入）　制香附（二錢）　上沉香（三分）　黑醜（四分二味研細末生薑湯分二次下）

四診　溫理中陽，兼逐飲邪，陽氣轉旋，脘痛已止。然正氣暗虧，氣不得化，小溲不暢。再參扶持中氣，以期氣化則水濕亦化。

吉林參（另煎沖八分）　茯苓（四錢）　川桂枝（六分）　白蔻仁（六分研後入）　淡乾薑（七分）　澤瀉（一錢五分）　公丁香（五分）　高良薑（五分）　老薑（三片）

改方仍嘔　良薑（七分）　廣皮（一錢）　公丁香（三分）　製半夏（二錢）　制香附（三錢打）　乾薑（七分）　白蔻仁（六分後入）　茯苓（四錢）　上沉香（三分）　黑醜（三分二味同研細末先服）

五診　飲阻於中，復經吐下，脘痛已止。然小溲未暢，水難外泄。恐飲再停聚。宜分化清濁，再利膀胱以開支道。

製半夏（二錢）　茯苓（四錢）　乾薑（六分）　建澤瀉（一錢五分）　臺白朮（二錢）　陳廣皮（一錢）　薄官桂（六分）　公丁香（三分）　木豬苓（二錢）　老薑（一錢）　來復丹（一錢開水先服）

六診　嘔吐未作，胃納漸增。然中脘時仍作痛，大便六日不行。脈行沉細。脾為陰土，主健運而惡濕，今水久停，則脾土不能運旋，腐氣因而阻痹。當再通陽。

製半夏（三錢）　白蔻仁（六分）　制香附（二錢）　澤瀉（一錢五分）　雲茯苓（五錢）　丁香（三分）　乾薑（五分）　豬苓（二錢）　老薑（一錢五分）　半硫丸（一錢五分先服）

七診　助陽氣以資鼓舞旋運，大便通行。然水飲之氣，旋去旋停，皆因脾胃之陽，久為困遏，不克轉旋。溫中蠲飲，參以分利。

製半夏（三錢）　丁香（三分）　白蔻仁（五分）　建澤瀉（一錢五分）　雲茯苓（五錢）　淡吳萸（八分）　廣橘皮（一錢）　木豬苓（二錢）　老薑片（二錢）　公丁香（二錢另研飯丸薑湯送下）

八診　水飲根蒂未除，旋去旋停，得嘔始寬。燥土利濕，可以通陽，而不能撤水，乘元氣未漓，而為攻逐。叔濤先生所見相同，即行照用。

川桂枝（七分）　茯苓（六錢）　製半夏（二錢）　橘皮（二錢）　淡乾薑（七分）　白朮（二錢）　大腹皮（二錢）　生甘草（二分）　控涎丹（一錢薑湯下）

九診　水飲既去，中氣不足，旋運不及，去者自去，停者自停。病至則攻，病去則補。

川桂枝（七分）　製半夏（二錢）　大腹皮（二錢）　公丁香（二分）　茯苓（三錢）　川樸（一錢）老薑（一錢五分）　控涎丹（五分薑湯先服）

又診　水行後，另服補方。

吉林參（一錢五分）　炙上耆（二錢）　桂枝（七分）　川椒目（四分）　木豬苓（二錢）　炒於朮（二錢）　乾薑（七分）　茯苓（五錢）　赤石脂（一錢研末飯糊為丸先服）

毛　向有肝氣舊恙，秋季肢厥，胸悶頭暈，有似發痧，蓋氣道閉塞，陽氣上升，即肝木勃動之先聲也。
平復未久，忽復身熱腹痛，右半胸腹尤甚，當臍堅硬跳動，纏綿已久，咳嗽痰多，經日盈碗。今痛勢雖定，而遍右尚覺不舒，所最甚者，中宮窒塞，穀食難容，大便不解。六脈濡軟，沉候俱弦，右關尤甚，寸細尺沉，左尺小澀。此肝木縱橫，挾內伏之痰飲，乘於土位，肝臟居左，而土位居右，木既乘土，所以痛甚於右也。中脘屬胃，胃為戊土，臍居一身之中，亦土位也，金匱當臍動氣，有水邪乾土之例，正與痰飲一層吻合。夫土中之木，木即氣也，氣乃無形之物，飲為有質之邪，事楚事齊，則是有形者急，無形者緩。
欲治有形，可攻可下，可燥可劫，但可施之於壯實之軀，斷難施之於尺脈小澀之體。今食喜暖熱，舌苔薄白，而色淡質膩。長沙云、飲家當以溫藥和之差。飲為陰邪，陰霾閉塞，非陽光煦照，安能霧散云收。況胃為陽土，水穀至此，頃刻即消，吾身之一丹灶也。今氣停於是，濕停於是，痰停於是，飲停於是，然則水穀之海，豈是停氣停濕停痰停飲之所。
特溫以煦之，其氣既虛，血亦不足，剛燥之品，未免傷陰。擬用長沙栝蔞薤白湯出入，取辛潤滑利，以開胃陽。而辛溫大熱之品，另製為丸，飛渡上焦，免致傷液。藥能應手，尚有可為，特氣弱年高，勝負之數，不能預決耳。管窺所見，尚乞高正。

薤白頭（三錢）　製半夏（二錢）　霞天曲（炒一錢五分）　栝蔞仁（五錢薑汁炒研）　廣皮（一錢五分）　雲茯苓（三錢）　煅白螺螄殼（二錢）　生薑汁（兩茶匙沖）　上徭桂（三分研細末飯包丸薑湯送下）

服藥前先服白酒一小杯，藥後再服一杯。

二診　伐肝通陽，臍腹之痛大減，中脘痞脹略鬆，稍思納穀，大便暢行，然每至食後，中州仍覺不舒。
數日之間，先寒後熱者再，以膽主開合，為肝之外府，藏病於內，府應於外，則開合為之失度，膽病實肝病也。高年久病，斷無破泄之理。然食能知味，非無胃也，食入必脹，土中有木也，木在土中則有胃若無胃矣。胃府以通為用。又肝無補法，前人謂瀉肝即所以補肝，則是破泄一層，未便過餒。今右關弦滑，尺脈較前稍起，左關仍弦，沉候尚覺有力。伐肝瀉木，雖經病久，尚在急需。擬從辛通之中，參以化痰調氣。正之。

半夏曲（二錢）　炒枳殼（一錢）　廣皮（一錢）　茯苓（五錢）　白蒺藜（去刺炒三錢）　白芍（土炒一錢五分）　囫圇砂仁（四分鹽水炒後入）　野薔薇花（七分）　蘇囉子（磨沖四分）　薤白頭（三錢）　上徭桂（五分研末飯丸薑湯分兩次送下）

翁（媼）　痰飲內阻，肺氣失降，咳嗽痰多氣逆，臥著尤甚，食入脹滿。脈象沉弦，舌苔白膩。宜溫開飲邪，用重藥輕服法。

麻黃（蜜炙後入三分）　淡乾薑（三分）　北細辛（二分）　長牛膝（鹽水炒三錢）　白芍（酒炒一錢）　桂枝（三分）　五味子（同乾薑打四粒）　炙草（三分）　茯苓（三錢）

二診　辛溫以開太陽，喘咳稍輕，痰略見少。再用三子養親湯以溫肺蠲飲。

白芥子（五分研）　生萊菔子（二錢）　廣橘紅（一錢）　炒於朮（一錢五分）　淡乾薑（三分五味子四粒同打）　炒蘇子（三錢）　茯苓（三錢）　炒枳殼（一錢）　製半夏（一錢五分）

陳（左）　素體濕盛，日前感受風寒，致風在於上，濕襲於下，上為咳嗽，下為足腫。
茲則寒濕之邪，蔓延及上中脘痞滿，胸中作痛，中州格截，上焦之氣，盡壅於上，不能下降。日來咳甚氣升，不能著臥，痰多成塊，肌膚帶腫，面色黃浮。脈細沉弦，舌苔薄白。三焦升降之機，悉為寒痰所阻，深恐升降不通而喘甚致脫，不得不為預告也。勉擬開降上中，作背城之一戰。

甜葶藶　橘紅　蘇子　連皮苓　枳實　川樸　製半夏　連皮檳　砂仁　沉香（三分）　黑醜（三分）　皂莢子（一分後三味另研末調服）

陳（左）　肺有伏寒，咳綿不止者已經兩載，去秋復感涼燥，咳遂日劇，氣逆不平，不能著枕。數日以來，更帶中脘作痛，小腹脹滿，大便六日不行。脈形弦滑，苔白口膩。此痰氣交阻，土滯木鬱，肝木從而不平。深恐元氣難支。

薤白頭　製半夏　新會皮　白蒺藜　縮砂仁　制香附　炒枳殼　雲茯苓　栝蔞仁（薑汁炒研）　上徭桂（四分飯丸分兩次服）　沉香化氣丸（四錢絹包入煎）

朱（左）　停飲凝痰，聚於胃府，胃府之氣，升多降少，五七日輒嘔黏痰涎水，二便不利。脈象沉弦。夫痰之與津，木屬同類，清氣化、則隨氣布而上供，清氣不化、則液滯為痰而中阻，氣之化與不化，悉視脾陽之轉運如何，所以金匱有飲家當以溫藥和之之例也。然剛燥之藥，多服劫陰，攻逐之劑正虛難任，惟有分其清濁，使清津上升，濁液下降，雖難霍愈，或可減輕耳。

製半夏（二錢）　雲茯苓（八錢）　老生薑（一錢）　來復丹（一錢藥汁送下）

二診　用半夏茯苓湯以行水降胃，兼進分利清濁之品，清升濁降，所以不治嘔而嘔自止，不攻蕩而便自行。惟中脘時有上湧之意。痰氣未能悉化，前治稍為擴充。

製半夏（三錢）　雲茯苓（一兩）　薤白頭（三錢）　老生薑（四錢）　來復丹（一錢藥汁送下）

王（左）　昔肥今瘦，病發則吐嘔痰水，傾盆而出，嘔至竭盡，往往微嘔而帶出紫血。
夫飲食不為肌膚，而凝聚痰水，及時而發，其為蓄飲略見一斑。惟是痰飲之證，都成於中氣虛微，脾陽不運。夫既陽虛氣弱，何至嘔輒見紅。若謂陽明為多氣多血之鄉，嘔動胃絡，而血從絡溢，亦頃刻間耳，何至隨動隨出之血，而輒變紫瘀哉。先哲有言，人受氣於水谷，水穀之氣，流則為津為液，滯則為飲為痰，蓋流者氣化之流，滯者氣化之滯也。尊體豐偉，斷非陽虛之比，參諸脈象，左部柔和，右部沉弦而滑。
此由肝木之氣，失於條達，木鬱則土滯，土滯而水濕不行，漸成蓄飲，嘔則胃逆，胃逆則肝藏鬱勃之氣，挾火沖胃，胃絡之血溢出，已經火爍，色即變瘀，此實飲病而兼木鬱者也。主治之法金匱云、心下有支飲，小半夏湯主之。又云、嘔吐心下痞，膈間有水，眩悸者，小半夏加茯苓湯主之。蓋取半夏散結除濕，茯苓益脾消水，生薑利氣止嘔，今以此方為君。以半夏厚朴湯分其濁氣下出而為之臣。參入橘皮疏胃，合以上諸藥即寓二陳之意，而為之佐。氣降即火降，參入沉香調和中氣降氣平肝，而為之使。二十劑後則於晚間服本方，清晨服香砂六君子丸三錢，以微顧其本。當否正之。

製半夏（二錢）　上川樸（四分）　橘皮（一錢）　雲茯苓（四錢）　磨蘇梗（三分沖）　磨沉香（二分）　生薑汁（一茶匙沖）

鍾（左）　心下虛悸，脈細濡而右關滑，此由痰水聚於胸中，陰濕瀰漫於下，則心陽浮越於上，長沙獨得其旨，故玉函經中一則曰心下悸者為有水氣，再則曰水停心下則心下悸。近醫每以心營不足目之未知聖訓耳。

製半夏（一錢五分）　炒杏仁（三錢）　雲茯苓（四錢）　橘皮（一錢五分）　薤白頭（三錢）　栝蔞仁（炒研三錢）　生薑汁（二匙沖）

某　胃有停飲，胃陽不展，至暮輒作嘔吐。脈象沉弦。恐延反胃之證。

製半夏　淡吳萸　豬茯苓　橘紅　老生薑　白蔻仁　太乙丹　伏龍肝（煎湯代水）

某　中脘漉漉，不為嘔吐，即為泄瀉。飲停胃府，不入虎穴，焉得虎子。

製半夏（三錢）　廣陳皮（一錢）　公丁香（三分）　大腹皮（二錢）　淡吳萸（四分）　上徭桂（四分）　雲茯苓（三錢）　控涎丹（一錢薑湯送下）

二診　瀉水甚多，中州稍舒。然仍食入噯氣。再溫中助陽。

上安桂（五分）　橘皮（一錢）　製半夏（一錢）　茯苓（四錢）　豬苓（二錢）　淡乾薑（炒黃五分）　吳萸（四分）　公丁香（三分）　澤瀉（二錢）　大腹皮（二錢）

丁（左）　停飲雖未復發，然胃失通降，上焦之氣火不能下行，以致痰紅鼻衄。欲化其在上之熱，當祛其在下之寒。

製半夏（一錢五分）　公丁香（三分）　炒枳實（一錢）　白蔻仁（研後入七分）　雲茯苓（四錢）　陳廣皮（一錢）　大腹皮（二錢）　薑汁炒竹茹（一錢）　伏龍肝（一兩煎湯代水）

李（右）　中脘不舒，按之漉漉，於結聚之處自覺寒冷，肢厥頭面畏風。脈象沉弦。此由寒飲停於胃府，陽氣窒塞不宣，陽氣所不到之處，即畏風厥逆之處也。症屬停飲，飲家當以溫藥和之。

川桂枝　廣皮　木豬苓　炙黑草　白蒺藜　製半夏　茯苓　淡乾薑　焦白朮　大腹皮

劉（左）　痰飲根深，脾陽不運，津液凝滯釀痰，阻於肺下發，則喘咳。肺氣不降甲木上逆，眉稜骨痛。脈象沉細濡軟。飲家本當以溫藥和之，但本質既虧，未便過投猛劑，疏理痰氣，取其減輕，勿期霍愈可耳。

製半夏（三錢）　炒蘇子（三錢）　陳膽星（四分）　炒枳殼（一錢）　白金丸（三分）　廣橘皮（一錢）　煨天麻（一錢五分）　白茯苓（三錢）　白前胡（一錢五分）　旋覆花（包一錢五分）

江（左）　三瘧之後，脾陽損傷，以致運旋不及，釀濕生痰，蘊於胃府，水火交通之道阻，而為脘痞不寐。肺氣欲降不得，時易氣逆，肢體疲軟少力。治宜化痰和中。

製半夏（三錢）　枳實（八分）　澤瀉（一錢五分）　杏仁泥（三錢）　白蒺藜（三錢）　野於朮（一錢五分）　茯苓（四錢）　廣陳皮（一錢）　薑汁炒竹茹（一錢二分）

王（左）　久咳痰多，數日來中脘結聚有形，食入痞阻，痰喘氣逆。
脈象沉弦，舌苔淡白。此帶病感寒。寒濕痰交阻肺胃。大節在邇，有喘脫之虞。用金匱桂枝加厚朴杏子湯。

川桂枝（五分）　川樸（一錢）　海蛤殼（一兩）　炒蘇子（三錢）　橘紅（一錢）　白芥子（三分）　砂仁（四粒）　磨沉香（四分）　白茯苓（四錢）　枳殼（四分）　杏仁泥（三錢）　杭白芍（一錢炙草二分炒入）

薛（左）　迭經溫化痰飲，咳逆已止，然脈象尚帶沉弦。脾為生痰之源，以陽為運。再補其氣而助其鼓舞運旋。

製半夏（一錢五分）　川桂枝（四分）　茯苓（四錢）　野於朮（一錢五分）　人參鬚（六分）　澤瀉（一錢五分）　豬苓（二錢）　淡乾薑（炒黃四分）　廣橘紅（一錢）　炙黑草（三分）

某　痰飲而致咯血，中州痞滿不舒，噫出腐氣。脈象沉弦。此脾土為濕痰困乏，不能統血。恐損而難復。

川雅連　茯苓　橘皮　焦白朮　廣鬱金　製半夏　炮姜　枳實　炒竹茹　沉香曲

某　痰飲已久，向則每發必喘，茲則不時嘔吐，吐後神始清爽。脈象沉弦。此飲邪泛逆，駕熟走輕，勢難杜截，惟有相機行事而已。

製半夏（一錢五分）　茯苓（三錢）　旋覆花（一錢五分）　控涎丹（八分）　白芥子（三分研）　橘皮（一錢）　老生薑（一錢五分）　野於朮　煨牡蠣　赤石脂（上三味為末蜜丸服三錢）

陸（左）　痰飲化燥，經治漸愈。而屢飲蔗汁甘寒，胃陽阻遏，以致痰濕阻肺氣，逆而痰不易出，濕痰矇蔽，氣火鬱而不宣，自覺胸腹之間，熾熱難受。是誰之過，試細思之。

冬瓜子　杏仁泥　栝蔞霜　蜜炙橘紅　黑山梔　炒竹茹　生薏仁　海蛤粉　炒黃川貝　枇杷葉

某　六腑以通為用，胃有濕痰，則陽氣痞塞。辛溫以開其痰之結，如鼓應桴，再從前法進治。

人參鬚（七分）　厚杜仲（三錢）　茯苓（三錢）　野於朮（一錢）　制香附（二錢）　川斷肉（三錢）　廣皮（一錢）　製半夏（一錢五分）　砂仁（七分後入）　上徭桂（二分研末飯為丸）

胡（左）　脈緩有力，頗得充和，惟右關部稍見滑象，是得天獨厚，痰濕亦屬有餘。
大便常帶溏行，是中氣足以鼓舞，不能僭踞，與火衰脾泄迥殊。至於陽道不與，花甲之年，已不為病，而況古稀者乎。津液二字，俗每並稱，殊不知濁中之清者，上升而為津，清中之濁者，下行而為液。寐醒輒覺口渴，然並不引飲，片刻即回，若以清津有虧，何以不飲而渴自解，亦何以除寐醒之餘，並無燥渴之見象。蓋濕隨氣化，臥則氣閉而濕聚，阻遏清氣，不能上升，雖有清津，無從供給，醒則氣行濕散，濁者不阻，清者自得上行矣。宜補氣運濕，以杜其濕盛生痰。痰熱生風之漸，然古稀之年，陰分亦不能不預為之地。仿古匱藥法上下分治。即請指正。

龜板膠（一兩蛤粉拌炒鬆）　大生地（三兩薑汁拌炒鬆）　鹿角膠（一兩牡蠣粉炒）　炒杞子（一兩）　炒白芍（七錢）　真阿膠（一兩蛤粉拌炒鬆）

上藥研極細蜜水泛作小丸，如痧藥大候乾，用

製半夏（三兩）　野山別直參（三兩）　枳實（一兩五錢）　炒於朮（一兩五錢）　雲茯苓（三兩）　廣皮（一兩五錢）　澤瀉（一兩五錢）　豬苓（一兩五錢）

共研為細末，蜜水將小丸灑濕，照泛丸法，以後項藥漸漸包上，如梧子大為度，每日服二三錢，清晨開水送下。

王（左）　經云、飲入於胃，遊溢精氣，上輸於脾，脾氣散津，上歸於肺，通調水道，下輸膀胱，水精四布，五經並行。
此於後天生化之機，宛然如繪者也。脈象濡細，而右部軟滑。其平時伏有痰飲，發必致喘，投金匱苓桂朮甘湯，屢如鼓桴，是內飲治脾之主方，自必投之輒效。特辛溫之品，久恐傷陰，則必有和平中正之方，為先事預防之計。竊維精神氣血，所以奉生，其次則津與液焉。何為津，濁中之清而上升者也，何為液，清中之濁而下降者也。
然津不自生，得氣化而口鼻濡潤，液不自降，得氣化而水道宣通，氣化者，足太陰脾氣、手太陰肺氣也。體豐則中虛，中虛則氣弱，氣弱則脾土少鼓旋之力，肺金乏清肅之權，於是而向之流布為津為液者，遂凝滯而釀濕為痰，隱匿於中，乘機而發。雖喘咳不過偶作，未必為目前之累，實足為後日之憂也。調理之策，維有補脾降胃，鼓動氣機，使氣得流化，則不治痰而痰默消，不理濕而濕胥化，經旨之上輸於脾而歸於肺者，即此意也。茲從外臺茯苓湯六君資生等參合丸劑，當否政之。

野山別直參（另研一兩五錢）　白蔻仁（另研八錢）　鹽水炒棗仁（一兩五錢）　製半夏（三兩）　鹽水炙大有黃耆（二兩）　木豬苓（一兩五錢）　鹽水炒菟絲子（二兩）　遠志肉（六錢生甘草三錢煎汁收入）　炒範志曲（二兩）　枳實（一兩五錢）　廣藿香（二兩）　甜杏仁霜（二兩）　杜仲（三兩）　澤瀉（一兩五錢）　廣皮（一兩五錢）　廣木香（七錢）　浙茯苓（三兩）　土炒野於朮（二兩）

上藥如法研為細末，用生薑五錢，焦穀芽四兩，煎濃湯泛丸，如小梧桐子大，上午半飢時用橘紅湯過下，每服二錢。


<h2>痰濕痰氣</h2>
左　濕盛多痰之體，感冒風邪，襲於肺胃，以致由咳而引動伏飲，咳日以劇，右脅肋作痛，濁痰瀰漫，神機不運，神識迷糊。
疊化濁痰，神情轉慧。至於痰濕之變態，如阻塞營衛而為寒為熱，鬱蒸中氣而苔起灰黴，困乏脾陽、脾土不能運旋鼓舞而大便燥結，清中之濁不降、濁中之清不升而轉幹燥，傳變種種。雖肌表之風，化疹外達，而濕痰究仍內困。所以病退之後，而疲憊自若，漸至氣阻濕墜，少腹之滿，頓從上僭，不特入腹過臍，而且上及胸脘，食入攻撐。右寸細澀，關部弦滑，尺部沉弱，左部俱見小弱。都由脾為濕困，陽氣不能運行，土滯而木不扶疏，遂令濕之流於下者，隨左升之氣而逆從上行，腸胃流行之機，悉為之阻，為撐為脹之所由來也。下病過中，圖治非易。擬條達肝木，泄府濁而運脾陽，冀得小溲漸暢，濕流氣宣，方是好音耳。

淡吳萸（三分蜜水浸後取出候乾鹽水炒）　霞天曲（二錢炒）　麩炒枳殼（一錢）　廣陳皮（一錢蜜水浸後陳壁土炒）　川楝子（一錢五分）　連皮茯苓（五錢）　鹽水炒香附（一錢五分）　木豬苓（二錢）　澤瀉（一錢五分）　不落水雞內金（一個炙研調服）　小溫中丸（三錢開水先調服）

沈（左）　向有痰飲，茲於春夏之交，神情委頓，形體惡寒，胃呆少納。右脈濡滑，舌苔滑潤。此由濕痰蘊阻，脾陽不能鼓舞，所以陽氣敷布不周。以六君加味。

小兼條參（另煎沖八分）　上廣皮（一錢）　茯苓（三錢）　淡乾薑（四分）　炒於朮（一錢五分）　製半夏（一錢五分）　炙草（三分）　焦麥芽（一錢）

二診　中虛濕痰內阻，纏綿日久，胃氣既虛，胃陰亦損。
脾為陰土，胃為陽土，陰土固非陽不運，陽土則非陰不和。今不納不飢，噁心欲吐，痰黏而稠。脈細弦，右部較大於左，左部略覺細軟，且有數意，舌少苔，中心光紅。良由病久胃氣不復，胃陰連類而虛，遂致陽明不和，失於通降。擬甘涼益胃法。

西洋參（一錢五分元米炒）　甜杏仁（三錢）　茯神（三錢）　半夏曲（鹽水炒二錢）　金石斛（三錢）　生扁豆衣（三錢）　鹽水炒竹茹（一錢）　活水蘆根（七錢）

師云、若淺視之，似人參益智半夏瀉心橘皮竹茹之證，今舌見光紅脈見弦數，胃陰之虛顯然，故宜甘涼養胃矣。（正蒙志）

徐（右）　陰分不足於下，虛火浮越於上，單聲嗆咳，痰帶青綠。宜育陰以制伏陽氣，陽氣平則眩暈自定也。

細生地（四錢）　粉丹皮（二錢）　川貝母（二錢）　黑豆衣（三錢）　白蒺藜（三錢）　淡天冬（三錢）　海蛤粉（三錢）　池菊花（一錢五分）　陳關蟄（六錢）

左　相火行令之時，虛火時降時升，升則煉液成痰，熏蒸肺胃，咽痛時作，痰多牽膩。深入重地，恐難圖治。勉擬化痰以衰其熏蒸之勢。

北沙參（四錢）　海蛤粉（三錢）　生牡蠣（五錢）　茯苓（三錢）　陳關蟄（一兩）　川石斛（四錢）　川貝母（三錢）　天花粉（二錢）　竹瀝（一兩）　大荸薺（四枚）

呂（左）　癖染紫霞，日久傷氣，氣弱不能輸運，聚飲生痰，上阻肺降，咳嗽痰多盈碗。脈象沉弦。雖屬飲象，每先乾咳，然後痰多。肺金漸燥，將成痰火之症。

川貝母（三錢）　桔梗（二錢）　蘇子（三錢）　竹瀝半夏（一錢五分）　枳殼（七分）　肥玉竹（三錢）　茯苓（三錢）　白蜜（一錢五分）　橘紅（一錢）　老薑（一錢五分後二味少衝水炒乾入煎）

二診　用石頑老人法，咳嗽痰多，尚復如是，寅卯為甚，甚則心煩汗出。脈象甚弦，而帶微數。陰精不足於下，痰氣憑凌於上，衝陽挾痰上升，所以寅卯為甚。然膩藥難投，宜上下分治。

玉竹（三錢）　車前子（一錢五分）　冬瓜子（三錢）　炒蘇子（一錢五分）　貝母（一錢）　懷牛膝（鹽水炒三錢）　白茯苓（三錢）　海蛤粉（三錢）　濟生腎氣丸（三錢淡鹽湯送下）

三診　補水中之陰，助水中之火，利水中之滯，寅卯咳嗽已減，痰亦漸少。再上下分治。

製半夏（一錢五分）　炒蘇子（一錢）　懷牛膝（三錢酒炒）　車前子（鹽水炒二錢）　薄橘紅（一錢）　白茯苓（三錢）　紫蛤殼（五錢）　炒香甜杏仁（三錢）　濟生腎氣丸（三錢淡鹽湯送下）

四診　痰嗽漸輕，的屬腎虛不能仰吸肺氣下行。介賓先生謂熟地為化痰之聖藥，其說雖偏，不為無意也。

炒萸肉（二錢）　白茯苓（三錢）　車前子（鹽水炒三錢）　炒香甜杏仁（三錢）　淮山藥（三錢）　紫蛤殼（五錢）　懷牛膝（鹽水炒三錢）　七味都氣丸（三錢）　濟生腎氣丸（二錢二丸和合分二次服）

陳（右）　一陽將復，陽氣上升，木來剋土。便痢之後，氣分不和，有時𩞄雜神糊，痰多稠膩。肝木之餘威未平，痰氣之迷濛不化。擬平肝化痰。

金鈴子（一錢五分切）　廣皮（一錢）　炒竹茹（一錢）　海蛤粉（三錢包）　制香附（二錢研）　雲茯苓（三錢）　陳膽星（五分）　竹瀝半夏（一錢五分）　淡吳萸（二分）　川雅連（五分二味同炒）

二診　肝熱上騰，時仍𩞄雜。清曠之地，為痰熱瀰漫，所以甚覺迷沉。再泄熱化痰。

青鹽半夏（一錢五分）　廣橘紅（一錢）　黑山梔（三錢）　炒竹茹（一錢）　炒栝蔞皮（三錢）　粉丹皮（二錢）　白茯苓（三錢）　淮小麥（三錢）　炒香甜杏仁（三錢）　冬桑葉（一錢）　川雅連（四分）　穀芽（二錢）

某　痰氣交阻陽明，納食中脘痞脹，每至病發，諸氣閉郁，上不得吐，下不得便。脈象弦滑。口燥煩渴，火從氣化，氣由痰阻。宜化痰開鬱。

豆豉（三錢）　廣鬱金（一錢五分）　杏仁泥（三錢）　枳實（一錢）　黑山梔（二錢）　茯苓（四錢）　鹽水炒竹茹（一錢）　白金丸（五分）　蔞皮（四錢）　枇杷葉（四片）

病發時用當歸龍薈丸一錢，礞石滾痰丸二錢，開水送下。

某　肝腎空虛，不能藏納，陰精未復，中氣復虛，以致旋運無權。
濕痰難運，阻於肺下，氣逆短促。痰阻於上，濕趨於下，兩脛為之腫脹。頻進補腎鎮納之方，病不少退。良以歸納之藥，不能化痰，腎欲納而肺不降，殊多掣肘之處。如竟改投降肺化痰之劑，深恐開其上者，更虛其下。脈象虛弦，右部濡滑。正與石頑先生所云痰火之症吻合，深恐介於兩大，不剋制其滋蔓耳。

炒玉竹（三錢）　生甘草（七分）　雲茯苓（四錢）　廣橘紅（二錢）　生米仁（七錢）　川貝母（去心三錢）　苦桔梗（一錢）　紫菀肉（蜜炙二錢）　鮮生薑（蜜炙三錢）　冬瓜皮（一兩炒二味煎湯代水）

邱（左）　感風漸解，停飲宿痰，陸續而出。然氣不足不能推送，液不足不能滑利，張介賓謂熟地乃化痰之聖藥，即此意也，不然安有地黃而化痰者乎。前法小有出入，未便更張。

上黨參（元米炒三錢）　炙生地（五錢）　茯苓神（各二錢）　車前子（一錢五分）　生於術（二錢）　炙鱉甲（五錢）　海蛤粉（三錢）　厚杜仲（三錢）　粉丹皮（二錢）

李（左）　據述病恙，起初乏力，漸至失音。
經云、脾病則四肢不用，不用者無力也，由乏力而漸漸失音，似非脾病矣。殊不知濕困於脾、蘊於胃，濕熱之氣上蒸於肺，肺熱則音不能揚，其時似宜與金被火爍則不鳴之例相比。足又軟弱，似宜與脾胃濕熱上蒸，肺熱葉焦。則生痿躄之例相比。雖非的症，然亦可以意會。閱方中一用白芍，音即低微，為其收守也。
肺脾同病，肺為燥金，故濕熱者當進燥烈，當此之際，似宜流化氣機，清化濕熱，擴清其上蒸之炎。而參耆疊進，冬地頻投，濕熱之氣，滯而不行，漸至一身之營衛皆郁，七八天一更衣，胸腹絆結，少腹成塊，摩則無形，囊足皆腫，呼吸不利，變變奇奇，皆衛氣鬱結之所為，蓋鬱則氣滯，氣滯則不行，能無所見如上乎。麻黃開肺氣，故小效，然無清理脾胃濕熱之功，故始效而終不效。星半祛痰濕，又有耗傷肺陰之弊，故服之覺燥。吾人肝合脾升，膽合胃降，衛氣既郁，胃土安能通降，胃土不降，則膽經之氣，不能獨向下行，於是但有肝木之升，而無膽木之降，所以目昏頭暈，肝陽大動也。後用金匱等法，似覺心思漸入角尖，恐有暴厥暴絕之患。不如且行停藥，半月之後，將拙擬方進七八劑，觀其動靜何如。總之，與其錯服一劑，不如停服一劑，有切當萬穩之法則用，無切當之法則已，問病付藥，殊覺渺茫，未識知己以為何如。抗直不諱之處，必為同道所惡，不得已借一紙之書，以當面談。

土貝母（三錢）　天花粉（二錢）　真建曲（二錢）　川撫芎（一錢）　桑霜葉（一錢）　廣玉金（三錢）　制香附（三錢）　粉丹皮（二錢）　鹽水炒廣橘紅（一錢五分）


<h2>氣鬱</h2>
金（右）　抑鬱傷肝，肝強土弱，胃失通降。食入脹滿，漾漾欲吐，腹中偏右聚形，月事不行，往來寒熱。脈細弦而數。膽為肝之外府，木旺太過，則少陽之機杼不轉。宜平肝調氣，參以散郁。

柴胡（五分醋炒）　白芍（一錢五分酒炒）　制香附（二錢）　白茯苓（三錢）　陳香櫞皮（一錢）　當歸（二錢酒炒）　金鈴子（一錢五分）　粉丹皮（二錢）　延胡（酒炒一錢五分）　炒枳殼（一錢）　干橘葉（一錢五分）

二診　兩和肝胃，參以開鬱，便行稍暢。而中院氣滯，胃失通降。食入脹滿。開合失度，寒熱往來。再和肝胃以舒木鬱。

香附（二錢）　豆蔻花（五分）　炒枳殼（一錢）　女貞子（三錢酒炒）　焦麥芽（二錢）　廣皮（一錢）　佛手花（六分）　沉香曲（一錢五分炒）　當歸（一錢五分酒炒）　逍遙丸（四錢分二次服）

金（左）　先自木鬱土中，中脘有形作脹。脾與胃以膜相連，胃土受侮，脾土亦虛，漸致腹笥脹大，肢腫面浮，目眥帶黃，如是者已經數月，茲交立冬節令，忽然下利，澼澼不爽，膿血相雜，上則噁心嘔吐，嘔出亦帶黑色，四肢厥逆。脈沉如伏。肝強土弱已極，肝為藏血之海，肝經之氣縱橫逆擾，則肝經之血，不克歸藏有發厥之虞。金匱厥陰篇中每以苦辛酸合方，即師其法，能否應手，非敢知也。

烏梅（五分）　川雅連（五分淡吳萸七粒同炒）　白芍（三錢）　黃芩（一錢五分）　乾薑（四分）　甘草（四分）　茯苓（三錢）　佛手花（四分）　干橘葉（一錢五分）

再診　前用金匱苦辛酸法，膿血已退，便利大減，臥得安眠，胃亦略起，脹勢稍得寬鬆。
而氣仍下墜，嘔痰仍黑，目畏火光，小溲紅赤，舌乾口燥，兩手稍溫，兩足仍厥。脈稍起而細弦無力。陰虛木旺，氣火盡越於外，經謂熱勝則腫也。雖見轉機，尚未足恃。擬養肝柔肝，以平氣火，氣行火平，治腫治脹之道，寓乎其中矣。

陳阿膠（二錢）　炒天冬（三錢）　生甘草（七分）　當歸（炒黑二錢）　澤瀉（一錢五分）　生地炭（四錢）　生白芍（三錢）　雲茯苓（三錢）　木瓜皮（二錢炒）　車前子（三錢）　佛手花（四分）

三診　四肢轉溫，面腫大退，脹勢亦減，上衝之氣亦平，小溲漸暢。
然便利仍然不止。昨日停藥一天，今又膿血相雜。脈象細弦。肝強土弱，營不收攝，濕熱蹈暇乘隙，更復傷營。再養血和營，兼清濕熱。

當歸（炒黑二錢）　杭白芍（三錢甘草二分同炒）　生地炭（四錢）　車前子（二錢）　茯苓（三錢）　木瓜皮（三錢）　大腹皮（三錢）　淡芩（一錢五分）　丹皮（炒黑二錢）　駐車丸（三錢）

酌改方　淡芩（一錢五分）　甘草（三分）　乾薑（二分）　丹皮（二錢炒）　木瓜皮（一錢炒）　白頭翁（二錢）　川連（五分）　白芍（三錢與甘草同炒）　秦皮（一錢五分）　黃柏炭（三錢）

四診　改方參用白頭翁湯，膿血大為減少，便利較疏，脹松嘔退，痰色轉白，略能進谷。然利仍不止，兩足腫脹尤甚，有時噁心。脈象細弦。肝強土弱，濕熱傷營，雖屢見轉機，而於大局終無所濟，不得不預告也。再泄脾胃濕熱，參以分化。

製半夏（二錢）　川雅連（六分）　淡芩（一錢五分）　廣橘紅（一錢）　淡乾薑（三分）　豬苓（二錢）　茯苓（三錢）　滑石（三錢）　木通（八分）　生熟薏仁（各五分）　澤瀉（二錢）　白頭翁（三錢）　陳膽星（一錢）

左　情志久郁，肝木失疏。衝脈為肝之屬，衝脈起於氣街，夾臍上行，至胸中而散，以致氣衝脘痞咽阻。姑舒鬱結而苦辛降開。

老川樸（一錢）　老山檀（三分磨沖）　川雅連（五分）　茯苓（三錢）　炒竹茹（一錢）　磨蘇梗（四分）　鬱金（一錢五分）　淡乾薑（四分）　橘皮（一錢）

左　痛抱西河，肝氣抑鬱，腹中㽲痛肌熱口苦舌乾。急宜開展襟懷，以靖氣火。

桑葉（一錢五分）　金鈴子（一錢五分）　川石斛（四錢）　半夏曲（一錢五分炒）　丹皮（二錢）　蜜炙香附（一錢五分）　大麥冬（二錢）　山梔皮（三錢炒）　枇杷葉（二錢去毛）

陳（右）　肝氣抑鬱不舒，左脅下又復作痛，牽引胸膈，口鼻烙熱，目澀頭脹。肝氣不舒，肝火內亢，肝陽上旋。平肝熄肝，兼開氣鬱。

鬱金　金鈴子　制香附　炒枳殼　丹皮　木香　延胡索　干橘葉　冬桑葉　池菊

徐（右）　情懷鬱結，胸中之陽氣，郁痹不舒，胸次窒塞不開，不納不飢，耳脹頭巔烙熱，大便不行。脈細弦微滑。仿胸痹例治。

光杏仁（三錢）　鬱金（一錢五分）　生香附（二錢）　白茯苓（三錢）　栝蔞皮（三錢）　川貝母（一錢五分）　山梔（二錢）　鮮竹茹（一錢五分）　炒枳殼（一錢）　枇杷葉（去毛一兩）

金（右）　情懷鬱結，肝木失疏，以致肝陽沖侮胃土，中脘有形，不時嘔吐，眩暈不寐。脈細弦，苔白質紅。全是風木乾土之象。擬兩和肝胃法。

金鈴子（一錢五分切）　製半夏（一錢五分炒）　炒枳殼（一錢）　川雅連（五分）　白芍（一錢五分土炒）　制香附（二錢研）　延胡（一錢五分酒炒）　代赭石（四錢）　白蒺藜（去刺炒三錢）　淡吳萸（二分與雅連同炒）　旋覆花（二錢絹包）

轉方去川連吳萸，加茯苓竹茹。

再診　氣分攻撐稍平，中脘聚形亦化，嘔吐亦減，寐亦漸安，略能安穀。但胸中有時微痛，所進水穀，頃刻作酸，眩暈帶下，脈兩關俱弦。肝胃欲和未和。再從厥陰陽明主治。

製半夏（一錢五分）　廣皮（一錢）　青皮（四分醋炒）　白芍（一錢五分土炒）　茯苓（三錢）　制香附（二錢研）　川楝子（一錢五分切）　白蒺藜（去刺炒三錢）　乾薑（二分）　川雅連（五分）　代赭石（四錢）　炒竹茹（一錢）

三診　嘔吐已定，攻撐亦平，漸能安穀，肝胃漸和之象也。但少腹仍覺有形攻撐，心悸眩暈，小溲之後，輒覺酸脹。腎氣已虛，不能涵養肝木。再從肝腎主治。

製半夏（一錢五分）　青陳皮（各一錢）　白歸身（一錢五分酒炒）　白蒺藜（三錢）　煅決明（四錢）　金鈴子（一錢五分）　杭白芍（一錢五分酒炒）　阿膠珠（一錢五分）　朱茯神（三錢）　煅牡蠣（四錢）　炒棗仁（一錢）

四診　嘔吐已定，而少腹攻撐，似覺有形，每至溲便，氣覺酸墜，眩暈汗出。肝體漸虛。再平肝熄肝。

金鈴子（一錢五分）　香附（二錢醋炒）　朱茯神（三錢）　生牡蠣（五錢）　白芍（二錢）　甘杞子（三錢）　當歸炭（二錢）　炒棗仁（二錢）　阿膠珠（二錢）　淮小麥（五錢）

畢（左）　抑鬱傷肝，肝氣縱橫，木來剋土，上吐下瀉，有似痧氣。
如此嚴寒，何來痧穢，其為木土相仇，顯然可見。匝月以來，腹中有形，不時攻築肝臟鬱怒衝突之氣也。此時極宜舒郁，而失於調治，以致氣滯腹滿，脾土不能運旋，濁痰因而難化，遂令瀰漫神機，神情呆鈍。脈象沉鬱，重取帶弦，而尺中無力。深入險地不能言治。勉擬化痰以通神機，木旺正虛，無暇過問矣。

製半夏（二錢）　栝蔞仁（五錢蜜汁炒研）　炒枳殼（一錢五分）　九節菖蒲（五分）　遠志肉（五分）　薤白頭（三錢）　陳膽星（一錢）　桔梗（一錢）　生薑汁（三茶匙）　白金丸（七分開水先送下）

改方去白金丸，加白蜜。

曹（右）　咳不甚盛，而咽中梗阻，痰出成粒。此氣鬱痰滯，所謂郁痰是也。

老川樸（一錢）　磨蘇梗（五分）　製半夏（一錢五分）　炒姜皮（三錢）　茯苓（四錢）　光杏仁（三錢打）　香豆豉（一錢五分）　生香附（二錢打）　炒竹茹（一錢）　鬱金（一錢五分）　炒枳殼（一錢）　枇杷葉（四片去毛）

再診　痰多咳嗽如昨。痰在胸中，氣火上逼，故口碎而痛。

製半夏（三錢）　甜葶藶（五分）　雲茯苓（三錢）　光杏仁（三錢）　竹茹（水炒一錢）　蘇子（炒研三錢）　冬瓜子（四錢）　炒枳殼（一錢）　生薏仁（四錢）　葦莖（八錢）

王（右）　營陰不足，厥氣有餘。腹中有形，發則噯噫痛脹，陽氣上旋，耳鳴眩暈。經事不調。氣為血帥，調血當先調氣也。

全當歸　朱茯神　天麻　整砂仁　上廣皮　制香附　白蒺藜　枳殼　香櫞皮　金鈴子

張（右）　膽為甲木，肝為乙木，胃為戊土，脾為己土，五行之中，木本土之所勝，人身內景，膽附於肝葉之內。
驚動膽木，又以年邁正虛，不能制伏，遂致肝臟之氣，亦隨之而動。抑而下者為氣，氣克己土，則撐滿不和，甚至便溏欲泄。浮而上者為陽，陽犯戊土，則嘔吐痰涎，甚至有氣逆行至巔，為酸為脹。脈象弦滑，按之少力，苔白質膩。此皆厥陽犯脾胃致病，胃中之濁，悉行泛動。若久纏不已，恐入衰憊之途。治之之法，補則恐滯而氣壅，平肝又恐迂闊而遠於事情，惟有先降其胃府，和其中氣，能得嘔止安穀再商。正之。

製半夏（二錢）　煨天麻（一錢五分）　制香附（一錢五分）　白茯苓（四錢）　新會皮（一錢）　白蒺藜（三錢炒）　煨生薑（一錢五分）　白粳米（一合）　薑汁炒竹茹（一錢五分二味煎湯代水）

陳（右）　肝氣不和，橫逆入絡，腹痛牽引腰際，心悸耳鳴。再平肝泄肝。

金鈴子（切一錢五分）　橘紅絡（各一錢）　制香附（二錢打）　厚杜仲（三錢）　白芍（一錢五分）　春砂仁（七分後入）　杞子（三錢炒）　甘菊花（一錢五分）

左　心中熱辣，少腹有氣上衝，至胸而散則尤甚。經云、衝脈者起於氣街，並少陰之經，挾臍上行，至胸中而散。龍相不潛，衝脈不和，良有以也。

金鈴子　杭白芍　廣皮　鹽水炒竹茹　白茯苓　炒杏仁　木香　大補陰丸

姚（左）　稟先不足，木失涵濡，沖氣逆行，上干肺臟，單聲作嗆，腹中有氣攻衝，頭巔體震。擬滋水養肝清肺。

丹皮（二錢）　阿膠珠（二錢）　生白芍（二錢）　青蛤散（三錢）　川貝母（二錢）　煅磁石（三錢）　白蒺藜（三錢）　炙生地（四錢）　酒炒女貞子（三錢）　枇杷葉（去毛四片）

二診　腹中有氣攻衝，則頭巔體震，單聲作嗆。日來寒熱兼作，此兼新感。先治其表，再治其本。

霜桑葉（一錢五分）　青蒿（二錢）　黛蛤散（四錢）　女貞子（三錢）　代赭石（三錢）　茯神（三錢）　丹皮（二錢）　川貝母（二錢）　炙龜甲（五錢）　枇杷葉（四片去毛）

孫（左）　血虛不復，木燥生風，經絡不時抽掣，腹脹帶下，沖氣不平，氣衝至脘，則中脘脹滿。宜養血熄肝，參以和胃。

阿膠珠　牡蠣　金鈴子　桑螵蛸　砂仁　炒白芍　佛手　潼沙苑　枇杷葉

二診　脈症相安，然中脘不時痞滿，經絡抽掣。脈細關弦。營血不足，肝陽沖侮胃土。再育陰熄肝，參以調氣。

阿膠珠（三錢）　白歸身（二錢）　香附（一錢五分蜜水炒）　茯苓神（各一錢五分）　土炒白芍（一錢五分）　半夏曲（二錢炒）　金鈴子（一錢五分）　炒山藥（三錢）　潼白蒺藜（鹽水炒各一錢五分）

另備服方

川楝子（一錢五分）　廣玉金（一錢五分）　干橘葉（一錢五分）　炒蔞皮（三錢）　延胡索（一錢）　制香附（三錢）　白蒺藜（三錢）　光杏仁（三錢）　黑山梔（一錢五分）　枇杷葉（四片去毛）

倪（右）　肝胃不和，挾痰內阻。中脘不舒，甚則嘔吐痰涎。脈形弦滑，重按空虛。血虛膽火犯中。姑和中而泄膽木。

桑葉　金石斛　製半夏　海蛤粉　炒杞子　丹皮　白蒺藜　雲茯苓　鉤鉤　水炒竹茹

二診　和中氣，泄少陽，脈象相安。
舌苔薄白，底質帶紅。痰多中脘不舒，迷沉欲寐，甚則嘔吐，其痰更覺膠膩。胃為水穀之海，胃受穀氣，則化津化氣，以調和於五臟，灑陳於六腑也。西河抱痛，則木鬱生火，木火擾中，則脘痞不舒，水穀之氣，為火所煉，則不能化津化氣，而反凝濁成痰，陽明遂失其通降之常，太陰亦失其清肅之令，所以嗆咳痰多，咽中干毛也。傷寒六經中惟少陰有欲寐之條，既非腎陽虛而濁陰瀰漫胸中，即是腎陰虛而真陰不能上潮於心矣，所以一則主以四逆，一則主以復脈也。姑循序進之。

金石斛（四錢）　製半夏（一錢五分）　茯苓（三錢）　廣皮（一錢）　桑葉（一錢五分）　丹皮（二錢）　白蒺藜（三錢）　磨枳實（二分）　鉤鉤（三錢）　遠志肉（五分）　炒竹茹（一錢五分）　薑汁（二匙）　

張（左）　身熱已退，而咽次仍然哽阻。脈象弦滑。還是痰氣交滯。再為清化。

香豆豉（三錢）　枳實（一錢）　雲茯苓（四錢）　白檀香（一錢五分）　炒竹茹（一錢）　光杏仁（三錢）　川樸（一錢）　製半夏（二錢）　磨蘇梗（五分沖）　枇杷葉（四片）

另附噙化丸方　栝蔞（二錢）　黑山梔（三錢）　風化硝（䶀錢五分）　杏仁霜（三錢）　桔梗（三錢）　廣玉金（三錢）

上藥六味，研細末，用淡薑汁白蜜為丸如彈子大，每服一丸，噙化細細嚥下。


<h2>卷八</h2>

<h2>肝火肝陽</h2>
康（右）　木鬱生火，肝火散越。
內熱日久不退，咽中熱沖，頭目昏暈。脈弦大而數，舌紅無苔，滿布裂紋。肝火灼爍，陰津日耗，水源有必盡之勢。草木無情，恐難回情志之病。擬黃連阿膠湯以救厥少二陰之陰，而瀉厥少二陰之火。

清阿膠（溶化沖二錢）　川連（五分雞子黃拌炒）　生白芍（三錢）　地骨皮（二錢）　大生地（五錢）　丹皮（二錢）　女貞子（三錢酒蒸）　川石斛（四錢）　萱花（三錢）

二診　內熱稍輕，而咽喉胸膈仍覺乾燥難忍。舌紅無苔，裂紋滿布。心火劫爍，陰津消耗。惟有涵育陰津為抵禦之計。

大生地（四錢）　阿膠（三錢）　煨石膏（三錢）　石決明（五錢）　黑豆衣（三錢）　大麥冬（三錢）　花粉（二錢）　炒知母（二錢）　雙鉤鉤（三錢）

三診　內熱大減，而仍頭目昏暈，舌燥咽乾。氣火內爍，陰津消耗。再和陰泄熱。

大生地（五錢）　生甘草（五分）　粉丹皮（二錢）　阿膠（三錢）　大麥冬（三錢）　生白芍（三錢）　地骨皮（二錢）　鉤鉤（三錢）　石決明（五錢）　川雅連（三分雞子黃拌炒）

四診　咽喉胸膈燥痛稍減，神情稍振。然仍口渴無津。厥少二陰之火。劫爍胃陰。再救陰泄熱。

西洋參（二錢）　青鹽半夏（一錢五分）　生甘草（五分）　花粉（二錢）　大麥冬（三錢）　煨石膏（五錢）　黑豆衣（三錢）　池菊（一錢五分）　川石斛（四錢）　女貞子（三錢酒蒸）

五診　咽喉胸膈燥痛大減。然耳竅閉塞，眼目昏花，大便不行。少陽鬱勃之火，上升不靖。甘養之中。再參清泄。

西洋參（一錢五分）　花粉（二錢）　丹皮（二錢）　黑山梔（三錢）　黑豆衣（三錢）　大麥冬（三錢）　桑葉（一錢五分）　池菊（二錢）　更衣丸（一錢開水先送下）

六診　胸膈燥痛遞減。目昏耳閉，還是鬱勃之升。再泄少陽而和胃陰。

西洋參　麥冬　黑山梔　黑豆衣　桑葉　南花粉　淡芩　川石斛　池菊花　丹皮

七診　肝木偏亢，上升則為風為火，下行則為郁為氣，所以舌紅俱淡，燥渴俱減，而脹滿氣逆也。疏其有餘之氣，養其不足之陰。

金鈴子（二錢）　沉香（二分乳汁磨沖）　白芍（三錢）　川石斛（三錢）　大天冬（三錢）　香附（蜜水炒二錢）　干橘葉（一錢五分）　煨磁石（三錢）　阿膠珠（二錢）

胡（右）　諸恙較前稍輕，而陽氣化風，鼓動不熄，唇口蠕動，即頰車牽掣，舌強難言。左脈弦大，右脈濡細。夫脾胃開竅於口，唇為脾之華，陽明之脈，環口而交於人中。今肝風所犯部位，皆脾胃兩經所轄之區。

經云、邪之所湊，其氣必虛。苟非脾胃氣虛，何致肝陽濁趨其地。擬歸芍六君，以補脾胃而御肝木，仍參介類以滋水潛陽。

吉林參（一錢）　白茯苓（三錢）　朱茯神（三錢）　杭白芍（三錢）　阿膠珠（二錢）　白歸身（一錢五分）　生於術（二錢）　炒棗仁（二錢）　生鱉甲（五錢）　生牡蠣（八錢）　煅龍齒（三錢）　上濂珠（三分）　上西黃（三釐二味研細分兩次蜜水調服）

鍾（左）　少腹居中為衝脈，兩旁屬肝。
少腹脹滿，按之堅硬，大便旬日方得一解，堅燥異常。每至午後，先厥後熱，氣從上衝，沖則痰涎上湧，頭痛苦厥，刻許方蘇。脈細弦而數，舌紅苔白少津，寐醒則口燥咽乾。此由氣質薄弱，水不涵木，沖氣從而上逆，氣火升動，則液煉成痰，所以痰升苦厥。恐瘛瘲發痙。擬養肝之陰，柔肝之體，以平沖氣。

生鱉甲（六錢）　杭白芍（三錢）　火麻仁（二錢）　粉丹皮（二錢）　白歸身（二錢）　阿膠珠（二錢）　甘杞子（三錢）　大元參（三錢）　金鈴子（一錢五分）　更衣丸（三錢先服）

二診　大便通行，然沖氣時仍上逆，氣衝則中脘聚形，噁心痰湧，頭痛發厥，厥則肢強不語，心中仍然明事，良久方蘇，腹中烙熱，飲食不思。脈形弦數，苔黃質紅。沖氣逆上，皆化為火，氣火上升，煎熬津液，悉化為痰，所謂痰即有形之火也。擬直清氣火，以望厥定胃開，再商調理。

川連（六分吳萸一分同炒）　生芍（一錢五分）　玳瑁片（三錢）　川楝子（三錢）　淡芩（一錢五分）　丹皮（二錢）　大元參（三錢）　栝蔞皮（五錢）　蛤粉（三錢）　川貝（二錢）　水炒竹茹（一錢五分）　陳關蟄（一兩）　濂珠（三分）　青黛（一分）　川貝母（三分）　真金箔（一張四味研末另服）

賈（左）　氣喘不止，厥氣盡從上逆，無形之火亦隨之而上，火沖之時，懊憹欲去衣被。金無制木之權。姑清金平木。

栝蔞霜（四錢）　杏仁泥（三錢）　川貝母（二錢）　鬱金（一錢五分）　海浮石（三錢）　風化硝（七分）　黑山梔（二錢）　蛤粉（四錢）　粉丹皮（一錢四分）　竹茹（鹽水炒一錢）　枇杷葉（六片）　

二診　大便未行，灼熱依然不退，寅卯之交，體作振痙，而脈並不數。無非肝膽之火內熾，不得不暫排其勢。

杏仁泥（三錢）　羚羊片（一錢五分）　鬱金（一錢五分）　丹皮（二錢）　竹茹（一錢）　栝蔞仁（五錢）　法半夏（一錢五分）　川貝母（二錢）　青黛（五分包）

三診　火熱之勢稍平，略近衣被，不至如昨之發躁，咽喉氣結稍舒。的屬痰滯阻氣，氣鬱生火。再展氣化而清熄肝膽。

栝蔞霜　夏枯草　羚羊片　鬱金　川貝　橘紅　鮮菊葉　松羅茶　黑山梔　杏仁　枳實

四診　火熱漸平，然兩脅脹滿氣逆，甚至發厥。良由氣鬱化火內熾，火既得熄，仍還於氣。再平肺肝之逆而開鬱化痰。

鬱金　杏仁　竹茹　山梔　丹皮　蒺藜　橘紅　枳殼　枇杷葉　皂莢子（一錢五分重蜜塗炙研末每服分許蜜水調）

五診　中脘不舒，兩脅下脹滿，妨礙飲食，不能馨進，氣逆不平。脈象沉弦。此肝藏之氣，挾痰阻胃，胃氣不降，則肺氣不能獨向下行，所以氣逆而如喘也。

整砂仁　廣皮　杏仁　旋覆花　製半夏　炒枳殼　香附　蘇子　徭桂（二分研末飯丸）

六診　中脘漸鬆，兩脅脹滿亦減，氣逆火升略定。的是寒痰蔽阻，胃氣欲降不得，肺氣欲降無由，一遇辛溫，陰霾漸掃，所以諸恙起色也。再從前法進步。

桂枝　製半夏　瓦楞子　茯苓　薤白頭　枳實　廣玉金　栝蔞仁　橘皮　乾薑

蔣（右）　肝火痰熱未平，開合失度，又作寒熱，熱則陽氣挾痰，浮游上擾，神明為之不治。清化痰熱，參以熄肝，自當徐愈也。

鬱金（一錢五分）　陳膽星（四分）　黑山梔（二錢）　西血珀（五分蜜水先調服）　炒遠志（五分）　天竺黃（三錢）　丹皮（一錢）　桑葉（一錢）　九節石菖蒲（五分）

左　病後自汗，咽中牽膩，有時火從上升，則肌膚灼熱。脈數軟滑。此由甲木與戊土不降，而乙木獨升。恐損久不復。

製半夏（一錢五分）　廣皮（一錢五分）　地骨皮（三錢桂枝四分煎汁收入）　栝蔞皮（一錢五分）　蛤粉（三錢包）　竹茹（一錢五分薑汁炒）　茯苓（四錢）　建澤瀉（一錢五分）　枇杷葉（四分去毛）　淮小麥（一兩煎湯代水）

費統帥　腎虛則生火，木燥則生風，水虧木旺，肝風鴟張，風乃陽化，故主上旋。
陽明胃土，適當其沖，所以中脘不時作痛。木侮不已，胃土日虛，而風陽震撼，所以左乳下虛里穴動躍不平。肝風上旋至巔，所以頭昏目重，一身如坐舟中。肝為藏血之海，肝臟既病，則榮血不和，遍體肌膚作麻。吾人臟腑陰陽，一升必配一降。肝、臟也，本主左升。
膽腑也，本主右降。升者太過，則化火化風，降者太過，則生淪陷諸疾，必得升降控制，而後可以和平。今肝升太過，則膽降不及，膽木漂拔，所以決斷無權，多疑妄恐，面色並不虛浮，而自覺面腫，陽氣壅重於上故也。舌苔白膩，冷氣從咽中出，以肝膽內寄相火，陽氣升騰，龍相上逆，寒濕陰氣，隨風泛動。倘實以寒濕盛極，而致咽中冷氣直衝，斷無能食如平人之理。丹溪謂上升之氣，自肝而出，中挾相火。夫邪火不能殺穀，而胃虛必求助於食，可知胃虛乃胃之陰液空虛，非胃之氣虛也。脈象細弦而帶微數，亦屬陰虛陽亢之徵，為今之計，惟有靜藥以滋水養肝，甘以補中，重以鎮攝。陽氣得潛，則陰氣自收，盜汗亦自止也。特內因之症，不能急切圖功耳。

玄武板（六錢炙）　煅龍骨（三錢）　塊辰砂（三錢）　大生地（四錢）　生牡蠣（六錢）　白芍（二錢）　天冬（二錢）　茯神（三錢）　生熟草（各三分）　洋青鉛（六錢）　淮小麥（六錢）　南棗（四枚）

趙（左）　命火向來不足，火不生土，土弱生痰，原屬痰飲之類，雖有咳嗽，亦無足異。乃於去夏偶感風邪，

邪與痰合，咳愈不止。
猝受驚恐，震動膽木，膽為肝之外府，附於肝葉之內，此響彼應，肝火上犯，致咳劇而吐穢痰。斯時當作痰治，導肝火濕熱下行。乃漫進參耆壅補，肝火痰熱，阻肺不出，如油入面，莫之能泄。咳熱痰穢，經年以來，日就沉困，臍上有形動躍。夫臍上為太陰脾土部位，此時肺金久損，金水無由相生，炎上之火日熾，似非壯水滋其化源，不足以制其燎原之勢。然水邪干犯土位，臍上如此悸動，稠膩之藥，勢難嘗試。脈右寸小澀，關部帶滑，尺部細沉，而左寸關俱弦，尺部微弱。病屬肝火挾痰蒸肺，蔓延而至氣陰皆虛，滋腎益肺，則礙於脾土，理濕化痰，則礙於肝木。勉擬益水之上源，而兼泄熱化痰。請正。

南北沙參　炒麥冬　海蛤粉　炒蔞皮　冬瓜子　海浮石　雲茯苓　鮮竹茹　枇杷葉　肺露

陳子岩　向有肝陽，時發時止。
茲則少腹脹硬，大腹脹滿，中脘脹痛，勢不可忍，噁心泛嘔，其味甚酸，心胸𩞄雜，大便不行。脈象細弦而數，苔黃質膩。骨熱皮寒，氣逆短促。少腹居中為衝脈。兩旁屬肝。考衝脈部位，起於氣街，夾臍上行，至胸中而散，足見下則少腹，上則胸脘，皆衝脈所轄之區。
今沖氣逆行，衝陽逆上，胃為中樞，適受其侮，所以為痛為𩞄雜為噁心，諸恙俱作矣。膽為肝之外府，為陰陽開合之樞紐，肝病則少陽甲木開合失常，為寒為熱，似與外感不同。所慮者氣衝不已，致腎氣亦動，轉成奔豚之候。茲議兩和肝胃，參以鎮逆。方備商裁。

川雅連（五分）　淡乾薑（四分）　川桂枝（四分）　製半夏（二錢）　代赭石（四錢）　旋覆花（二錢）　金鈴子（二錢）　延胡索（一錢五分）　陳皮（一錢）　土炒白芍（一錢五分）　薑汁炒竹茹（一錢）

二診　兩和肝胃，參以鎮逆，中脘脹痛已止，噁心𩞄雜吞酸亦定。
然大便未行，痰氣欲降無由，遂致氣竄入絡，兩季脅異常作痛，牽引腰膂背肋，不能轉側。更加煙體失癮，氣不運行，其勢益甚，竟至發厥。幸吐出稠痰數口，方得稍定。脈象細弦，重按帶滑。絡氣痹阻，恐其復厥。勉與蔭棠先生同議逐痰通府宣絡。非敢率爾，實逼處此也。方備商裁。

薤白頭（三錢）　栝蔞仁（三錢）　竹瀝半夏（一錢五分）　旋覆花（二錢）　猩絳（六分）　橘皮絡（各一錢）　冬瓜子（三錢）　茯苓（三錢）　青蔥管（三莖）　控涎丹（五分橘絡湯先送下）

三診　投劑後季脅腰膂痛止，大便一次甚暢，日前之所謂痛脹阻隔，快然若失，不可不為轉機。
惟氣時上逆，甚至如喘，胸悶酸涎上泛，頭昏眩暈，雖頻頻吐痰。自覺欲出未出者尚多。脈象弦滑而數，重按少力。絡氣之滯，雖得宣通，而木火不平，與濁痰相合，蒸騰於上，消爍陰津，所以舌苔黃掯干毛，恐起糜腐。擬清泄木火，化痰救津。留候蔭棠兄裁奪。

黑山梔（三錢）　炒黃川貝（二錢）　光杏仁（去尖三錢）　大麥冬（三錢）　栝蔞皮（三錢）　海蛤粉（三錢）　霍石斛（四錢）　鮮竹茹（二錢）　鮮枇杷葉（一兩）　左金丸（八分包煎）　白金丸（五分先吞服）

四診　清泄木火，化痰救津，頗能安寐。
舌苔邊尖較化，干毛轉潤，脈數較緩，神情略為振卓，但時帶嗆咳，咳則氣從上升。兩季脅吊痛，略聞食臭，輒增𩞄雜頭暈。丹溪云、上升之氣，自肝而出。經云、諸逆衝上，皆屬於火。良由厥氣縱橫之餘，餘威尚盛遂至氣化為火，逆犯肺金，消爍津液，其水源之不能涵養肝木，略見一斑。若肝膽之火，挾龍雷上逆，便是喘汗之局。茲與蔭棠先生同議滋水養肝，兼泄氣火。前人謂痰即有形之火，火即無形之痰，冀其火降，痰亦自化，然非易事也。

陳阿膠珠（二錢）　大麥冬（三錢）　霍石斛（四錢）　粉丹皮（二錢）　生白芍（一錢五分）　黑山梔（一錢五分）　炒栝蔞皮（三錢）　炒黃川貝（三錢）　海蛤粉（三錢）　秋石（一錢）　煅磁石（三錢）

五診　舌黃大化，潤澤有津，口渴自減，漸能安穀。
但氣火不平，挾痰上逆，肺為華蓋，適當其沖，頻頻嗆咳，痰雖欲出，礙於兩脅之痛，不能用力推送，致喘呼不寧，欲寐不得，神情煩懊。脈象細弦。咽中燥痛，一派氣火升浮之象，非濟之以水，不足以制其火。然壯水之品，無不膩滯，痰熱阻隔，不能飛渡而下，經謂虛則補其母，肺金者，腎之母氣也。擬益水之上源，仍參清泄氣火，而化痰熱。

北沙參（四錢）　西洋參（一錢五分）　霍石斛（四錢）　川貝母（一錢五分）　冬瓜子（四錢）　栝蔞皮（三錢）　海蛤粉（四錢包）　旋覆花（一錢五分包）　猩絳（六分）　青蔥管（三莖）　鮮枇杷葉（一兩去毛）　陳關蟄（一兩）　大地慄（四枚三味煎湯代水）　濂珠（三分）　川貝母（五分二味另研末先調服）

六診　益水之上源，參以化痰，胃納漸起，諸恙和平。然時仍嗆咳，咳嗽引動，氣即上衝，咽中微痛。脈象細弦。肝經之氣火升浮，遂致在上之肺氣不降，在下之腎陰不攝。擬益腎水以涵肝木，使陰氣收納於下，略參化痰，使不涉呆滯。

炒鬆生地（四錢）　霍石斛（三錢）　青蛤散（五錢包）　車前子（鹽水炒三錢）　煅磁石（三錢）　大麥冬（二錢）　生白芍（二錢）　懷牛膝（一錢五分鹽水炒）　川貝母（二錢）　秋石（一錢五分）　瓊玉膏（四錢）

唐（右）　濕痰素盛，每至春升之際，往往神情迷倦。平時精神不振，耳鳴如蟬。脈象細弦。雖有濕痰，而營分更虛，風陽上逆，所以舌心剝脫也。擬養營而不涉柔膩。

白歸身（二錢酒炒）　黑豆衣（三錢）　土炒奎白芍（一錢五分）　海蛤殼（五錢）　制首烏（四錢）　奎黨參（三錢）　潼白蒺藜（各二錢鹽水炒）　雲茯苓（三錢）　竹瀝半夏（一錢五分）

二診　補氣以助健運，則濕痰不化而自化。養營以助滋涵，則肝陽不熄。而自熄前方已見和平，仍守前意。

奎黨參（三錢）　白歸身（一錢五分）　白茯苓（三錢）　海蛤粉（四錢）　炒於朮（二錢）　竹瀝半夏（一錢五分）　廣橘紅（一錢）　制首烏（四錢）　潼沙苑（鹽水炒三錢）　六君子丸（三錢）

周（右）　便泄雖止，腹仍攻鳴，眩暈氣逆，衝陽上升，脾土失和。宜育陰以制陽氣上逆之威，抑木即所以安脾也。

阿膠珠（二錢）　土炒白芍（一錢五分）　白蒺藜（三錢）　池菊花（一錢五分）　炙黑草（五分）　炒木瓜皮（一錢五分）　黑豆衣（三錢）　海蛤粉（三錢）　茯苓（三錢）　鹽水炒竹茹（一錢）

孫（左）　向有遺精，腎水空乏，肝陽上升，擾神則心悸，外越則為汗，上升則頭眩耳鳴。脈象虛弦。非壯水不足以涵木也。

元武板（六錢先煎）　煅磁石（三錢）　麥冬（辰砂拌三錢）　女貞子（三錢酒蒸）　生牡蠣（六錢）　生白芍（三錢）　黑豆衣（三錢）　阿膠珠（二錢）　辰茯神（三錢）　大補陰丸（二錢淡鹽湯晨服）

程（右）　肝陽上升不熄，眩暈目昏，四肢作酸。脈弦而滑。此肝風與濕相合，風主動搖，所以身如舟行也。

於朮炭　茯苓　桂枝　炙甘草　煨天麻　蜜炙乾姜　澤瀉　二妙丸

二診　足膝軟弱稍退，而寐不能酣，閤眼則光明異景疊呈。此陽氣乘於陰位。前法再進一層。

朱茯神（三錢）　白蒺藜（三錢）　菊花（一錢五分）　秦艽（一錢五分）　川桂枝（四分）　煨天麻（一錢五分）　製半夏（一錢五分）　焦秫米（二錢包）　二妙丸（二錢）

徐（左）　中脘之下，有形攻撐跳動，寤難成寐。脈象左弦。此由肝氣抑鬱，肝陽上擾。急宜開懷頤養，不可專恃藥力。

酸棗仁（二錢研）　煅龍齒（三錢）　金鈴子（一錢五分）　夜交藤（四錢）　朱茯神（三錢）　制香附（二錢）　杭白芍（一錢五分酒炒）　陳廣皮（一錢）　炒枳殼（七分）　左金丸（四分先服）

二診　上衝之氣已平，而仍心悸少寐，牙齦脹痛，大便不行。還是肝陽撼擾，走竄胃絡也。

辰天冬（三錢）　朱茯神（三錢）　石決明（五錢）　元參（三錢）　川石斛（四錢）　煅龍齒（三錢）　夜交藤（四錢）　鉤鉤（三錢後入）　活水蘆根（一兩去節）　青果（三枚打）

嚴（左）　體豐濕痰素盛，熬夜勞神。
陽不收藏，致肝陽挾痰上升。頭昏眩暈，噁心欲嘔，胸悶不舒。脈象糊滑，關部帶弦，舌苔濁膩。痰火交熾。恐風旋不熄，而致發痙。

製半夏（三錢）　枳實（一錢）　煨天麻（一錢五分）　白茯苓（三錢）　制南星（七分）　橘皮（一錢）　炒竹茹（一錢）　白蒺藜（三錢）　白殭蠶（一錢五分）　白金丸（一錢開水送下）

二診　化痰熄肝，眩暈噁心已定，熱亦退楚。前法入出，以清邪藪。

製半夏（二錢）　茯苓（三錢）　煨天麻（一錢五分）　牛膝（三錢）　白蒺藜（三錢）　陳膽星（五分）　上廣皮（一錢）　炒竹茹（一錢五分）　蛤殼（五錢）　大地慄（三枚）

張（右）　產後月事不來，血虛火熾，春升之際，忽發嘔吐，味帶酸苦，口渴咽燥氣從上升，少腹先滿，中脘氣衝。脈細弦少力。血不養肝，遂致沖氣肝陽逆上。擬和肝胃之陰。

金石斛（三錢）　大天冬（二錢）　生熟白芍（各一錢五分）　阿膠珠（二錢）　白蒺藜（三錢）　鹽水炒牛膝（三錢）　煅磁石（三錢）　大生地（四錢）　紫蛤殼（六錢）　車前子（三錢）

二診　上升之氣稍平，噁心亦減，咽燥較潤。的是衝陽上逆。再育陰養肝以平沖逆之威。

大生地（四錢）　生白芍（三錢）　生熟甘草（各二分）　川貝（一錢五分）　阿膠珠（三錢）　紫蛤殼（五錢）　炒木瓜皮（一錢五分）　牛膝（鹽水炒三錢）　大天冬（三錢）　生山藥（三錢）　車前子（一錢五分）

三診　上升之氣漸平，胸次窒悶已開，咽燥噁心，彷彿全定，惟稍帶嗆咳。還是陰分未復，衝陽逆上，肺失降令。從效方出入。

大生地（四錢）　生白芍（三錢）　生熟甘草（各二分）　牛膝（三錢）　阿膠珠（三錢）　紫蛤殼（五錢）　炒木瓜皮（一錢五分）　山藥（三錢）　川貝母（一錢五分）　牡蠣（六錢）

四診　滋腎育陰，以制衝陽，氣升既平，渴亦大定，痰亦漸少，胃納較進。效方擴充，再望應手。

大生地（五錢）　大天冬（三錢）　炒山藥（三錢）　生熟草（各二分）　阿膠珠（三錢）　生白芍（三錢）　紫蛤殼（五錢）　白茯苓（三錢）　煅牡蠣（六錢）　八仙長壽丸（四錢二次服）

五診　滋水育陰，以制衝陽，胃納漸增，以中氣下根於腎也。氣逆既定，稍涉勞勩，猶覺沖逆，虛而未復，必然如此。起居寒暄，當格外珍衛。

大生地（五錢）　鹽水炒牛膝（三錢）　炒山藥（三錢）　酒炒白芍（三錢）　阿膠珠（三錢）　紫蛤殼（三錢）　大天冬（三錢）　白茯苓（三錢）

陳（右）　營血不足，肝氣有餘。中氣痞阻，眩暈耳鳴，心悸少寐。宜養血熄肝。

制香附　金鈴子　白歸身　杭白芍　清阿膠　炒棗仁　朱茯神　煅決明　白蒺藜　煨天麻　甘菊花

二診　向有肝厥，肝氣化火，劫爍陰津，致營液不能營養。遍身筋骨作痛，眩暈心悸耳鳴，顴紅火升，熱熏胸中，胸次窒悶，腎水不能上潮於心，時常倦睡。脈細弦尺澀。宜滋腎之液，以熄風木。

阿膠珠　生地　天冬　黑豆衣　元參　白芍　女貞子　朱茯神　生牡蠣　白歸身　淮小麥

三診　生氣通天論曰、陽氣者精則養神，柔則養筋。
又曰、陽氣者煩勞則張，精絕，闢積於夏，使人煎厥。內經極言陽火內燃，氣血煎熬，陰不含抱，陽火濁炎，一時陰陽幾離，遂為煎厥，經義如此。原屬大概。今診脈象細弦，左尺小澀，右尺不藏。病起於數年前，屢屢發厥，旋即經事遲行，甚至一年之中僅來兩次，其陽氣之吸灼，陰液之消耗，略見一斑。茲則肩背腰膂股腨皆痛，火時上升，心悸耳鳴頭暈。
據述操持煩勞，甚於平人。顯由煩勞激動陽氣，壯火食氣，遂致陽明絡空，風陽乘虛入絡，營血不能榮養筋絡，是失其柔則養筋之常也。心為陽，心之神為陽中之陽，然神機轉運，則神氣靈明，神機不運，則神氣矇昧，所以離必中虛，其足以轉運陽神者，陰津而已矣。今風陽亢盛，陰津日虧，雖有陽神，而機樞不運，所以迷沉善寐，是失其精則養神之常也。舌苔或黃或白，或厚膩異常，有似陰虛之中，復夾濕邪為患。殊不知人必有胃，胃必有濁，濁隨虛火升浮，舌苔自然變異，從可知濁乃假濁，虛乃真虛也。治之之法，惟有甘以益胃，滋腎祛熱，以熄風木。然必安靜勿勞，方能奏功，不可不知。

大生地（六兩）　白歸身（酒炒二兩）　木瓜皮（炒一兩五錢）　杭白芍（酒炒二兩）　大熟地（四兩）　黑元參（三兩）　朱茯神（三兩）　黑豆衣（三兩）　肥玉竹（三兩）　大天冬（三兩）　金石斛（劈開四兩）　潼沙苑（秋石水炒二兩）　女貞子（酒蒸三兩）　大麥冬（三兩）　西洋參（三兩）　野於朮（人乳拌蒸一兩）　甘杞子（秋石水炒三兩）　柏子仁（去油三兩）　厚杜仲（秋石水炒三兩）　小兼條參（秋石水拌另煎衝入八錢）　生熟甘草（各七錢）　粉丹皮（二兩）　生牡蠣（八兩）　陳阿膠（溶化沖四兩）　龜板膠（溶化沖四兩）

上藥煎三次，去渣，再煎極濃，以溶化二膠兼條參湯衝入收膏，每晨服七八錢，漸加至一兩餘，開水沖化。

楊（左）　陰分久虛，下虛上實，風陽上逆，腹中極熱，眩暈火升，精水不固。脈象細弦，尺部帶澀。水虧木旺。宜介類潛伏陽氣。

元武板（一兩先煎）　生牡蠣（六錢）　阿膠珠（三錢）　生甘草（五分）　大生地（四錢）　生白芍（三錢）　黑元參（三錢）　大淡菜（二隻）

二診　陽升不寐，風陽鼓動則心悸。火之不降，由於水之不升，水之不升，由於水之不足。

生鱉甲（五錢）　生龜板（一兩）　生山藥（三錢）　塊辰砂（三錢）　茯苓（三錢）　生牡蠣（七錢）　生白芍（三錢）　粉丹皮（三錢）　大淡菜（二隻）　金器（一件）

吳（右）　血虛木旺，肝陽上升。頭脹眩暈，發則𩞄雜易飢，心神擾亂。脈濡細，關弦尺澀。養肝以和陽氣。

阿膠（二錢）　酒炒白芍（二錢）　黑豆衣（三錢）　牛膝（鹽水炒三錢）　池菊（一錢五分）　酒炒歸身（三錢）　炙黑草（五分）　杜仲（鹽水炒三錢）　茯神（三錢）　炒棗仁（二錢）　淮小麥（五錢）　大南棗（三錢）

李（左）　脈漸耐按。頭暈似有漂浮之意。陽升不熄。當助其所以制伏陽氣者。

白歸身　龜甲心　黨參　煅龍骨　茯苓神　磁朱丸　生地炭　煅牡蠣　白芍　煅決明　製半夏

方（右）　嘔吐已止，𩞄雜亦減，然左脅下閃閃若動，身體有飄浮之意。無非陽氣之升逆太過也。

製半夏　白蒺藜　磁石　茯苓神　參鬚　橘紅　煨蛤殼　龍齒　塊辰砂　金器

褚（右）　體豐多濕，濕盛生痰，痰在胸脘，甚則嘔吐。
吾人肝膽表裡相應，肝上升則化心營，膽下降則化相火，胃居於中，為升降之中道，膽宜降，胃亦宜降。今胃中為痰氣所阻，胃氣不能通降，則膽木之氣不能獨向下行，於是但有肝之升，而無膽之降，遂成一有升無降之局，所以一身如坐舟中，有似虛空提起，目常帶赤，即是膽中之氣火，挾命陽浮逆於上也。脈象弦滑。為中風之根。所進一派黏膩陰柔之藥，是抱薪而救火也。吾見愈者亦罕矣。

製半夏　煨天麻　橘紅　枳實　制南星　雲茯苓　白蒺藜　炒竹茹　白金丸　磁朱丸

又　脈稍柔緩，軀體之升浮蕩漾，亦減於前。水不涵木，固令陽氣上升，殊不知胃膽不降，亦能使之上逆。藥既應手，無庸更章。

製半夏　制南星　枳殼　廣陳皮　杏仁泥　栝蔞皮　澤瀉　竹茹　鉤鉤　磁朱丸

某　由脘脅阻窒，而致火沖不寐，肌膚髮疹，面目帶腫。脈細弦滑，此肝火挾痰內阻，水火升降之道不通，坎離不相交濟。宜清氣化痰。

製半夏　制南星　酸棗仁　炒枳殼　橘紅　川雅連　粉丹皮　茯苓神　炒竹茹　桑葉

凌（右）　便血之後，血虛不復，肝陽上僭。眩暈心悸，面浮肢腫，帶下連綿，經事澀少。一派內虧見證。擬養肝熄肝，兼攝奇脈。

生地　牡蠣　山藥　桑螵蛸　潼沙苑　阿膠　於朮　茯神　黑豆衣　湖蓮肉

二診　經來稍暢，胃亦略起。然仍眩暈心悸，面浮肢腫。血虛木旺陽升效方踵進。

全當歸（一錢五分）　紫丹參（一錢五分）　池菊花（一錢五分）　桑螵蛸（三錢）　黑豆衣（三錢）　煅牡蠣（三錢）　阿膠珠（三錢）　潼沙苑（三錢）　湖蓮肉（三錢）

虞（左）　自幼風痰入絡，每至發痙，輒嘔出痰涎而愈。
茲當一陽來復，肝陽暴升，肝氣橫逆，發痙之後，氣撐脘痛嘔惡。風木干犯胃土，胃土不能下降，肝經之氣，漸化為火。以致發熱頭脹，連宵不能交睫，口渴欲飲，大便不行。脈細弦數，舌紅苔白浮糙，中心帶灰。木犯胃而胃陰暗傷之象。恐復致厥。擬甘涼益胃，參以平木。

金石斛（四錢）　白蒺藜（三錢）　川楝子（三錢）　左金丸（八分先服）　半夏曲（一錢五分）　佛手花（八分）　延胡索（一錢五分）　枇杷葉（去毛三片）　橘葉（一錢）　活水蘆根（五錢）

王（右）　向有痰飲，茲則心悸不寧，遍身筋脈動躍，背脊寒冷，漸即汗出。脈象弦滑，舌胖苔膩。此肝陰不足，脾胃濕痰悉隨肝陽鼓舞，君火為水氣所幹，以致搖撼震動。無性命之憂，有頻年之累。

茯苓神　石菖蒲　製半夏　廣橘紅　真武丸　遠志肉　塊辰砂　煨天麻　指迷茯苓丸

高（右）　兩和肝胃之陰，肅肺以通腸痹，肺與大腸本相表裡，清肅之令一行，府氣自然通降，所以藥進之後，如鼓應桴，大便即解。
甘以養胃，陽土得和，風木之氣，不能動輒搖撼，所以煩𩞄之狀已定，身熱退清，面紅赤轉淡。脈弦大轉柔，舌苔浮腐頓化。惟不易酣寐，而易汗出，還是陽不藏斂之兆。其為伏邪之後，肝胃陰傷，可謂毫髮不爽矣。若踵餘邪蘊濕論治，則陰愈傷而熱愈甚，熱愈甚則邪愈不敢撤，真有不堪設想者。今藥既平反應驗，無庸再事更章。方草正之。

金釵石斛　鮮竹茹　炒杞子　茯神　火麻仁　淮小麥（煎湯代水）　半夏曲　地骨皮　鉤鉤　白蒺藜　煅龍齒


<h2>肝風</h2>
張（左）　外風已解，內風暗動，睡臥心神昏亂稍定，而時易汗出。陽氣不收。再和陰攝陽。

金石斛（四錢）　炒棗仁（二錢）　煅牡蠣（四錢）　川貝母（二錢）　茯神（三錢）　地骨皮（二錢）　生甘草（三分）　海蛤粉（三錢）　淮小麥（五錢）　糯稻根（四錢）

二診　心神漸清，汗出亦止。然肢體無力，口渴欲飲，胃呆少納。再和肝胃之陰。

金石斛（四錢）　白蒺藜（三錢）　黑豆衣（三錢）　茯苓（三錢）　池菊（一錢五分）　半夏曲（二錢炒）　橘白（一錢）　生甘草（三分）　生熟穀芽（各一錢）

李（左）　頭暈而四肢厥逆，欲吐不吐，欲瀉不瀉，半月之中，連發兩次。厥逆既回，而頭暈汗出不定。此由肝風上旋，與時行之病不同。擬熄肝和陽。

炒棗仁　煅龍骨　茯神　白芍　地骨皮（桂枝二分同炒）　黑豆衣　白蒺藜　煅牡蠣　池菊花　淮小麥

王（左）　心胸灼熱既退，寐亦稍安，而時仍眩暈。痰熱化火，上旋頭巔，肺胃交通之路，為痰所阻，陽出而陰不得入，所以動輒氣逆也。

光杏仁　青鹽半夏　蜜炙橘紅　白蒺藜　炒川貝　海蛤粉　天麻　薤白頭　栝蔞仁　澤瀉　雲苓

胡（左）　用龍牡救逆法，肌膚甲錯大退，四肢厥冷，筋惕肉瞤俱減，而仍悸暈耳鳴。還是陽氣少藏，恐尚周折。

白蒺藜　龍骨　朱茯苓　穭豆衣　鉤鉤　煨天麻　炒棗仁　牡蠣　淮小麥　金器

服此方諸症皆減，惟眩暈耳鳴異常，以苔膩為胃有濁痰，用膽星白金丸，寐安，余不應。
曰、少陽膽火不泄，用桑皮丹梔夏枯決明加磁朱丸。乃應。耳仍不聰，加用龜甲。耳漸聰，又增帶下。曰、亦是陽不上升，用鹽水炒柴胡青葙子炒椿根皮萆薢白芍牡蠣伏龍肝，乃定。可謂怪證也。（正蒙附志）

楊（左）　向有肝陽，邇來神氣不能自持，言語錯雜，健忘善悲。脈弦虛大，右部歇止。此心腎交虧，水火不能交接。八秩大年，何敢言治。

龜甲心　生地炭　遠志肉　鹽水炒牡蠣　朱茯神　辰麥冬　九節菖蒲　砂仁　上濂珠　西血珀（二味研細先服）

蔣（右）　左腹向有積聚，每至一陽將復，輒心悸耳鳴，四肢烙熱，一陰來復，諸病漸安。
今咳逆雖止，四肢烙熱如昨，食不馨增。肢體困乏。脈象沉澀，右關獨弦。此由肝氣失疏，肝陽逆犯陽氣未能遽斂。擬和中醒胃，兼養肝陰，陰生則陽自長也。

制首烏　黑豆衣　青葙子　川石斛　朱茯神　女貞子　製半夏　白蒺藜　白芍　竹茹（鹽水炒）　浮小麥（一兩煎湯代水）

左　偏枯三載，飲食如常。
五六日前大拇指忽發疔瘡，陽明濕熱之盛，略見一斑。前晚惡熱，欲去衣被，昨晨復食麵包，胃氣壅實，甲木之氣，不能下降，遂致肝風挾痰上升，清竅為之蒙閉，神昏不語，喉有痰聲，脘腹飽滿，頭汗溱溱，而汗有穢氣。脈象弦滑，舌紅苔黃，中心黴黑。唇口蠕動。痰火蒙閉於內，濕熱熏蒸於上。恐蒙閉不開，風陽震動，而致厥脫，勉擬清泄痰火，芳開蒙閉。請商。

烏犀角（五分磨沖）　天竺黃（二錢）　白蒺藜（三錢）　粉丹皮（二錢）　膽星（八分）　鉤鉤（三錢）　菖蒲根（三錢）　栝蔞皮（三錢）　竹半夏（一錢五分）　至寶丹（一丸菖蒲湯化服）

胡（右）　肝木縱橫，腹中脹滿。絡隧氣阻，肩臂作痛。再疏肝之用，養肝之體，而以養血和絡兼之。

川斷肉　金鈴子　柏子仁　桑椹子　白芍　川玉金　木防己　橘皮絡　香櫞皮　砂仁　香附　當歸

另常服史國公藥酒

右　營陰不足，肝火風上旋。由頭痛而至口眼喎斜，舌強言謇。脈細弦數。此風火蒸痰，襲入少陽陽明之絡。擬化痰平肝泄熱。

冬桑葉（一錢）　遠志肉（三分）　白殭蠶（三錢）　池菊花（一錢五分）　粉丹皮（一錢五分）　黑山梔（三錢）　石菖蒲（三分）　煨天麻（一錢五分）　鉤鉤（三錢）　松羅茶（一錢）　青果（三枚）

王（左）　向有肝陽，一陽來復之時，加以情懷怫鬱，以致甲木不降，乙木勃升，心悸不寐，肉瞤筋惕，肢震頭搖。脈細而沉取弦搏，苔濁厚膩。此由肝火風震撼，津液凝痰，痰轉化熱，遂與風火彼此相煽，而有莫御之勢矣。擬化痰熄風，參以寧神鎮肝。

膽星（六分）　天麻（一錢五分）　鉤鉤（三錢）　穭豆衣（四錢）　茯苓神（各二錢）　竺黃（三錢）　半夏（一錢五分）　橘紅（一錢）　珍珠母（五錢）　大淡菜（二隻）　金器（一件懸煎）　童便（半杯每日另服）

二診　化痰熄肝，脈證相安。然仍筋惕肉瞤，悸眩不寐。脈象弦滑，舌苔膩濁。痰火風鼓旋不熄。再化痰熄肝。

製半夏（二錢）　橘紅（一錢）　茯苓神（各二錢）　膽星（三錢）　煅磁石（三錢）　龍齒（三錢）　牡蠣（五錢）　珍珠母（一兩）　天麻（一錢五分）　塊辰砂（三錢）　大淡菜（二隻）　雞子黃（一枚）

任（左）　咳嗽大退，火從上衝亦平。足見痰癧貫珠，皆少陽膽火挾痰流竄，木叩金鳴也。

粉丹皮（二錢）　羚羊片（一錢先煎）　菟絲子（四錢）　川貝母（一錢）　天花粉（二錢）　黑山梔（三錢）　青蛤散（五錢）　杏仁泥（二錢）　鬱金（一錢五分）　桑葉（一錢）　枇杷葉（三片去毛）

某　向有肝氣，不時脹滿。茲則頭眩旋暈，心悸火升不寐，痰多𩞄雜。脈細而沉取帶滑。此氣弱生痰，膽胃不降，肝木獨升。欲平其肝，當降其膽，欲降其膽，當降其胃，欲降其胃，當化其痰。

製半夏（一錢五分）　天竺黃（二錢）　桑葉（八分）　橘紅（一錢）　珍珠母（三錢）　海蛤粉（三錢包）　黑山梔（一錢五分）　丹皮（一錢五分）　膽星（四分）　栝蔞霜（三錢）　制香附（二錢研）　陳關蟄（洗淡一兩）

馬（右）　疏肝化痰，脘脅痛脹未止，竟至神識迷亂，兩手引動，頻轉矢氣，大便不行。
良由氣滯不宣，濁痰因而瀰漫，神機被阻，膽陽上逆，風陽勃動，有昏痙喘厥之虞。疏府滌痰，勢不容緩。脈象弦滑而濡。病實正虛，恐成必敗之局，然人力不能不盡，非敢孟浪，聊竭割股之忱。錄方備商，立候蔭棠先生正是。（首案未錄）

製半夏　薄橘紅　茯苓　白蒺藜　陳膽星　石菖蒲　煨天麻　白殭蠶　礞石滾痰丸（二錢開水先服）　濂珠粉（三分另服）

三診　投劑之後，嘔出黏痰，繼以暢解，皆屬膠黏稠膩之物，其為痰積下達，確然可徵。
蒙阻由此得開，神識迷亂大退，脘脅脹痛亦鬆。但時多倦寐遍身作痛，背腧尤甚。脈象弦滑舌苔滿布白膩，渴不欲飲，還是濁痰瀰漫之象。年及古稀，正虛病實，雖得轉機，恐不足恃。再擬化痰而宣泄氣火之郁，以防化燥生風。方備商裁，並候蔭棠兄正是。

製半夏（三錢）　陳膽星（一錢五分）　石菖蒲（五分）　枳實（一錢）　生薑汁（一分沖）　栝蔞仁（四錢）　玉金（一錢五分）　光杏仁（三錢）　煨天麻（一錢五分）　鮮枇杷葉（去毛四片）　白金丸（一錢吞服）　濂珠粉（三分另服）

四診　疏氣之滯，泄火之郁，而開濁痰，神情清爽，迷睡較退，痰吐爽利大便續解，脘脅脹痛全定。右脈稍覺有力，舌苔大化，皆轉機之象。但火時上升，升則兩顴紅赤，遍身作痛，有時噁心。良由痰積雖達，而胃土少降，陽明脈絡失和，膽陽從而上逆。再降膽胃而化痰濁。

陳膽星（八分）　廣皮（一錢五分）　枳實（一錢）　桑葉（一錢）　杏仁（去尖打三錢）　製半夏（三錢）　茯苓（四錢）　炒竹茹（二錢）　丹皮（二錢）　炒蔞皮（三錢）　鮮枇杷葉（四片去毛）

五診　神情慧爽，火升較平，噁心亦止。然時帶嗆咳，咳則胸膺背肋牽掣作痛，頭旋眩暈，目不能開，胸中似有冷物搏聚。脈象弦滑，舌苔前半已化，根尚厚膩。還是痰邪未清，甲木少降，肝風上旋，絡氣阻痹。再擬化痰熄肝宣絡。

製半夏（三錢）　旋覆花（二錢）　局猩絳（五分）　茯苓（三錢）　橘紅絡（各一錢）　白蒺藜（三錢）　煨天麻（一錢五分）　鉤鉤（三錢）　冬瓜子（三錢）　炒竹茹（三錢）　青蔥管（寸許兩莖）

六診　遍身掣痛已定，眩暈大減，漸能安穀。
惟胸中時仍窒悶，嗆咳痰多。脈象弦滑。膽胃之氣下降，則風陽自平，痰氣之郁漸開，則脈絡自和。然肺胃之間，痰飲不能遽澈，所以咳逆痰多。再和中降氣化痰。

製半夏（一錢五分）　炒蘇子（三錢）　旋覆花（一錢五分）　橘紅（一錢）　茯苓（三錢）　煨天麻（一錢五分）　白蒺藜（三錢雞子黃拌炒）　砂仁（四分）　生熟穀芽（各一錢）　玫瑰花（二朵）

郭（右）　清化痰熱，育陰和陽，神漸守舍，怔悸大減，𩞄雜亦定。虛里仍然動躍。脈弦滑而軟。陽明脈絡空虛，厥陽上擾未熄。前法出入。

炙黃耆（三錢）　杏仁泥（三錢）　粉丹皮（一錢五分）　炒蘇子（三錢）　黑山梔（三錢）　法半夏（二錢）　

枳實（一錢）　茯苓（五錢）　鹽水炒竹茹（一錢五分）　枇杷葉（四片）

嚴（右）　腹時㽲痛，眩暈頭昏，心中跳蕩，帶下舌光，脈象虛弦。此液虛不能涵養，致陽氣升騰不熄。擬平肝而熄風木。

杭白芍（一錢五分酒炒）　醋炒香附（二錢）　煅磁石（三錢）　阿膠珠（三錢）　川楝子（一錢五分）　炒川雅連（三分）　石決明（四錢）　朱茯苓（三錢）　潼白蒺藜（鹽水炒各一錢五分）

二診　腹痛已止，眩暈亦減。然心中時仍跳蕩蕩，則神覺昏糊。還是肝陽撼擾。再寧神和陽養肝。

阿膠珠（二錢）　杭白芍（一錢五分）　茯神（三錢）　煅龍骨（三錢）　大生地（四錢）　炒棗仁（二錢研）　生牡蠣（五錢）　塊辰砂（三錢）　鉤鉤（後入三錢）　金器（一件懸煎）

孫（左）　忿怒抑鬱，肝火風內熾。肩臂頭項面頰自覺熱氣注射，甚則舌麻肢厥。宜化痰泄熱。

製半夏（一錢五分）　白蒺藜（三錢）　栝蔞皮（三錢炒）　黑山梔（三錢）　陳膽星（五分）　廣橘紅（一錢）　粉丹皮（二錢）　光杏仁（三錢）　淡黃芩（一錢五分酒炒）　白茯苓（三錢）

龔（右）　熱氣隨處攻注，經脈跳動，脘脅皮膚板滯。木旺陽升氣滯。再和陰以涵肝木，兼化熱痰。

阿膠珠（三錢）　煅牡蠣（五錢）　木瓜皮（一錢）　炒棗仁（二錢）　淮小麥（五錢）　大生地（四錢）　白芍（二錢酒炒）　炙黑草（三分）　大南棗（三枚）　糯稻根（五錢）

陳（幼）　案遺失。

陳膽星　竹瀝半夏　鬱金　菖蒲　竹茹　枳實　雲茯苓　川石斛　礞石滾痰丸（一錢化服）

二診　大便解出黏痰，煩擾頓然寧靜，噁心口渴亦止。
乃日晡又復煩渴，吮乳口中雖熱，卻不甚盛，涕淚俱無，頭搖不定，面有青色。舌光無苔，脈象細軟。胸中之結痰稍開，而脾氣胃陰並虛，肝風因而震動。慢驚情形，仍在險境。姑養肺胃之陰，而培脾土以熄肝木。

西洋參　生於術　雲茯苓　土炒白芍　鉤鉤　大麥冬　生甘草　川石斛　生山藥　回春丹

三診　舌燥轉潤，熱勢漸退，而四肢搐動，甚則手足拘攣，頭搖反張，便泄腥酸。
自夏徂冬，不時身熱。童真不足，陰分未病先虛。茲以風溫外薄，痰氣結聚，散邪達痰，病邪雖退，元氣愈加虧損，以致真水不能涵濡，真氣不能伏制，肝風鴟張，經所謂曲直動搖，風之象也。慢驚重症，恐難圖治。擬理中地黃湯大意。

臺參鬚（一錢）　土炒白芍（三錢）　炮姜（五分）　生牡蠣（一兩）　熟地炭（四錢）　炙甘杞（二錢）　大麥冬（三錢）　五味子（三分）　懷山藥（三錢）　炙綿耆（三錢）

四診　補氣養肝，安土熄風，便泄大減，然仍肢搐風動，涕淚俱無肝風鴟張，竅絡閉阻，深入重地。勉擬標本並治法。

臺參鬚（五分）　生牡蠣（六錢）　炒懷藥（三錢）　煨天麻（一錢五分）　天竺黃（二錢）　金石斛（三錢）　土炒白芍（一錢五分）　阿膠珠（三錢）　石菖蒲（五分）　全蠍（去毒炙二分）　牛黃清心丸（一丸分兩次化服）

五診　補氣養陰，以涵肝木，驚搐之象漸輕，面青較退，便泄已止。涕淚雖無，而乾燥頗漸轉潤。的屬陰虛木旺。從效方再望轉機。

臺參鬚（五分）　炙生地（三錢）　杭白芍（一錢五分）　炒懷藥（三錢）　大麥冬（二錢）　西洋參（一錢）　阿膠珠（二錢）　生牡蠣（五錢）　煨天麻（二錢）　白蒺藜（三錢）　抱龍丸（半丸化服）

六診　驚搐已定，面青色續退，然猶涕淚不下。舌上轉潤，而上下唇猶然乾燥。脈象細數。其為陰虛氣弱，木旺生風，顯然可見。既略轉機，自宜從效方擴充。

臺參鬚（五分）　阿膠珠（三錢）　土炒白芍（一錢五分）　生牡蠣（五錢）　煨天麻（一錢）　西洋參（一錢）　金石斛（三錢）　川貝母（一錢五分）　炒懷藥（三錢）　白茯苓（三錢）　鹽水炙橘紅（五分）

七診　驚搐之象已定，啼哭漸有涕淚，便泄亦止，惟面色帶浮。還是脾虛木旺之象，所謂面腫曰風也。再擬培養氣陰。

臺參鬚（五分）　生於術（一錢）　大麥冬（三錢）　炙草（三分）　生牡蠣（五錢）　鹽水炙黃耆（一錢五分）　炙生地（四錢）　炙甘杞（二錢）　懷藥（三錢炒）　煨天麻（一錢五分）　酒炒白芍（一錢五分）

八診　扶正氣以御肝木，益榮血以涵肝木，風木已平，驚搐自不復發，津液回而涕淚下，面青既退，脈亦柔緩。足見慢驚究屬虛症，然又有陽衰陰弱之辨耳。

臺參鬚（五分）　大生地　白茯苓　阿膠珠　生山藥　鹽水炙綿耆　生於術　杭白芍　大麥冬　生牡蠣　甘杞子　淮小麥

急驚屬陽，慢驚屬陰，急驚屬實，慢驚屬虛，而屬虛之中，又有陽衰陰弱之辨。此又心思獨到之處也。慢驚諸藥罔效用一分五釐散或有獲效者，方用活蟾蜍一隻，將陽春砂仁末由口納入其腹，以腹膨為度，用泥周圍塗滿不使泄氣，礱糠火中煨燒，至泥紅焦烈，則蟾蜍亦必枯矣。去泥研成末，用開水先調服一釐，次服二釐，限一晝夜服五次，每次增一釐，計共一分五釐，故名之曰一分五釐散。是方並治水臌，以蟾蜍有行水之功，砂仁有關氣之能，氣開水行，則臌症可消矣。（文涵志）


<h2>眩暈</h2>
右　調氣熄肝，眩暈不定。左脈弦大，尺部空虛。下虛上實。擬介類潛陽，為進一層治。

生龜板（七錢）　煅磁石（三錢）　杭白芍（一錢五分酒炒）　阿膠珠（二錢）　生牡蠣（五錢）　朱茯神（三錢）　池菊花（一錢五分）　黑豆衣（三錢）　鉤鉤（三錢）　淮小麥（五錢）

錢（左）　腎水不足，不能涵養肝木，肝經之氣，橫擾不平，則腹脹胸悶。在下則為氣，上旋則為風，風陽上旋，則為眩暈。今大勢雖定，而根柢不除，牙齦脹痛，亦屬風陽阻於胃絡也。脈象細弦。宜為柔養。

川石斛（四錢）　大麥冬（三錢）　生牡蠣（六錢）　生白芍（二錢）　白蒺藜（三錢）　小黑豆衣（三錢）　酒炒女貞子（三錢）　阿膠珠（一錢五分）　干橘葉（一錢）

某　頭目旋暈，經久不愈，投滋納減，此痰阻中宮。痰能作眩，古人之言，豈欺我哉。

溫膽湯加蠶砂蒺藜殭蠶天麻蔞仁杏仁。另白金丸五分先服。

李（右）　氣血兩虧，木失涵養，致陽氣不和，頭昏眩暈，皮寒骨蒸，時易汗出。陽氣不能外衛，非偏熱所能常進也。

川桂枝（五分）　地骨皮（二錢桂枝同炒）　杭白芍（一錢五分酒炒）　白茯苓（三錢）　白歸身（二錢）　炙黑草（三分）　橘白（一錢）　淮小麥（五錢）　大南棗（三枚）

葉（右）　但寒不熱，漸致腹滿作痛，頭昏目眩，飲食少思。脈弱而弦。氣滯於下，陽升於上。宜調氣熄肝。

醋炒香附（二錢）　當歸（二錢）　金鈴子（一錢五分）　白蒺藜（三錢）　酒炒白芍（一錢五分）　鉤鉤（三錢）　半夏曲（一錢五分）　干橘葉（一錢）　甘菊花（一錢五分）　佛手花（七分）　生熟穀芽（各一錢）

二診　眩昏少減，食入仍滿。再和協肝脾。

制香附（二錢）　廣陳皮（二錢）　朱茯神（三錢）　冬白芍（一錢五分）　縮砂仁（五分後入）　炒枳殼（一錢）　炒棗仁（三錢研）　香櫞皮（一錢）金鈴子（一錢五分）　沉香曲（二錢炒）　焦麥芽（二錢）

梁（右）　每交陰分，火升眩暈顴紅，陽氣盡從上凌，兩足不溫，頭髮脫落。宜導陽氣下行。

生牡蠣（四錢）　炙龜板（三錢先煎）　池菊（一錢五分）　雲茯苓（三錢）　石決明（四錢）　白蒺藜（去刺炒三錢）　鉤鉤（三錢）　粉歸身（一錢五分）　滋腎丸（一錢五分鹽湯先服）

茅（右）　脈細濡而右關帶滑。疊進育陰潛陽，昏暈依然不定，有時汩汩作酸。良以清津為陽氣所煉，漸欲成痰，致濁阻清位，所以昏暈不能定也。再以退為進。

製半夏　晚蠶砂　雲茯苓　杭菊　廣橘紅　煨天麻　白蒺藜　白金丸（三分）

二診　陽氣浮越在上，時時昏冒。在上之陽氣日浮，在下之陽氣日乏，所以疊進潛陽，而病不少退。擬金匱附子湯以導陽氣下行。

臺參鬚（一錢另煎）　野於朮（一錢五分）　雲茯苓（三錢）　熟附片（四分）　煨牡蠣（四錢）　杭白芍（一錢五分酒炒）　白蒺藜（三錢）　老生薑（二片）

金（右）　眩暈嘔吐，舌本牽強，脈滑苔膩，火升右太陽作痛。肝陽挾痰上升。宜化痰熄肝。

桑葉（一錢五分）　山梔（三錢）　殭蠶（二錢）　茯苓（三錢）　製半夏（一錢二分）　丹皮（一錢）　蔓荊子（一錢）　橘紅（一錢）　竹茹（一錢）　白金丸（五分分二次先服）

楊（左）　白疹已化，熱亦漸輕。而四肢欠溫，痰多頻咳，有時自覺熱衝至巔，則頭昏眩暈。脈象沉弦。良由痰飲內阻，陽氣不克宣通，所謂無痰不作眩也。擬化痰以通陽氣。

製半夏（一錢五分）　橘紅（一錢）　炒蘇子（三錢）　白蒺藜（三錢去刺）　殭蠶（二錢）　白茯苓（三錢）　制南星（四分）　川桂枝（四分）　煨天麻（一錢五分）　煨姜（二片）

二診　頭暈惡寒已退，痰多欲咳。的是痰飲內動，陽氣鬱阻。再化痰降氣。

於朮（二錢）　川桂枝（三分）　補骨脂（鹽水炒一錢）　乾薑（三分）　炙草（二分）　橘紅（一錢）　白茯苓（三錢）　製半夏（一錢五分）　五加皮（二錢）

三診　昨吐痰涎甚多，餘邪上泛也。今吐痰尚作惡心，胃氣已經虛餒，況吐出帶黑。擬四逆法。

臺參鬚（另煎沖八分）　上廣皮（一錢）　生熟薏仁（各二錢）　茯苓（三錢）　製半夏（一錢五分）　熟附片（五分）　淡乾薑（五分）　竹茹（薑汁炒一錢）　生熟穀芽（各一錢五分）

四診　投附子四逆，嘔吐已止，痰亦漸少，咳嗽較定，而咽中覺燥，舌仍淡白。本質陰虧，未便溫燥過節。擬六君以治脾胃為主。

臺參鬚（八分）　製半夏（一錢五分）　炒於朮（一錢五分）　上廣皮（一錢）　生熟草（各一分）　竹茹（薑汁炒一錢）　佩蘭葉（一錢五分）　白茯苓（三錢）　生熟穀芽（各一錢五分）

五診　祛痰補氣，咳嗽痰多俱減，咽燥轉潤。的是寒飲內阻，脾胃氣虛。藥向效邊求。

臺參鬚（一錢）　製半夏（一錢五分）　炒陳皮（一錢）　薑汁炒竹茹（一錢）　炒於朮（二錢）　生熟草（各二分）　雲茯苓（三錢）　生熟穀芽（各一錢）　玫瑰花（二朵）　真武丸（三錢先服）

六診　痰多咳逆氣喘。脈象沉弦，左部細弱。脾胃腎皆虛，氣不收攝。擬攝納陽氣。

臺參鬚　補骨脂　厚杜仲　雲茯苓　車前子　菟絲子　懷牛膝　濟生腎氣丸

七診　溫攝脾腎，氣喘已平，痰亦漸少。可見脾虛不運則生痰，腎虛不納則氣逆。藥既應手，宜再擴充。

臺參鬚（一錢）　炒於朮（一錢五分）　牛膝（鹽水炒三錢）　車前子（三錢）　上廣皮（一錢）　製半夏（一錢五分）　沙苑（鹽水炒三錢）　菟絲子（鹽水炒三錢）　茯苓（三錢）　巴戟肉（三錢）　杜仲（三錢）　補骨脂（鹽水炒三錢）

八診　氣喘已平，每至戌後陰分，痰輒上逆。再以溫藥和之。

臺參鬚（一錢）　茯苓（三錢）　炒於朮（二錢）　桂枝（四分）　炙甘草（二分）　製半夏（一錢五分）　杜仲（三錢）　巴戟肉（三錢）　橘紅（一錢）　菟絲子（鹽水炒三錢）　濟生腎氣丸（三錢）

丸方　脾虛則生濕，氣虛則生痰，痰飲內踞，為喘為咳為眩暈。溫脾所以燥濕化痰，而脾土之陽，化生於命火，歷投溫補脾腎，頗形康勝。此次喘發甚重，守前意進退施治，漸得平定。惟衰年氣血皆虧，陰膩之藥，必助寒飲，惟血肉有情之品，斯溫不涉燥，柔不涉膩。

炙上耆（四兩）　煨天麻（一兩）　巴戟肉（三兩）　白茯苓（三兩）　炙甘草（八錢）　奎黨參（六兩）　炒山藥（三兩）　廣鬱金（三兩）　川桂枝（八錢）　炒於朮（三兩）　甘杞子（三兩）　厚杜仲（三兩）　炒萸肉（二兩）　製半夏（二兩）　廣橘紅（一兩）　澤瀉（一兩五錢）　肥玉竹（二兩）　補骨脂（鹽水炒二兩）　白蒺藜（去刺炒二兩）　菟絲子（鹽水炒二兩）　蜜炙淡乾薑（六錢）　炒霞天曲（一兩）　胡桃肉（十二枚打碎）

上藥各炒研為末，用鮮河車一具，漂淨酒煮打爛，搗藥糊丸，每服三錢。


<h2>痙厥</h2>
林（右）　營血久虧，肝木失養，風陽大動，竄入經絡，遍身酸楚。
茲當風木司令，陽氣弛張，疊次痙厥，厥回而神識昏迷。脈細澀如絲。深有陰陽相決之虞，未可視為慣常也。擬護神潛陽法。備請商定。

塊辰砂（絹包三錢）　茯神（三錢）　煅龍骨（三錢）　龜甲心（五錢刮白先煎）　丹皮（二錢）　秦艽（一錢五分）　女貞子（三錢）　穭豆衣（四錢）　炒遠志（四分）　濂珠（四分）　川貝（四分）　真金箔（一張三味研末先調服）

二診　痙厥已定，神情亦清，然心中悸蕩，音低氣怯。虛損之極，聊為敷治而已。

人參鬚（另煎沖一錢）　塊辰砂（三錢包）　茯神（三錢）　煅牡蠣（四錢）　煅龍骨（三錢）　穭豆衣（四錢）　橘紅（一錢五分）　潼沙苑（鹽水炒三錢）　女貞子（三錢）　金器（一件）

三診　痙厥之後，身發白疹，是病久中虛之極也。屢次發熱，脈象虛微，陰不足而陽有餘。當氣陰兼顧。

臺參鬚（一錢沖）　女貞子（三錢炒）　煅牡蠣（四錢）　小黑豆衣（四錢）　炒棗仁（二錢）　朱茯神（三錢）　煅龍骨（三錢）　龜甲心（炙先煎四錢）　潼沙苑（三錢炒）　炙鱉甲（四錢）

徐（左）　內風挾痰，瀰漫心竅，神情呆鈍。還恐內閉昏痙。

製半夏　天竺黃　茯苓神　膽星　生熟穀芽　枳殼　鬱金　鉤鉤　竹瀝　天麻　菖蒲

某　不時痙厥，厥則四肢搐搦，人事不省。此肝風挾痰。宜祛風化痰。

羌防風（各一錢）　煨天麻（一錢五分）　鉤鉤（三錢）　茯苓（三錢）　制南星（四分）　橘紅（一錢）　殭蠶（三錢）　川芎（八分）　甘菊花（一錢五分）　製半夏（一錢五分）

蔣（右）　體質素虧，春升之際，風陽大動，以致驟然痙厥。甲木不能下降，膽無決斷之權，驚悸善恐，有形之痰，為之鼓動，所以脈弦而滑，舌紅而苔黃濁也。擬化痰寧神，潛陽熄肝。

丹皮　茯苓神　竺黃　九節石菖蒲　鹽水炒橘紅　遠志　山梔　製半夏　淡芩　上濂珠（三分）　金箔（一張）　辰砂（三分三味研末蜜水先調服）　

二診　漸能安寐，而神情尚覺呆鈍，苔黃膩濁，中心黴黑。還是肝火痰熱未清。再化痰熄肝，寧神定志。

製半夏（二錢）　枳殼（一錢）　白蒺藜（去刺炒三錢）　天竺黃（三錢）　橘紅（一錢）　遠志肉（六分）　鬱金（一錢五分）　陳膽星（五分）　滾痰丸（二錢開水送下）

某　氣從上衝，則胃脘阻塞，而痰湧發厥。此厥氣挾痰擾胃，不能急切圖功。

製半夏（三錢）　川樸（一錢）　茯苓（三錢）　制香附（二錢）　上沉香（磨沖三分）　蘇梗（五分磨）　枳實（一錢五分）　鬱金（二錢）　檳榔（三分磨）　竹茹（一錢五分）

高（童）　鎮肝潛陽，痙厥未發，飲食如常，並無呆滯情形。守前法以覘動靜。

龜板　白蒺藜　鱉甲　橘紅　茯苓神　丹皮　青葙子　牡蠣　半夏　金器

二診　自潛陽鎮肝，痙厥似癇，足見痰藉風升，風因火動，火從木生，木燥水虧，火風時起。藥既應手，宜再擴充。

生鱉甲　炙龜板　白蒺藜　丹皮　生熟甘草　生牡蠣　黑豆衣　青葙子　金器

三診　痙厥雖經復發，來勢已減十七。再潛陽熄肝。

炙龜板（先煎五錢）　生牡蠣（一兩）　阿膠珠（一錢五分）　生鱉甲（打先煎四錢）　杭白芍（二錢）　煅磁石（二錢）　白蒺藜（三錢）　茯苓（三錢）　金器（一件懸煎）

吳（左）　木鬱不條達，肝氣滯而不疏，腹中不舒，臍下氣覺滯墜。膽為肝之外府，主陰陽之開合，肝病則膽經開合之樞紐失靈，所以先厥而後熱也。氣鬱則化火，火凌肺金，日前吐血兩口，擬清養之中，參以舒郁。

金石斛（四錢）　生白芍（一錢五分）　延胡索（酒炒一錢五分）　金鈴子（一錢五分）　干橘葉（一錢）　女貞子（三錢）　大天冬（二錢）　鬱金（一錢五分）　炒枳殼（七分）　逍遙丸（三錢分二次服）

唐（右）　每至心悸，輒氣衝至咽喉，嗆咳嘔吐，頓即色奪出汗，有欲厥之狀。發厥之後，耳鳴頭暈，脈尺澀關弦。此厥陽上升太過。擬調氣而潛伏之。

制香附　炒枳殼　煅磁石　土炒白芍　炒棗仁　朱茯神　左牡蠣　金鈴子　上廣皮　炒竹茹

復診　前日又至欲厥，嗆咳氣衝，嘔出涎水方定，其為肝陽逆衝犯胃無疑。風翔則浪湧，此嘔吐所由來也。雖藥進而其厥仍發，然為勢稍輕，未始不為起色。再潛伏其陽，而運化其飲。

制香附　茯苓神　製半夏　上廣皮　砂仁末　煅磁石　煅龍骨　炒枳殼　左牡蠣（鹽水炒）

某　酒性既升且熱，醉酒太過，復當君火行令之時，心火肝陽，為之鼓動，致火風熱盡行內閉，神昏口噤不語，甚則搐搦發痙。雖痙定而仍昏閉不省，手足揚擲，目赤顴紅便閉。脈數弦大。火風熱內熾，此厥症也，急險之至。急應泄熱降火，兼通絡竅。

羚羊片　元參　連翹　川貝　石菖蒲　丹皮　磨犀尖　麥冬　生甘草　金汁　上濂珠（三分）　上西黃（四釐）　西血珀（三分三味研末蜜水調服）

二診　痙定而陰必傷。用潛陽法。

龜板　石決明　女貞子　大白芍　粉丹皮　方諸水

三診　厥陽已平。宜和中清養，以圖徐復。

北沙參　炒當歸　橘紅　茯苓　左牡蠣（鹽水炒）　白蒺藜　金石斛　法半夏　生穀芽

四診　昏厥既平以後，陰分無不耗損。再咸以育陰降熱。

黑玄參　丹皮　白蒺藜　龜甲心　左牡蠣（鹽水炒）　茯苓神　橘紅　法半夏　大淡菜

潘（左）　睡臥之中，輒發痙厥，腹滿氣撐脘阻。此肝陽挾痰震動。擬熄肝和陽。

陳皮　白芍　石決明　鉤鉤　製半夏　枳實　茯神　白蒺藜　天麻　炒竹茹


<h2>痰火</h2>
某　素有痰喘舊證，前以辛溫開飲，極著成效。
又以勞勩感邪，於九日前忽先寒後熱，繼但熱不寒，刻今熱勢雖衰，而淋淋汗出，欲寐未寐之際，讝如夢語，肢搐引動，咽中作痛，喉關偏右白糜星布。脈數濡滑，舌絳赤，苔黃罩灰。此由邪濕內蒸，所有濁痰，悉化為火，致肺胃之陰津消灼。陰分愈虧，則火熱愈熾，有虛脫之虞。勉擬泄熱和陰一法。謀事在人，成事在天。

金石斛（四錢）　朱茯神（三錢）　北沙參（五錢）　大元參（三錢）　光杏仁（三錢）　冬瓜子（三錢）　煨石膏（三錢）　製半夏（一錢五分）　炒黃川貝（一錢五分）　枇杷葉（四片）　青蘆管（八錢）　竹瀝（四錢）　濂珠（三分）　川貝（五分）　犀黃（三釐三味研末吹喉）　枇杷葉並鮮竹茹代茶。

二診　泄熱和陰，而清肺胃，咽痛糜腐大退。的屬痰熱化火爍陰。藥既應手，姑宗前法擴充。

北沙參（五錢）　大麥冬（三錢）　煨石膏（三錢）　川貝母（二錢）　生薏仁（三錢）　炒蔞皮（三錢）　光杏仁（三錢）　冬瓜子（四錢）　青蘆管（八錢）　竹瀝（四錢）

雷（左）　脾腎兩虧，飲食生痰，痰阻為喘者久。茲值春升之際，痰憑木火之勢而化為熱，以致竟夜不能交睫。脈左尺不藏，苔黃舌紅。龍相亦動。擬潛陽和陰，參以苦泄。

川雅連（四分酸棗仁三錢同炒）　肥知母（三錢）　炒枳殼（七分）　製半夏（一錢五分鹽水炒）　鮮竹茹（一錢五分）　茯苓神（各二錢）　上濂珠（三分）　真川貝（五分二味研細末調服）

左　平素痰多，交夏君火行令，火與痰合，遂致瀰漫心竅，言語不能自如。今神識雖清，而健忘胃鈍，左關脈滑。此痰阻於中，心腎不相交通。欲交心腎，當祛濁痰。

參鬚（一錢）　製半夏（一錢五分）　陳膽星（五分）　橘紅（一錢）　栝蔞仁（三錢炒）　遠志（八分）　茯苓神（各二錢）　九節菖蒲（五分）　枳實（一錢）　姜竹茹（一錢）　竹瀝（六錢滴入薑汁少許）

某　中虛挾痰，痰熱化風，撼擾神舍。心中跳動，則火從上升。脈象虛弦。填補其下，以涵濡肝木，礙於在上之痰熱，而利不勝弊。惟介類以潛之。

生牡蠣　煅決明　白蒺藜　塊辰砂　法半夏　朱茯神　煅磁石　鉤鉤　橘紅　雞子黃　大淡菜

王（左）　眩暈足麻，甚至昏僕。肝陽挾痰上逆，恐成癇厥。

製半夏　枳實　天麻　白殭蠶　獨活　茯苓　薄橘紅　竹茹　鉤鉤　炒菊花　秦艽

某　素有痰火，一二年一發，發則詈人擲物，自以為癇也。曰、非癇也。夫癇者，發則暴僕，不知人事，口吐涎沫，聲如豬羊鳴也。

制南星（六分）　辰茯神　煨天麻　橘紅　鹽炒竹茹　天竺黃　白蒺藜　九節菖蒲　鬱金　鎮心丸（一丸化服）

盛（右）　凡虛里之穴，其動應衣，宗氣泄越之徵。中流無砥柱之權，肝陽從而撼擾，神舍因而不寧。擬補中氣以御肝木。

鹽水炙綿耆　吉林參　雲茯苓　阿膠珠　土炒白芍　遠志肉　塊辰砂　左牡蠣　龍齒　金器

又　補中以御木，育陰以柔肝，神呆如昨，時多恐怖，心中自覺窒而不開。
脈左寸沉滯，關部細弦，尺中小澀，右寸滑而濡軟，關部滑而帶弦，尺脈較勁。皆中氣臟陰有虧，挾痰內蔽之象。夫既虧矣，何復生痰。蓋肝稟將軍之性，其剛柔之用，正施之則主一身之生髮，逆施之則為火風之厲階。今當產後未滿百日，血虛氣弱，肝木偏亢，遂為虛里跳動。厥陽上旋，則清津濁液，悉為陽氣所煉，凝結成痰。
心為離火，火本下降，與水相交者也。今陽氣且從上旋，心火何能獨降，心胸清曠之區，轉為陽火燔蒸之地，窒悶之由實在於此。譬如酷暑之時，獨居斗室，雖曠達之士，亦且悶不能堪，所謂悶者，皆陽之悶也。夫至陽悶於中，灼液成痰，神明為痰火所擾，便是不能自主之局。所最難者，陽可以熄，火可以降，痰可以豁，而三者之藥，無不戕賊元氣。今以水虧不能涵濡，氣虛不能制伏，然後有肝陽之升，痰熱之蔽。
消之降之，前者未定，後者又來。若補之涵之，則遠水不能濟急也。大藥之似乎虛設者為此。茲從補養之中，參入治痰之品，標本並顧。未識勃然欲發之陽，能得漸平否。備正。

吉林參（一錢）　煅龍齒（五錢）　九節菖蒲（五分）　塊辰砂（三錢）　茯苓神（各二錢）　清阿膠（二錢）　焦遠志（八分）　辰砂拌麥冬（三錢）　川貝（二錢）　炒鬆生地（四錢）　馬寶（先化服一分）

又　每至動作，虛里輒大跳動，內經謂其動應衣，宗氣泄也。
病之著眼處，當在於此，所以前診脈細弦而並不洪大，與病相應，直認其為中氣虛而不能制木，致魂不安謐，神不守舍。欲遵經訓，似非補其中氣，交其心神不可也。乃投之罔效，其中必有曲折。此次偶服攻劫之方，大吐大下。今診右部之脈轉滑微大，寸脈依然細滯。因思肝用在左在於胠脅，肝鬱之極，氣結不行，由胠脅而蔓及虛里，氣鬱則痰滯，滯則機竅不宣，是神機不運，在乎痰之多寡，痰踞機竅之要地，是以阻神明、亂魂魄。然而吐下之後，神志而未靈爽者，蓋腸胃直行之道，積痰雖一掃而空，至竅絡紆迴之處，非郁開氣行，痰不得動也。今才經吐下，理應休息數日，乘此以四七湯開其鬱結，參入芳香以宣竅絡。旬日之後，再用攻法。即請裁奪行之。

上川樸（一錢二分）　磨蘇梗（一錢）　廣玉金（三錢）　製半夏（三錢）　茯苓（四錢）　九節菖蒲（七分）　姜（二片）　棗（二枚）

又　心虛膽怯，神不自持，多疑寡斷，痰火之藥，無一不進，迄無應效。
即心腎不濟一層，亦經小試，未見寸功，幾成棘手難明之局。深究其理，虛里之跳動，究系病起之根，若非宗氣之泄，即是肝氣之郁，可不待言。吾人肝主左升，膽主右降，肝升則化為心血，膽降則化為相火。今肝經之氣，鬱而不舒，則左升失其常度，而心血無以生長，當升不升，肝木愈鬱而愈實。肝為藏魂之地，又為藏血之海，經行血降，鬱塞稍開，神魂稍定。而木氣之升泄，仍難合度，心血日少，所以心虛若怯。無理處求理，如以上所述，似與病情不能為謬。擬升泄肝木，使上化心血，而心虛或能漸復，木升則鬱解，而肝實或可漸疏。苟心神可以自持，魂能安宅，便是佳境也。

柴胡（七分）　生甘草（三分）　杭白芍（二錢）　茯苓神（各二錢）　酒炒當歸（二錢）　野於朮（二錢）　撫川芎（一錢）　丹參（二錢）　煨姜（二片）　西血珀（五分）　上沉香（二分）　上湘軍（六分三味研細用炒茺蔚子四錢煎湯調服）

方（左）　頭脹眩暈火升，頻帶燥渴，痰多脈滑此痰濕化火生風，與陰虛陽亢者有間也。

栝蔞仁（三錢）　煨天麻　甘菊花　白蒺藜　枳實　石決明　茯苓神　薑汁　竹瀝（五錢）　白金丸（四分）

徐（左）　閱病單皆痰火為患。痰一日不去，則火一日不寧，即神色一日不楚。邵筱邨龍虎丸，內有信石之猛，詢諸其弟，云服之雖解似痰非痰之物，痰即下行，神識理宜立楚，而猶呆鈍如昨。此必因痰濁入於心胞絡中，猛攻之藥，不能屈曲搜剔故也。擬方如下。

上濂珠（一錢）　陳膽星（四分）　明玳瑁（四分）　西血珀（七分）　明雄黃（四分）　巴霜（六釐去淨油）

研為細末，每服四分空心服。

左　昨進化痰護神，多言呼唱，較昨稍定，然猶未能寐，腹中氣滿不舒。脈兩關弦滑。良以肝火挾痰內擾，肝經之氣，亦散漫不平，心神為之搖撼。既得應手，再守前意出入。

朱茯神　陳膽星　香附　橘紅　真珠母　川楝子　製半夏　煅龍齒　當歸龍薈丸（一錢）　礞石滾痰丸（二錢二丸和合先服）　上濂珠（二分）　西血珀（二分）　辰砂（七釐三味研末臨臥服）

復診　便解神清得寐。前方去二丸，加塊辰砂竹茹。

左　清化痰熱，心胸烙熱稍平，胃納略起，頭暈亦減，然行動氣仍上逆。痰火內踞，本虛標實，治愈不易，聊作緩兵之計而已。

炒玉竹　海蛤粉　炒蔞皮　桔梗　茯苓　川貝母　光杏仁　炒竹茹　廣橘紅（一錢五分）　生薑（五分二味用蜜水一杯同煎至干微炒入煎）

某　痰火交熾，曾經糊亂。今神識雖清，而左脈弦大。肝膽之火，尚未寧靜。

朱茯神（三錢）　竺黃（三錢）　製半夏（一錢五分）　陳膽星（三分）　杏仁泥（三錢）　鬱金（一錢五分）　炒棗仁（一錢五分）　鉤鉤（三錢後入）　煨決明（四錢）　橘紅（一錢）　粉丹皮（一錢五分）　遠志肉（五分）

顧（左）　向有痰飲，茲感風溫，先發咽痛，風化為火，與痰相合，以致痰火交熾，肺腎之氣不能相通。
氣喘難臥，痰聲漉漉，心胸煩悶異常，常欲露胸泄悶，兩顴紅赤。而脈象濡細，舌苔浮紅罩黴。氣陰已虧，而痰火獨盛，恐難以草木為功。勉擬育陰化痰，以通肺腎。即請商裁。

阿膠珠（三錢）　天冬（三錢）　靈磁石（四錢煅）　川貝（一錢五分）　茯神（三錢）　生地炭（四錢）　秋石（五分）　海蛤粉（四錢）　陳海蟄（一兩）　珠粉（三分）　川貝（三分二味研末先調服）

李（右）　痰火時升時降。再開展氣化，良以氣有餘即是火也。

光杏仁（三錢打）　鬱金（一錢五分）　丹皮（二錢）　枳殼（一錢）　山梔（三錢薑汁炒黑）　栝蔞（二錢）　澤瀉（一錢五分）　桔梗（一錢）　炒竹茹（一錢）　車前子（三錢）　枇杷葉（一兩去毛）

張（左）　中脘漸舒，痰多脈滑。由濕生痰，由痰生火，由火生風，以知痰為火之本，風為火之媒。治病必求其本。

製半夏（一錢五分）　煨天麻（一錢五分）　廣皮（一錢）　豬苓（二錢）　蠶砂（三錢包）　陳膽星（五分）　白茯苓（三錢）　白朮（二錢）　澤瀉（二錢）　清氣化痰丸（三錢）

吳（左）　驚動膽木，木火蒸痰，窒礙靈府。怔忡不寧，神情呆鈍。化痰宣竅，參以鎮墜。

製半夏（一錢五分）　廣橘紅（一錢）　廣玉金（一錢五分）　塊辰砂（三錢包）　陳膽星（五分）　白茯苓（三錢）　遠志肉（五分）　炒棗仁（二錢打）　九節菖蒲（二分）　金器（一件懸煎）

某　神情昏憒，言語無倫，唇朱兼紫。脈滑而弦。此痰火肝陽交熾。擬泄熱化痰。

羚羊片（二錢）　菖蒲（五分）　橘紅（一錢）　當歸（一錢五分）　陳膽星（五分）　遠志（五分）　枳實（一錢）　天麻（一錢五分）　天竺黃（三錢）　丹皮（一錢）　竹瀝（一錢沖）　龍薈丸（四錢）

江（右）　怒火如狂，六脈弦數。肝火擾攘，心神為之不寧。擬護神化痰熄肝。

竺黃　決明　丹皮　塊辰砂　川貝　山梔　膽星　茯神　生鐵落　金器　濂珠（三分）　玳瑁（一分五釐二味研末先服）


<h2>卷九</h2>

<h2>頭痛</h2>
（附頭風）

某（左）　頭痛止而復發。肝腎陰虧，虛風上僭。補其不足，瀉其有餘，理所當然也。

生地炭　滁菊花　粉歸身　川芎　煨決明　東白芍　白殭蠶　藁本　粉丹皮　黑山梔

某（右）　頭痛不止，甚則心胸懊憹。肝火風壅於陽絡。恐致失明。

桑葉　黑山梔　防風　淡子芩　羌活　丹皮　甘菊花　藁本　石決明　殭蠶

某（右）　頭痛甚劇，右目翳障。肝火風上旋。勢必損明。

川芎　白殭蠶　連翹　羚羊片　乾荷邊　白芷　甘菊花　丹皮　松蘿茶　焦山梔

某（右）　頭痛偏右，痰時帶紅。二者今雖暫安，然眩暈心悸，火從上逆。脈弦帶滑。無非肝腎之陰精不足，而脾胃之痰濕有餘，膽胃之氣，不克下降，則肝臟之陽，上升太過。擬熄肝和陽。

白蒺藜　黃芩　青防風　炒棗仁　石決明　朱茯神　羌活　白歸身　穭豆衣　製半夏

邵（右）　頭偏作痛，心悸怔忡不寐，時覺惡熱。陽升太過，致心火不能下行。擬寧神和陽。

炒棗仁（二錢）　茯神（三錢）　粉丹皮（一錢五分）　酒炒杭白芍（一錢五分）　石決明（五錢）　黑豆衣（三錢）　柏子仁（三錢）　龍齒（三錢）　炒知母（一錢五分）　金鈴子（一錢五分）　天王補心丹（三錢先服）

二診　寐得稍安，轟熱亦減，然仍頭偏作痛。左關脈大，還是陰涵不足，陽升有餘。前法再參和陰。

生龜板（四錢）　酸棗仁（二錢川連二分煎汁炒研）　酒蒸女貞子（三錢）　酒炒白芍（一錢五分）　醋煅珍珠母（四錢）　滁菊花（一錢五分）　煅龍齒（三錢）　黑豆衣（三錢）　丹皮（二錢）　辰燈心（三尺）

三診　略能就寐，而熱氣時從上衝。脈象細弦。陰分不足，陽氣不潛。前法再進一籌。

阿膠珠（三錢）　茯神（三錢）　煅龍齒（三錢）　酒炒白芍（一錢五分）　酸棗仁（二錢川連三分煎汁炒）　夜交藤（四錢）　酒炒女貞子（三錢）　醋煅珍珠母（四錢）　辰燈心（三尺）　濂珠粉（二分先服）

張（左）　頭痛眩暈。苔白厚膩，脈濡緩微滑。肝陽挾痰上騰。擬熄肝化痰。

製半夏（一錢五分）　白蒺藜（三錢）　炒竹茹（一錢五分）　煨天麻（一錢五分）　甘菊花（二錢）　薄橘紅（一錢）　淨鉤鉤（三錢）　石決明（四錢）　茯苓（三錢）　白金丸（七分分二次服）

二診　化痰泄熱，眩暈稍減未止。脈象細弦。經云、頭痛巔疾，下虛上實。原因腎水內虧，陽氣上冒。再擬育陰潛陽法。

龜板（六錢先煎）　牡蠣（八錢）　白菊花（一錢五分）　白蒺藜（三錢）　杞子（三錢）　生地（四錢）　黑豆衣（三錢）　粉丹皮（二錢）　煨天麻（一錢五分）

邵（右）　頭暈漸致作痛，痛引耳後，噁心欲吐。兩關脈弦。少陽陽明不降也。

柴胡（四分）　炒竹茹（一錢）　法半夏（一錢五分）　酒炒白芍（一錢五分）　丹皮（一錢）　黑山梔（二錢）　白茯苓（三錢）　川芎（五分）　蔓荊子（八分）

二診　頭痛大減，耳後作脹，的是甲木之升騰有餘。

桑葉（一錢五分）　黑山梔（三錢）　白蒺藜（三錢）　滁菊花（一錢五分）　鉤鉤（三錢）　丹皮（一錢五分）　蔓荊子（一錢）　石決明（三錢）　連翹殼（三錢）　乾荷葉（三錢）

劉（右）　經云、真頭痛，頭痛甚，腦盡痛，手足寒至節，不治。
頭痛連腦一症，從來殊少專方。前診脈象細沉，久按帶弦。據述病劇之時，頭腦苦痛，痛則遍身經絡抽掣，數日漸退。夫腦為髓之海，病入骨髓，已屬不可救藥，何況乎苦痛之地，而在於髓之海乎。病及髓海，則雖療治，尚苦無方，安有數日而能漸退之理乎。其所以如此者，必有至理存乎其中，在臨症者未之深思耳。
考十二經中，維太陽膀胱經為水府，其脈絡腦。又痰與濕皆水類也，痰濕遏伏，則水寒而脈道不行，腦痛之由，實出於此。刻下頭痛雖不甚發，而每晨輒心中泛泛漾漾，至午才得如常。蓋臥則氣閉，氣閉則痰濕不行，清晨初起之時，正是痰濕欲行未行之際，陽氣浮越於上，故體為之疲軟，心胸為之不舒。夫營出於中焦。又中焦受氣，取汁變化而赤，是為血。今中焦所受水穀之氣，不化為血，而釀為痰，故未至七七之年，而經水斷絕。擬藥如下，即希高正。

鹽水炒潼沙苑（二兩）　橘紅（八錢）　澤瀉（一兩）　炙黃耆（二兩）　茯苓（二兩）　製半夏（二兩）　炒於朮（二兩五錢）　鹽水炒黃柏（一兩）　焦茅朮（一兩五錢）　炒杞子（三兩）　煨天麻（一兩）　杜仲（三兩）　範志曲（一兩五錢）　當歸炭（二兩）　川斷肉（二兩炒）　白芍（一兩）　炒酸棗仁（二兩）　炒麥芽（二兩）　炒乾姜（七錢）

上藥如法研為細末，水泛為丸，如綠豆大，每晨服三錢，開水送下。另研參鬚一兩五錢和入。

孫（右）　頭痛減而復盛。
昨進清震湯以泄木火之勢，痛勢隨退，大便亦行。無如腳膝腿股之間，隨處刺痛。脈緩而關部仍弦。還是火風未熄，流竄經絡猶恐上騰致變。擬清泄以銼其鋒。

黑山梔　淡子芩　鮮竹茹　苦丁茶　連翹殼　夏枯草　碧玉散　鮮菊葉　粉丹皮　代赭石　鮮荷邊

王（左）　始由太陽內伏寒邪，乘陽氣發泄而動，頭痛如破，甚至神情迷亂。
幸松云先生隨症施治，大勢得平，經月以來，獨胃氣未能稍蘇，漿粒全不入口。歷投和中化濕、溫理中陽、導濁下行諸法，於胃納一邊，無微不至，獨胃氣仍然不醒。今細察病情，除不食之外，惟苦頭暈不能左轉，吞酸噁心，中脘有氣攻撐，腹中㽲痛。脈微數，右關帶弦，尺中較柔略大，舌苔黃濁。此蓋由頭痛之餘，肝木未平，胃土為之所侮，致陽明失通降之權。茲與松云先生議定，依前法參入理氣平肝。當否即請正之。

製半夏　雲茯苓　川雅連　制香附　新會皮　金鈴子　炒枳殼　土炒白芍　磨沉香　白蒺藜（去刺炒）　竹二青（鹽水炒）　

某（右）　頭痛如破，一轉機於消風，再轉機於升發。
發者何，發其火之郁也。風以何據，齦腫是也。豈以消風之劑，始效而終不效，乃度其為火乎。非也。初次頭痛，神識清靈，繼而痛甚，時兼讝語。惟火足以亂我神明，風雖甚，不能擾我之方寸，經謂火鬱者發之，升柴之所以敢於嘗試也。
幸皆應手。實堪相慶。特頭痛雖定，而遍體遊行作痛，若系血不濡經，則痛有定，痛勢亦略緩，今遊行甚速，還是風火之餘威，竄入於絡隧之間。脈數，重按細弦，輕取微浮，與所審證據，亦屬相符。擬泄熱祛風，以消餘燼。

秦艽　殭蠶　桑寄生　獨活　青防風　丹皮　淡芩　黑山梔　連翹　青果　蘆根

左　頸項牽引頭腦作痛，耳竅發脹。肝火風鬱於少陽陽明。

桑葉（一錢五分）　黑山梔（三錢）　荊芥（一錢）　淡芩（一錢五分酒炒）　菊花（二錢）　丹皮（二錢）　苦丁茶（三錢）　元參（三錢）　連翹殼（四錢）　荷葉邊（三錢）

錢（右）　向有胃痛，不時舉發，偏左腹硬，頭痛右甚，甚則引及目痛。脈形尺澀。肝火風上旋。宜清以泄之。

冬桑葉（一錢）　黑山梔（三錢）　池菊花（一錢五分）　白芍（一錢五分酒炒）　粉丹皮（二錢）　細生地（四錢）　青葙子（三錢酒炒）　蔓荊子（一錢）　肥玉竹（三錢）　荷葉邊（三錢）　

二診　脈弦尺澀。偏右頭痛，引及目珠，稍涉辛勞，咽中燥痛。肝火風不熄。養不足之陰，泄獨勝之熱。

細生地（四錢）　杭白芍（一錢五分酒炒）　池菊花（二錢）　丹皮（二錢）　蔓荊子（一錢五分）　青葙子（三錢酒炒）　淡芩（一錢五分酒炒）　玉竹（三錢）　黑山梔（三錢）　野黑豆（三錢）　荷葉邊（三錢）

張（左）　土鬱稍舒，頭痛時作時止。土位之下，燥氣承之也。

鬱金　羌活　白朮　澤瀉　製半夏　上廣皮　炒米仁　赤豬苓　晚蠶砂（包）　範志曲　白蒺藜

右　喉疳之後，風火未清，風氣通肝，以致火風遊行經絡，頭痛如破，甚則隨地結塊，所謂熱甚則腫也。

川芎　羚羊片　丹皮　蔓荊子　秦艽　山梔　白殭蠶　防風　香白芷　菊花

二診　頭痛減而少腹有氣上衝，直抵咽喉，寤難成寐。脈洪大稍斂，而關脈仍弦。肝火風未能盡平，厥氣從而附和。前法再參調氣。

白芷　白芍　丹皮　藁本　金鈴子　鮮菊花　山梔　當歸　香附　青皮　枇杷葉

右　導火下行。寐得略安，而頭痛仍盛，嘔吐咳逆。脈細澀，左部帶弦，無非陽氣未能下潛。再反佐以進。

羚羊片（一錢先煎）　廣橘紅（一錢）　煅白石英（三錢）　陳膽星（五分）　左牡蠣（鹽水炒八錢）　茯苓神（各三錢）　炒栝蔞皮（三錢）　石決明（五錢）　竹瀝（一兩）　薑汁（少許）

某（右）　老年偏左頭疼。產育過多，血虧則肝乏營養，陽氣僭上也。

酒炒當歸　蜜炙白芷　池菊花　白殭蠶　蜜炙川芎　酒炒白芍　蔓荊子　龜甲心　生地炭

孫（在）　頭痛在額為甚，鼻竅不利。右脈弦大。陰分素虧，外風引動內風。用選奇湯進退。

淡豆豉（三錢）　淡芩（一錢五分）　黑豆衣（三錢）　川石斛（四錢）　青防風（一錢）　池菊（二錢）　藁本（一錢）　水炒竹茹（一錢）　乾荷葉邊（三錢）　蔥白頭（二枚）


<h2>脘痛</h2>
俞（左）　寒飲停聚胃中，胃陽閉塞。中脘作痛，甚至有形，按之漉漉。不入虎穴焉得虎子。

薤白頭　大腹皮　公丁香　白茯苓　川樸　製半夏　老生薑　白蔻仁（研後入）　黑醜（三分）　交趾桂（一分）　上沉香（一分後三味研細末先調服）

二診　溫通胃陽，兼逐停飲，中脘作痛大退。的是寒飲停於胃府。從此切忌寒冷水果，勿再自貽伊戚。

製半夏（一錢五分）　木豬苓（一錢五分）　大腹皮（一錢五分）　澤瀉（一錢五分）　公丁香（三分）　制香附（二錢）　白茯苓（三錢）　川樸（一錢）　高良薑（四分）　橘皮（一錢）　生薑（二片）

某　中脘有形漉漉，攻撐作痛。厥氣鬱於胃中也。

杭白芍（一錢五分淡吳萸四分同炒）　酒炒延胡索（一錢五分）　炒枳殼（一錢）　廣玉金（一錢五分）　臺烏藥（一錢五分）　香櫞皮（一錢五分）　沉香片（四分後入）　金鈴子（切一錢五分）　砂仁（七分後入）　制香附（研一錢五分）

某　脈象沉弦。中脘有形作痛，此中陽不足，寒濁阻於胃府也。

薤白頭（三錢）　廣皮（一錢）　茯苓（三錢）　高良薑（四分）　沉香曲（二錢）　干佛手（一錢）　半夏（一錢五分）　制香附（二錢）　瓦楞子（五錢打）　丁香（一錢五分）　蔻仁（一錢二分二味研細末每服五分鹽湯下）

沈（右）　中脘有形，食入痞阻。苔白罩黴，脈沉弦細。此痰氣鬱結胃中。當為宣通。

廣鬱金（一錢五分）　建澤瀉（一錢五分）　沉香曲（二錢炒）　川桂枝（三分）　製半夏（一錢五分）　薤白頭（三錢）　栝蔞仁（三錢）　茯苓（三錢）　廣皮（一錢）　制香附（二錢）

二診　苔黴全化，中脘漸舒。然脈象尚帶沉弦。宜肝胃兩和，疏通痰氣。

製半夏（一錢五分）　炒沉香曲（二錢）　白蒺藜（去刺炒三錢）　枳實（一錢）　制香附（二錢）　廣玉金（一錢五分）　香櫞皮（一錢）　整砂仁（四粒入煎）　上廣皮（一錢）

左　胃痛雖減，然左關頗覺弦硬，得食則痛稍定。良以因寒致郁，因郁生火。以連理湯出入。

雅連（五分吳萸三分同炒）　奎黨參（二錢）　淡乾薑（五分）　延胡索（一錢五分）　金鈴子（一錢五分）　炒冬朮（二錢）　制香附（二錢）　香櫞皮（一錢五分）　縮砂仁（五分）

許（右）　溫通而痛仍不定。諒以節令之交，陰陽轉換之時，氣機難於暢達，勿以為藥之罔效，而變計焉。

薤白頭　半夏　香附　烏藥　砂仁　青皮　瓦楞子　陳皮　上安桂（三分去粗皮研後入）

二診　吃麵食果，氣寒肝橫。防厥。

吳萸　青皮　金鈴子　白芍　砂仁　香附　枳殼　沉香片　陳皮　

三診　中脘作痛，得溫即定，此中陽為濕寒所阻。經云、溫則消而去之。

高良薑　廣皮　鬱金　陳香櫞皮　烏藥　半夏　香附　公丁香　白蔻仁（二味研細末先送下）

楊（左）　中脘作痛，每至嘔吐，寒熱交作。脈象關滑，而沉候濡緩。此飲停於內，遂致土滯木鬱。難杜根株。

川桂枝　炙甘草　茯苓　廣皮　香附　淡乾薑　製半夏　枳殼　薑汁炒竹茹

某　脈形細弱背腧作脹，中脘作痛不納不飢。此由先天不足，氣弱失運，運遲則生濕，氣弱則生寒，寒濕交阻，宜乎其脘痛不納矣。急則治標，宗此立方。

制香附　九蟲香　瓦楞子　廣皮　白蔻仁　香櫞皮　公丁香

洪（左）　中脘作脹，而且劇痛，嘔吐涎水。脈象沉弦。此寒飲停阻胃中。恐致痛厥。

上安桂（七分後入）　蓽茇（六分）　赤白苓（各一錢）　香附（三錢）　公丁香（三分）　製半夏（三錢）　廣皮（一錢五分）　香附（三錢）　薤白頭（三錢）　上沉香（三分）　黑醜（一分後二味研細末先調服）　

二診　劇痛欲厥，業已大定，出險履夷，幸矣幸矣。前法再進一步。

上安桂　半夏　廣皮　薤白頭　老生薑　瓦楞子　香附　烏藥　香櫞皮　茯苓

徐（左）　中脘作痛，腹滿氣撐，便阻不爽。脈兩關俱弦。厥氣挾痰，阻於胃府，久則成膈。

薤白頭（三錢）　栝蔞仁（四錢）　酒炒延胡索（一錢五分）　青皮（一錢）　瓦楞子（五錢）　制香附（二錢）　淡吳萸（五分）　枳殼（一錢）　沉香（二分）　公丁香（三分）　黑醜（三分）　湘軍（四分後四味研細先服）

二診　脘痛微減。然稍有拂逆，痛即漸至。還是肝胃不和。再為疏泄。

赤芍（吳萸四分同炒）　製半夏　香附　烏藥　薤白頭　陳香櫞皮　砂仁　青皮　延胡　瓦楞子

席（右）　中脘作痛。脈形弦滑，獨尺部濡細而沉。此由命火衰微，在下之蒸變無力，在上之痰氣停留。遍體作酸，以胃病則不能束筋骨而利機關也。宜辛以通之。

枳實　赤白苓　半夏　廣皮　香櫞皮　香附　瓦楞　薤白頭　薑汁炒蔞仁

虞（右）　木鬱土中，中脘作痛，胃脘之間，時有烘熱之象。脈細關弦。肝經之氣，火沖侮胃土。急宜開展襟懷，使木氣條達。

醋炒柴胡　杭白芍　金鈴子　廣鬱金　當歸身　制香附　青陳皮　麩炒枳殼　粉丹皮　薑汁炒山梔

二診　中脘烙熱較退，痛亦略鬆。然每晨面腫，頭暈耳鳴。無非火氣生風蔓延所致。

金鈴子　制香附　川雅連（淡吳萸同炒）　麩炒枳殼　白蒺藜　東白芍　蜜水炒小青皮　十大功勞葉　桑葉

三診　氣注作痛漸輕，而咽中仍然如阻，時仍潮熱。還是氣火之郁。

磨蘇梗　朱茯神　生香附　炒枳殼　磨鬱金　炒棗仁　煅龍齒　白蒺藜　粉丹皮　鉤鉤　逍遙丸

沈（左）　辛通氣分，中脘痞阻較定，痛嘔泄瀉。的是木乘土位。經云、寒則濕不能流，溫則消而去之。

白芍（一錢五分吳萸四分同炒）　沉香曲（二錢）　茯苓（三錢）　枳殼（一錢）　砂仁（七分）　香櫞皮（一錢五分）　上徭桂（三分飯丸先服）

左　胸陽旋轉而痛止，濁痰留戀而未清。欲使其氣分宣通，當問其誰為阻我氣分者。

炒潛於朮（一錢五分）　公丁香（三錢）　炮薑炭（四分）　橘紅（一錢）　製半夏（一錢五分）　白蔻仁（七分）　炒枳實（一錢）　香櫞皮（一錢五分）　川桂枝（五分）　雲茯苓（三錢）

照方十帖，研末為丸，每服三錢。

某　痛勢大減。然氣衝至脘，則痛仍劇，大便不行。肝胃不和，氣濁內阻。再為疏通。

青皮　金鈴子　鬱金　整砂仁　木香　檳榔　白蒺藜　制香附　川雅連（淡吳萸同打）

二診　大便已行，並嘔涎水，痛勢遞減，而仍未止。再辛通胃陽。

薤白頭　制香附　沉香片　砂仁　上徭桂　製半夏　青陳皮　栝蔞仁　茯苓

某　胃脘作痛，痛久氣血凝滯，中脘堅硬。恐結聚不散，而變外瘍。

延胡索　瓦楞子　蓬莪朮　當歸尾　南楂炭　制香附　川鬱金　臺烏藥　青陳皮　磨沉香　旋覆花　青蔥管

尤（右）　脘痛氣撐腹滿，肢體震動大便不解。厥氣縱橫，恐致發厥。

川楝子（切一錢五分）　制香附（三錢）　白蒺藜（三錢）　炒白芍（一錢五分）　淡吳萸（五分）　鬱金（一錢五分）　醋炒青皮（一錢）　陳香櫞皮（一錢五分）　磨沉香（四分）　煨天麻（一錢五分）　川雅連（四分吳萸同炒入煎）　砂仁（七分）

左　中脘有形作痛，痛引背脊。痰氣交阻陽明，勢難杜截根株。

薤白頭（三錢）　栝蔞仁（三錢）　製半夏（一錢五分）　烏藥（一錢）　瓦楞子（四錢）　制香附（二錢）　延胡索（酒炒一錢五分）　砂仁（七分）　淡吳萸（四分赤芍一錢五分同炒）　香櫞皮（一錢五分）

範（右）　中脘不時作痛，痛則牽引背肋，甚至嘔吐痰涎，膚腫面浮，往來寒熱。肝胃不和，夾飲內阻。擬辛潤通降法。

薤白頭（三錢）　製半夏（一錢五分）　白蒺藜（三錢）　白殭蠶（三錢）　橘紅（一錢）　栝蔞霜（四錢）　白茯苓（三錢）　煨天麻（一錢）　紫丹參（二錢）

二診　脘痛已止，胸悶嘔吐亦減。兩關脈弦。還是肝陽犯胃未平也。

製半夏（一錢五分）　代赭石（三錢）　旋覆花（包一錢五分）　白蒺藜（三錢）　炒竹茹（一錢）　白茯苓（三錢）　橘皮（一錢）　川雅連（二分淡乾薑二分同炒）


<h2>胸脅痛</h2>
左　胸痛脈弦，當舒氣鬱，用葛仙翁顛倒木金散法加減主治。

木香（五分）　旋覆花（一錢五分）　炒栝蔞霜（三錢）　陳香櫞皮（一錢五分）　橘皮（二錢）　炒枳谷（一錢）　廣鬱金（一錢五分）　猩絳（四分）　生香附（二錢）　薤白頭（三錢）　青蔥管（三莖）

錢（左）　腹痛漸定，目黃略退。胸痛甚而氣滯於絡隧，以致氣血不行。藥既應手，再當擴充。

旋覆花　當歸尾　單桃仁　廣鬱金　青蔥管　五加皮　金鈴子　生薏仁　制香附　真猩絳　醋炒青皮

鍾（左）　右脅作痛。脈象沉弦。飲懸脅下，脾肺之絡在右也。

廣鬱金　赤白苓　廣皮　旋覆花　生香附　製半夏　炒蘇子　枳殼　真猩絳　青蔥管

二診　脅下之痛，仍然未定。左脈弦大，右關帶滑。氣濕鬱阻不宣。再為宣通。

製半夏　制香附　杭白芍　川萆薢　川芎　橘皮絡　旋覆花　真猩絳　廣玉金　蔥管　醋炒柴胡

闕（左）　煙體痰濁素盛，痰濕下注，發為瀉痢，痢止而痰濕不行，升降開合之機，皆為之阻，以致右脅作痛，痛勢甚劇，按之堅硬有形，中脘板滯，不時呃忒，氣墜欲便，而登圊又不果行。
苔白罩黴，脈形濡細。此痰濕氣三者互聚，脾肺之道路，阻隔不通，以致流行之氣，欲升不能，欲降不得，所以痛甚不止矣。氣濁既阻，中陽安能旋運，挾濁上逆，此呃之所由來也。在法當控逐痰涎，使之宣暢。然脈見濡細，正氣已虛，病實正虛，深恐呃甚發厥，而致汗脫。擬疏通痰氣，旋運中陽，以希萬一。即請明哲商進。

生香附（二錢研）　真猩絳（七分）　公丁香（三分）　橘紅（一錢）　橘絡（一錢五分）　磨刀豆子（四分沖）　薑汁拌炒竹茹（一錢五分）　炒枳殼（一錢）　旋覆花（三錢包）　磨鬱金（七分沖）　青蔥管（三莖）

改方　服一劑後痛勢大減，去鬱金。加蘇子三錢，炒白芥子一錢，乳沒藥各二分，黑白醜各三分，六味研極細末，米飲為丸如綠豆大烘乾，開水先服。其內香附旋覆花用一錢五分。

（原注）　服後右脅不痛，但便泄不止，改用連理湯出入。師云此乃不治之症。（正蒙附志）


<h2>腹痛</h2>
（附小腹痛）

徐（左）　氣虛脾弱生痰。脾為濕土，喜溫惡寒，燕窩清肺養陰，清肺則傷脾土，養陰愈助脾濕，所以服食既久，而得腹痛便泄之證。擬和中溫運，清利水濕，以善其後。

臺白朮　製半夏　生熟薏仁　川樸　煨姜　雲茯苓　木豬苓　土炒陳皮　澤瀉

柳（右）　腹痛脈沉。氣寒而肝橫也。

制香附　砂仁　桂枝　磨木香　炮姜　小青皮　沉香　烏藥　枳實炭　楂炭

二診　腹痛稍減，脈形沉細。前年大便解出長蟲。良由木失條達，東方之生氣，挾腸胃之濕熱，鬱而生蟲矣。調氣溫中。參以劫蟲。

廣鬱金（一錢五分）　使君子（一錢五分）　金鈴子（一錢五分）　制香附（二錢打）　白蒺藜（三錢）　川桂枝（五分）　朱茯神（三錢）　陳皮（一錢）　焦楂炭（三錢）　砂仁（七分）　炙烏梅（一個）

三診　脈症相安，但腹痛仍未全定。前法進退，以圖徐愈。

金鈴子（一錢五分）　使君子（一錢五分）　玄胡索（一錢五分）　廣皮（一錢五分）　制香附（二錢）　砂仁（七分）　廣鬱金（一錢五分）　鶴蝨（一錢五分）　楂炭（二錢）　烏梅（八分）

某　腹痛難忍，大便解出長蟲，腹脹堅滿，此蛔蝕而肝木失疏。恐致痛厥。

使君子（三錢）　花檳榔（一錢）　炒鶴蝨（三錢）　炙苦楝根（三錢）　川雅連（四分）　臭蕪荑（二錢）　廣玉金（一錢五分）　淡吳萸（四分）　烏梅丸（一錢五分開水送下）

某（右）　疏通氣機，痛勢不退，良由產後惡露未清，營衛流行為之所阻。再為宣通。

延胡索　五靈脂　蓬莪朮　烏藥　丹參　澤蘭　乳香（三分）　沒藥（去油三分）　上沉香（三分）　西血珀（四分上四味研末先調服）

二診　月事稍行少腹之痛，由此而減。的是惡露未清。再為宣通，務使其營氣暢達。

延胡　乳香　制香附　當歸鬚　生熟穀芽　沒藥　鬱金　南楂炭　臺烏藥

左　當臍作痛。前投疏通不應，再仿塞因塞用法。

熟地炭　萸肉炭　丹皮　福澤瀉　杭白芍　雲茯苓　炒山藥　砂仁　龜甲心（五錢瓦上炙成炭開水先調服）

王（右）　當臍作痛，面色浮黃。濕食寒交阻不運，急為溫化。

臺烏藥（一錢五分）　制香附（二錢打）　縮砂仁（七分）　焦楂炭（三錢）　枳實炭（一錢）　雲茯苓（三錢）　沉香片（四分）　香櫞皮（一錢五分）　上安桂（四分飯糊為丸先服）

二診　當臍作痛稍減。再為辛通。

白芍　楂炭　砂仁　沉香片　上安桂（四分飯丸）　鬱金　青皮　制香附　金鈴子

三診　加熟地黃四錢。龜甲心四錢，炙枯成炭，陳酒先調服。

王（左）　痛從少腹上衝，日久不止。脈細虛軟。夫少腹兩旁屬肝，居中為衝脈衝脈布散胸中。今自下衝上，顯屬奇脈空虛，厥氣肆擾也。

酒炒當歸（四錢）　老生薑（二錢）　炒杞子（三錢）　川斷肉（三錢）　炙黑甘草（二分）　杭白芍（一錢五分）　上安桂（四錢飯糊為丸先服）　精羊肉（一兩五錢煎湯去盡油沫代水煎藥）　

左　氣從少腹上衝則腹滿，甚至干犯心胸則懊憹難忍。此沖氣上逆。姑調氣熄肝。

鹽水炒香附　白蒺藜　金鈴子　杭白芍　鹽水炒青皮　雙鉤鉤　整砂仁　淡吳萸　天麻　金匱腎氣丸

左　少腹痛，沖及脘當治肝胃。

淡吳萸　制香附　炒枳實　南楂炭　整砂乀　炒白芍　製半夏　青皮

左　氣虛濕滯，氣虛則肌肉不充，濕滯則少腹撐滿。擬補中寓瀉。

大有耆（四錢）　奎黨參（四錢同耆研極細末）　製半夏（一錢五分）　雲茯苓（三錢）　生熟草（各三分）　廣皮（一錢四味煎湯送參耆末）

左　宣通營絡，大便頻泄，腹痛頓止。泄則滯通，所以痛止極速。效方出入主政。

延胡索（一錢五分）　臺烏藥（一錢五分）　廣鬱金（一錢五分）　橘絡（一錢）　赤白苓（各二錢）　當歸鬚（一錢五分）　製半夏（一錢五分）　楂炭（三錢）　佩蘭葉（一錢五分）　單桃仁（二錢）　廣陳皮（一錢）　瓦楞子（四錢）


<h2>腰痛</h2>
左　肝腎兩虧，風與濕襲入經絡，肩背腰膂俱痛。再宣絡而理濕祛風。

桂枝　秦艽　獨活　橘皮絡　威靈仙　萆薢　薏仁　防風　桑寄生　二妙丸

沈（左）　由脅痛而致吐下皆血，血去之後，絡隧空虛，風陽入絡，胸膺腰膂兩脅皆痛，時或眩暈。脈象虛弦。宜育陰以熄肝，養營以和絡。

阿膠珠（二錢）　柏子霜（三錢）　煅龍齒（三錢）　甘杞子（三錢）　細生地（四錢）　杭白芍（一錢五分）　白歸身（二錢）　炒萸肉（一錢五分）　雲茯苓（三錢）　厚杜仲（三錢）

左　疏補兼施，氣分尚屬和平，而腰膂酸楚，頗覺板脹。肝腎虛而濕走入絡。再益肝腎，參以制肝。

上徭桂（四分）　厚杜仲（三錢）　鹽水炒菟絲子（三錢）　甘杞子（三錢）　血鹿片（三分）　淮牛膝（三錢）　鹽水炒潼沙苑（三錢）　雲茯苓（三錢）　土炒東白芍（一錢五分）　小茴香（五分）　別直參（另煎沖一錢）

二診　體重腰脊作痛。肝腎空虛，所有濕邪復趨其地。用腎著湯出入。

淡乾薑（四分炒）　廣橘紅（一錢）　生熟甘草（各二分）　獨活（一錢）　焦白朮（二錢）　雲茯苓（一兩）　製半夏（一錢五分）

右　腰府作痛。脈形沉細。肝腎虛而濕寒乘襲也。

川萆薢　黃柏　當歸鬚　赤豬苓　澤瀉　川桂枝　獨活　延胡索　生米仁

鄒（左）　肝腎不足，閃挫氣注，腰府不舒。當益肝腎而和絡氣。

川桂枝（五分）　杜仲（三錢）　炒牛膝（三錢）　炒絲瓜絡（一錢五分）　川獨活（一錢）　猩絳（五分）　旋覆花（二錢包）　生熟薏仁（各二錢）　橘紅（一錢五分）　青蔥管（三莖）

某　腰背作痛，右腿股不時麻木。氣虛而濕熱襲流經絡。恐成痿痹。

炙綿耆　木防己　製半夏　廣橘紅　焦冬朮　赤白苓　白殭蠶　桑枝　左秦艽　川萆薢　川獨活

席（左）　痛脹退而復甚，腰膂作酸，大便不調。痰濕之閉阻雖開，而肝腎之絡暗損。宜舍標治本，而通和奇脈。

干蓯蓉（二錢）　杜仲（三錢）　鹽水炒菟絲子（三錢）　炒萸肉（一錢五分）　甘杞子（三錢）　酒炒白芍（一錢五分）　川桂枝（三分）　酒炒當歸（二錢）　柏子霜（三錢）　橘絡葉（一錢五分）　

二診　通和奇脈，脈症相安，惟腰府仍然作酸，大便澀滯營絡不和。前法進退。

干蓯蓉（三錢）　川桂枝（四分）　柏子霜（三錢）　鹽水炒厚杜仲（三錢）　酒炒白芍（二錢）　粉歸身（二錢）　酒炒淮牛膝（三錢）　川斷肉（三錢）　火麻仁（三錢）　甘杞子（三錢）

三診　脈症相安，腰府作酸。還是絡虛氣滯。效方擴充。

川桂枝（四分）　甘杞子（三錢）　干蓯蓉（二錢）　柏子霜（三錢）　火麻仁（三錢）　酒炒當歸身（二錢）　酒炒杭白芍（一錢五分）　鹽水炒菟絲子（三錢）　炒萸肉（一錢五分）　鹽水炒補骨脂（三錢）

四診　腰痛作酸遞減，痰帶灰黑。腎寒肺熱。前法參以化痰。

竹瀝半夏（一錢五分）　酒炒懷牛膝（三錢）　厚杜仲（三錢）　菟絲子（三錢）　廣橘紅（一錢）　海蛤粉（三錢）　川桂枝（四分）　火麻仁（三錢）　甘杞子（三錢）　干蓯蓉（二錢）　炒竹茹（一錢）

五診　肝腎空虛，絡氣不宣。腰痠氣阻，痰帶灰黑。再益肝腎而宣絡氣。

厚杜仲（三錢）　甘杞子（三錢）　柏子霜（三錢）　白茯苓（三錢）　干蓯蓉（三錢）　制香附（二錢打）　橘紅絡（各一錢）　旋覆花（二錢包）　海蛤粉（三錢）　冬瓜子（三錢）

六診　肝腎不足，濕痰有餘，時分時開時阻，絡隧因而不宣。再調氣化痰，以宣絡隧。

制香附（二錢）　炒枳殼（一錢）　半夏（一錢五分）　旋覆花（一錢五分）　橘紅絡（各一錢）　海蛤粉（三錢）　杜仲（三錢）　越鞠丸（三錢先服）


<h2>身痛</h2>
某（左）便解帶溏，濕熱雖得外泄，然遍體作痛，至暮發熱。是痰濕內郁，絡隧不宣，腫病之先聲也。

獨活　威靈仙　秦艽　丹皮　炒白薇　防己　桑寄生　萆薢　澤瀉　生薏仁

孫（右）　體豐多濕，濕鬱經絡，體時痠痛。濕土化風，頭作眩暈。擬祛濕和絡。

白蒺藜　木豬苓　廣皮　獨活　製半夏　生薏仁　左秦艽　通草　白朮　桑白皮　建澤瀉　川萆薢

某（右）　身半以上，痛雖漸減，身半以下，痛未蠲除，肌膚赤疹，時起時伏。風濕留戀不解。前法再進一步。

蒼朮（一錢）　秦艽（一錢五分）　酒炒當歸（二錢）　酒炒稀薟草（三錢）　萆薢（二錢）　獨活（一錢）　漢防己（三錢）　粉丹皮（二錢）　海桐皮（四錢）　赤白苓（各二錢）

某（左）　節骱雖仍作痛，咯吐之痰，較前稍多，痰濕有泄越之機。

獨活　威靈仙　秦艽　製半夏　指迷茯苓丸　廣皮　桑寄生　萆薢　白殭蠶　雲茯苓


<h2>卷十</h2>

<h2>嘔吐</h2>
（附吞酸　吐蛔）

陶（左）　胃有停飲，不時嘔吐。水為陰類，非陽氣旋運，不能消化。擬半夏茯苓湯苓桂朮甘湯兩方出入。

製半夏（三錢）　上廣皮（一錢）　川桂枝（四分）　公丁香（三分）　廣藿香（三錢）　淡乾薑（四分）　白蔻仁（七分後入）　白茯苓（五錢）

右　身熱氣衝嘔吐。木不條達也。

冬桑葉　粉丹皮　金鈴子　製半夏　生薏仁　新會紅　制香附　赤白苓　白蔻仁　砂仁

沈（右）　脾虛木旺，木侮胃土。中脘作痛，甚則嘔吐，大便時瀉時止。脈左關弦。木鬱土中，久恐延膈。

上徭桂（四分飯丸先服）　縮砂仁　茯苓　白蒺藜　枳殼　上廣皮　製半夏　煨天麻　香櫞皮

左　和胃中陰陽，嘔吐仍來。苔灰舌白。從苦辛進退之。

製半夏（一錢五分）　川桂枝（四分）　炙黑草（二分）　人參鬚（七分）　枳實（八分）　淡乾薑（五分）川雅連（五分）　白茯苓（三錢）　生薑汁（一匙）

左　鎮逆平肝，諸恙暫退。而日來氣復上沖，甚則呃忒，間有嘔吐。風木上干。再壯水以涵風木。

熟地（四錢炒鬆）　煅牡蠣（五錢）　土炒白芍（一錢五分）　茯神（三錢）　橘白（一錢）　大麥冬（三錢）　煅磁石（三錢）　半夏曲（一錢五分鹽水炒）　白蒺藜（三錢）

陳（左）　食入輒作嘔吐。脈兩關俱弦。肝陽沖侮胃土，久恐成膈。擬苦辛通降法。

製半夏（一錢五分）　淡乾薑（三分）　茯苓（三錢）　土炒白芍（一錢五分）　川雅連（五分）　代赭石（三錢）　橘紅（一錢）　旋覆花（一錢五分絹包）　枳實（一錢）　炒竹茹（一錢五分）

二診　脈弦稍平，嘔吐略減。的屬肝陽逆犯胃土。再和中鎮逆，苦降辛開。

製半夏（一錢五分）　白蒺藜（去刺炒三錢）　代赭石（四錢）　土炒白芍（一錢五分）　沉香曲（一錢五分炒）　旋覆花（二錢包）　淡吳萸（一分五釐）　川雅連（五分同吳萸炒）　炒竹茹（一錢五分）

三診　嘔吐雖減，仍未能止。木克胃土，以致清濁混淆。不入虎穴，焉得虎子。

制香附（一錢五分）　枳實（一錢）　炒香甜杏仁（三錢）　沉香曲（一錢五分炒）　炒竹茹（二錢）　橘皮（一錢）　白蒺藜（三錢）　來復丹（八分開水另下）

四診　大便通調，三日未經嘔吐。胃中之清濁，漸得分化。藥既應手，再守前意。

川雅連（五分）　炙黑草（二分）　廣皮（一錢）　淡乾薑（四分）　製半夏（一錢五分）　川桂枝（四分）　白茯苓（三錢）　枳實（一錢）　炒竹茹（一錢）　來復丹（六分先服）

五診　苦降辛開，分化清濁，胃中之陰陽漸和，嘔吐漸定。藥既應手，未便更章，但猛劑不宜久投耳。

製半夏（一錢五分）　炙黑草（四分）　川雅連（四分）　枳實（七分）　川桂枝（四分）　白茯苓（三錢）　淡乾薑（三分）　竹茹（一錢水炒）　白芍（一錢五分土炒）　來復丹（六分先服）

另擬一方備服。

製半夏（一錢五分）　川雅連（四分）　炙甘草（三分）　茯苓（三錢）　橘皮（一錢）　杭白芍（一錢五分）　淡乾薑（四分）　吉林參（另煎沖七分）　焦麥芽（二錢）

右　嘔吐大減，湧涎亦定。的是高年五液皆涸，三陽並結也。前方踵進。

南沙參　川貝母　生扁豆　藕汁　活水蘆根　川石斛　天花粉　甜杏仁　梨汁

二診　交節又復嘔吐。三陽並結，既入重地，不易履夷也。

川石斛　白蒺藜　北沙參　半夏曲　單桃仁　扁豆衣　梨汁　藕汁　薑汁　韭汁　牛乳　鹽水炒竹茹

右　浮游之火漸平，而食入輒作反逆。此膽胃不主下降，肝陽從而濁升。再降膽胃。

製半夏　炒枳實　甜杏仁　白蒺藜　陳膽星　茯苓神　上廣皮　竹茹　山梔（薑汁炒）　陳關蟄　大荸薺

左　中陽不足，陽氣不旋。嘔吐復作。再辛溫以助陽氣，而運濁邪。

製半夏（三錢）　橘皮（一錢）　鮮生薑（二錢打）　川桂枝（四分）　淡吳萸（四分）　茯苓（四錢）　炒於朮（一錢五分）　炒枳實（一錢）　竹茹（一錢五分）　伏龍肝（八錢煎湯代水）

二診　攻下之後，中陽不復，痰水漸次復聚。間數日仍作嘔吐。只宜緩以圖之。

於朮炭（二錢）　茯苓（五錢）　竹茹（一錢）　製半夏（一錢五分）　橘皮（一錢）　淡吳萸（四分）　豬苓（二錢）　鹽煨姜（二錢）　來復丹（一錢藥湯送下）

左　中脘作痛，甚則嘔吐。脈象沉弦。此水飲停聚胃府。當緩以攻之。

二陳去甘草　制香附　延胡索　白蒺藜　高良薑　瓦楞子（醋炒）　紅芽大戟（八分）　白蔻仁（一錢三分）　公丁香（一錢）　黑白醜（各一錢五味研末為丸）

右　體豐多濕，濕盛生痰，痰阻胃府，中州窒痹。嘔吐痰涎。宜苦辛通降。

川雅連（薑汁炒三分）　製半夏（三錢）　淡乾薑（六分）　雲茯苓（五錢）　廣陳皮（一錢）　薤白頭（三錢）　炒枳實（一錢）　竹二青（一錢生薑汁炒）　上湘軍（四分）　公丁香（三分）　黑白醜（各二分）　白蔻仁（四分五味研末分二次服）

二診　嘔吐不止，中脘板滯。脈象沉弦。還是痰阻胃府，不能通降。再擬苦辛開降，參以芳香化濁。

川樸（一錢）　川雅連（四分）　炒竹茹（一錢）　白蔻仁（七分）　茯苓（五錢）　橘皮（一錢）　製半夏（三錢）　淡乾薑（五分）　生薑汁（一匙）　太乙丹（三分磨沖）

左　胃有停痰，胃陽不展。至暮輒作嘔吐。脈象沉弦。恐延反胃之證。

製半夏　淡吳萸　白蔻仁　雲茯苓　豬苓　廣陳皮　鮮生薑（二錢打）　太乙丹（三分磨沖）　伏龍肝（煎代水）

繆（左）　嘔吐止而復作。胸中之陽氣不克轉旋。再進辛溫。

川桂枝（五分）　製半夏（三錢醋炒）　茯苓（七錢）　白蔻仁（七分）　公丁香（三分）　廣藿香（三錢）　淡乾薑（五分炒）　橘皮（一錢）　豬苓（二錢）　伏龍肝（一兩煎代水）

繆（左）　嘔吐時作時止。舌苔薄白，並不厚膩。大便數日方行。脾得陽始運，胃得陰乃和，高年液虧胃陰不足，所以宜通宜降者，轉滯而轉逆矣。

人參鬚（一錢五分）　白茯苓（三錢）　炒香甜杏仁（三錢）　白檀香（一錢）　製半夏（一錢五分）　白蒺藜（三錢）　竹二青（鹽水炒五分）　白蜜（二錢）

右　食入片刻，即吐出酸水，面現青色。詢系失恃後悲苦所致。肝火鬱極，故作酸也。

桑葉　丹皮　鬱金　制香附　山梔（薑汁炒）　左金丸

張（左）　脈證相安。至暮腹滿，酸水上湧。營滯不行，土鬱濕困。不能急切圖功。

製半夏　白蒺藜　臺白朮　公丁香　茯苓皮　廣皮　淡吳萸　晚蠶砂　炒蔞皮　建澤瀉　禹餘糧丸（一錢五分開水先服）

吳（媼）　風陽較平，眩暈大減，而餘威未靖，吞酸湧涎，時止而仍時作。再養肝熄肝，參苦辛以制心火，而佐金氣以平肝木。

阿膠珠　杭白芍　黑豆衣　池菊　茯神　炒杞子　女貞子　潼沙苑　左金丸

李（左）　經云、心為汗肺為涕，脾為涎，肝為淚腎為唾，是為五液。今起居如常，而時吐涎沫，胃納不旺。顯屬脾胃兩虛，不能約束津液，以丸藥緩調。

炙綿耆（三兩）　炙黑草（五錢）　縮砂仁（四錢）　煨益智（七錢）　廣陳皮（七錢）　奎黨參（四兩）　厚杜仲（三兩）　炒於朮（二兩）　炒山藥（三兩）　炒杞子（三兩）　製半夏（一兩五錢）　炒淡姜渣（四錢）　炒範志曲（一兩）　廣藿梗（一兩五錢）　澤瀉（一兩五錢）　白茯苓（三兩）　焦麥芽（二兩）　炒扁豆（二兩）　炒萸肉（一兩五錢）

上藥研為細末水泛為丸每服三錢。

姚（右）　頭痛眩暈，甚則嘔吐涎水，腰脅酸楚。脈濡左滑。此肝陽挾痰上衝胃土也。

製半夏　天麻　甘菊　白蒺藜　丹皮　鉤鉤　廣皮　炒棗仁　茯苓神　石決明　水炒竹茹

虞（右）　頭痛較退，而嘔吐之後，涎沫上湧，長沙所謂肝病吐涎沫者是也。風翔浪湧，都緣肝陽上升，胃土被克，致胃中不能約束津液。再和肝胃。

金石斛　杞子　代赭石　白蒺藜　炒半夏曲　茯苓　鉤鉤　桑葉　丹皮　鹽水炒竹茹

涎清因肝陽者用代赭，與胃寒湧涎者異。若肝氣嘔吐，又必痛也。（清儒附志）

某　口吐涎沫，胃氣虛不能約束津液也。吐沫而仍口渴，胃陰虛而求救於水也。舌萎苔黃，胃氣不治而虛濁反行攢聚也。氣陰益虧，又復夾濁，用藥顧此失彼，且恐動輒得咎，惟仲景大半夏湯取人參以補胃氣，白蜜以和胃陰，半夏以通胃陽，試進之以覘動靜。

人參（一錢）　白蜜（五錢）　半夏（三錢）

廉（左）　嘔吐數日，至昨忽然偏右脹滿，上則中脘，下則少腹，盡行板硬，一時之間，氣從上逆。
幸未幾即平。然食入仍嘔，並吐出蛔蟲，口渴頻飲。舌苔糙白，脈象虛弦。肝木橫逆之餘，胃土有升無降，陽明之液暗虧。恐呃忒致厥。

川連（五分）　炒烏梅（五分）　炒川椒（二分）　金石斛（五錢）　金鈴子（一錢五分）　吳萸（二分）　杭白芍（二錢酒炒）　製半夏（三錢）　白蒺藜（三錢）　紅石榴子（百粒）　枇杷葉（二片去毛）　鮮竹茹（鹽水炒一錢）


<h2>噎膈</h2>
（附反胃）

宋（左）　嘔血之後，食入哽阻。瘀滯胃口。恐成噎膈。

延胡索（一錢五分酒炒）　五靈脂（三錢）　制香附（二錢研）　單桃仁（三錢）　炒枳殼（八分）　瓦楞子（五錢）　炒蘇子（三錢研）　炒竹茹（一錢五分）　降香（一錢五分劈）　上湘軍（一錢五分好酒浸透炙枯後入）

左　食入哽阻，痰涎上湧。胃陽不運。噎膈重證，勢難治也。

薤白頭（三錢）　川雅連（四分）　製半夏（一錢五分）　橘皮（一錢）　白檀香（三錢）　淡乾薑（六分）　廣鬱金（一錢五分）　竹茹（一錢）　上沉香（三分）　公丁香（三分二味研末先調服）

沈（左）　中脘作痛，食入哽阻，去冬曾解堅黑大便。良由瘀滯胃口。勢成噎膈。

延胡索（一錢五分酒炒）　薤白頭（三錢）　烏藥（一錢五分）　荊三稜（一錢）　瓦楞子（五錢打）　單桃仁（三錢打）　蓬朮（一錢）　黑白醜（各七分）　旋覆花（二錢包）　五靈脂（三錢）

左　脘痞者久，食入哽阻。湧涎氣瘀交阻。噎膈重證也。

延胡索（一錢五分酒炒）　瓦楞子（一兩）　制香附（二兩研）　薤白頭（三錢）　旋覆花（二錢包）　製半夏（三錢）　五靈脂（三錢酒炒）　益智仁（一錢）　烏藥（一錢五分）　生薑汁（一匙沖）

胡云臺方伯　年逾花甲，陰液已虧，加以肝氣不和，乘於胃土，胃中之陽氣不能轉旋。食入哽阻，甚則涎沫上湧。脈兩關俱弦。噎膈根源，未可與尋常並論。姑轉旋胃陽，略參疏風，以清新感。

竹瀝半夏（一錢五分）　炒竹茹（一錢）　川雅連（五分）　淡黃芩（一錢五分）　淡乾薑（三分）　白茯苓（三錢）　桑葉（一錢）　池菊花（一錢五分）　白蒺藜（一錢五分）　白檀香（一錢劈）

二診　辛開苦降，噎塞稍輕然。
左臂作痛，寐醒輒覺燥渴。脈細關弦，舌紅苔黃心剝。人身脾為陰土，胃為陽土，陰土喜燥，陽土喜潤譬諸平人，稍一不慎，飲食噎塞，則飲湯以潤之，噎塞立止，此即胃喜柔潤之明證。今高年五液皆虛，加以肝火內燃，致胃陰虧損，不能柔潤，所以胃口乾澀，食不得入矣。然胃既乾澀痰從何來。不知津液凝滯，悉釀為痰，痰愈多則津液愈耗。再擬條達肝木，而泄氣火，泄氣火即所以保津液也。然否即請正之。

香豆豉　光杏仁　鬱金　炒蔞皮　桔梗　竹茹　川雅連（乾薑六分煎汁收入）　枇杷葉　黑山梔　白檀香

三診　開展氣化，流通津液，數日甚覺和平，噎塞亦退。無如津液暗枯，草木之力，不能久持，所以噎塞既退復甚。五臟主五志，在肺為悲，在脾為憂，今無端悲感交集，亦屬臟燥之徵。再開展氣化，兼進潤養之品。

光杏仁（三錢）　廣鬱金（一錢五分）　黑山梔（三錢）　竹瀝（七錢沖）　薑汁（少許沖）　炒蔞皮（三錢）　白茯苓（三錢）　枳殼（五分）　炒蘇子（三錢）　大天冬（三錢）　池菊花（一錢）　白檀香（八分）　枇杷葉（去毛四片）

四診　開展氣化，原所以泄氣熱而保津液也。
數日來舌心光剝之處稍淡。然左臂仍時作痛，噎塞時重時輕，無非津液不濟，胃土不能濡潤。咳嗽多痰，亦屬津液蒸煉。肺絡被灼，所以臟燥乃生悲感。再化痰泄熱以治其標，潤養津液以治其木。

白蒺藜（三錢）　黑山梔（三錢）　光杏仁（三錢）　淮小麥（六錢）　池菊花（一錢五分）　廣鬱金（一錢五分）　炒蔞皮（三錢）　生甘草（三分）　大南棗（四枚劈去核）　鹽水炒竹茹（一錢）

接服方　鮮生地（五錢）　天花粉（一錢五分）　大麥冬（三錢）　甜杏仁（三錢）　生懷藥（三錢）　白蒺藜（三錢）　焦秫米（二錢）　青果（三枚打）　梨汁（一兩溫沖）

蔣　嗜飲損傷中陽，氣不施化。食入哽阻，痰涎上湧。脈滯，苔白質膩。噎膈重證，圖治維艱。

代赭石（四錢）　白茯苓（三錢）　廣鬱金（一錢五分）　竹茹（鹽水炒一錢）　旋覆花（一錢）　炒蘇子（三錢）　白桔梗（八分）　枳實（八分）　左金丸（七分入煎）　竹瀝（八錢薑汁三滴沖）

郭（左）　腸紅痔墜日久，營液大虧。食入於胃，輒哽阻作痛。脈兩關弦滑。此胃陰枯槁。噎膈重證，何易言治。

金石斛　北沙參　杭白芍　生甘草　焦秫米　白蒺藜　半夏曲　活水蘆根

師云、另取小鍋煮飯，飯初收水，以青皮蔗切片鋪於米上，飯成，去蔗食飯。（清儒附志）

二診　脈滑而弦。舌心作痛，食入胃中，仍覺哽痛。胃陰枯槁，未可泛視再擬金匱大半夏湯法。

臺參鬚（另煎沖七分）　製半夏（三錢）　白蜜（二錢同煎與參湯沖和服）

此方服七劑。煎成以滾水燉，緩緩嚥下。湯盡再煎二次，煎蜜用一錢五分。

三診　脈左大於右，陰傷不復之證。食入哽阻，胃陰尤為枯槁，未可泛視。前擬金匱大半夏湯法，當無不合，即其意而擴充之。

臺參鬚　製半夏（與白蜜同煎與參湯和服）　左金丸（四分煎湯送下）　

四診　食入哽痛漸定，脈弦稍平，而腸紅連日不止。肝火內燃，胃陰枯槁，肝膽內藏相火，腎開竅於二陰，銅山西鳴，洛鐘東應矣。

臺參鬚（一錢）　製半夏（二錢）　白蜜（三錢同上法）　細生地（四錢）　龜甲心（五錢）　地榆炭（三錢）　炒槐花（三錢）　澤瀉（一錢五分）　丹皮炭（二錢）　左金丸（四分）

孫（右）　中脘不舒，按之堅硬脹滿，甚則氣逆如喘。脈兩關弦滑。此抑鬱動肝，肝氣衝入胃中，將成噎膈重證，非曠懷不能為功。

釘赭石　炒蘇子　制香附　淡吳萸　旋覆花　薤白頭　炒枳殼　砂仁　沉香（三分磨沖）　檳榔（二分磨沖）

殷（左）　食入之後，氣輒上衝，遂即嘔吐痰水。詢知前曾嘔吐紫黑，便有血水，痰或青色，乃自下焦肝腎而來，胃之下口，痰瘀阻之。防膈。

製半夏　川連　單桃仁　臺烏藥　當歸鬚　土炒赤芍　乾薑　川桂枝　酒炒延胡索

二診

薤白頭　橘皮　製半夏　旋覆花　茯苓　延胡索　枳實　代赭石　臺烏藥　扁鵲玉壺丸（一錢二分先服）

三診　膈食不下，中脘有形，數日以來，嘔吐紫黑瘀血，大便亦解黑物，前云瘀血阻塞胃口，於斯可信。無如瘀雖嘔出，而中脘偏左，按之仍硬，足見結滯之瘀，猶然內踞，是血膈大證也。治之之法，若瘀一日不去，則膈一日不愈，茲以化瘀為主，以覘動靜。

山甲片（一錢乾漆塗炙令煙盡）　五靈脂（三錢酒炒）　瓦楞子（四錢）　延胡索（二錢）　山楂炭（三錢）　臺烏藥（一錢五分）　當歸尾（二錢）　桃仁（二錢）　土鱉蟲（五枚去頭足炙）

又　濕痰瘀滯，聚於胃口，以致飲食不能入胃。前進化血行瘀，胸肋脹滿。良以瘀阻不宣，行之不能，則兩相阻拒，所以轉覺脹滿也。血膈大證，極難圖治，擬以丸藥入下。

五靈脂（二錢酒炒）　川鬱金（一錢五分）　西血珀（七分另研）　大黃（二錢酒炒）　土鱉蟲（十六枚去頭足炙）　單桃仁（一錢五分）　生蒲黃（一錢）　延胡索（二錢）　山甲片（一錢）

上藥共研細末，以韭汁糊丸如綠豆大，每服三錢。

右　朝食暮吐，物不變化。脈沉細，苔白質膩。中陽不旋，反胃重證也。

製半夏　淡吳萸　公丁香　橘皮　竹茹（薑汁炒）　雲茯苓　炮黑姜　廣藿香　伏龍肝（七錢煎湯代水）


<h2>泄瀉</h2>
章（左）　向有腸紅，茲則每晨便泄之後，仍見干糞胃氣日行困頓。
脈左虛弦，右濡滑，關部三十餘至一動。此由肝陰不足，脾氣虛損，肝不足則血不收藏，脾虧損則鼓旋乏力。由是而水濕之氣，不能分泄，混入腸中，所以每至黎明，陽氣發動之時，水濕之氣，傍流而下。脾與胃以膜相連，脾虛則胃弱，理固然也。擬連理湯出入。

野於朮（土炒二錢）　上廣皮（土炒一錢）　雲茯苓（四錢）　川雅連（薑汁炒二分）　防風根（一錢炒）　炒薏仁（四錢）　炮姜（五分）　滑石塊（三錢）　澤瀉（一錢五分）　荷葉邊（二錢）

二診　溫臟清腑，注泄已止。
右脈濡滑較退。的是中氣虛而脾土之陽氣不足，肝陰虧而大腸之濕熱有餘。刻下大便溏燥不調。脾氣未復耳。前法參入分消，蓋祛濕即所以崇土也。

野於朮（土炒）　炒薏仁（四錢）　整砂仁（四粒）　真建曲（二錢）　防風根（一錢炒）　雲茯苓（五錢）　木豬苓（二錢）　澤瀉（一錢五分）　炮姜（三分川連一分五釐燉衝入）　

三診　右脈滑象漸退，溲亦漸利。濕熱有外泄之機。特胃納不醒，當和中芳運。

炒於朮　製半夏　真建曲　生熟薏仁　炒穀芽　雲茯苓　上廣皮　廣藿梗　省頭草　澤瀉

喬（左）　停飲日久，清濁升降不行，胃中窒塞，向有嘔吐，茲則便泄，色必深醬。是水飲之氣，鬱而化熱，在胃上則兼辛金之化，其水兼寒，在胃下則兼丙火之化，其濕兼熱，亦定理也。降陽和陰，冀其升降清濁，各循常度。是否即請裁用。

製半夏　雲茯苓　淡乾薑　瓦楞子　川雅連　生熟草　人參鬚　川桂枝

某　迷睡已退，然大便溏泄，此痰泄是也。

製半夏　南楂炭　炮姜　木豬苓　熟附片（二分）　上廣皮　範志曲　澤瀉　焦白朮

又　少陰氣至但欲寐。進理中加附，大便亦漸堅實。前法再參補氣。

西黨參　炮薑炭　豬茯苓　熟附片　澤瀉　野於朮　炙黑草　玫瑰花　生熟穀芽

某　便泄氣撐，以泄為快。脾弱則木旺，土衰則木賊。恐非草木可以為功。

吳萸　金鈴子　南楂炭　廣皮　鬱金　砂仁　杭白芍　白蒺藜　廣木香　香櫞皮　青皮（醋炒）

左　外寒束縛裡熱，挾積不化。由頭痛發熱，而至腹痛水瀉，每在清晨。至今瀉雖暫定，而腹痛未止，濁積必然未化。脈細關弦。擬調氣運中以磨化之。

制川樸　上廣皮　雲茯苓　範志曲　砂仁末　製半夏　枳實炭　廣木香　焦白朮　香薷　川連　炮姜

右　久瀉不止，足脛帶腫，舌心光剝無苔，寐則乾咳，心悸健忘。心脾兩虛，旋運無權，致傳化失職。恐成腫脹。

西黨參（三錢）　扁豆衣（三錢）　白茯苓（三錢）　炮姜（三分）　炙黑草（三分）　野於朮（二錢）　益智仁（八分）　炒薏仁（四錢）　豬苓（二錢）

左　頭痛身熱便泄。邪鬱而氣機下陷也。

煨木香（五分）　澤瀉（一錢五分）　川芎（一錢）　羌獨活（各一錢）　茯苓（三錢）　上陳皮（一錢）　砂仁（後下七分）　桔梗（一錢）　前胡（一錢五分）　柴胡（五分）

二診　頭痛已止，身熱便泄未定。再調氣泄濕。

川樸（一錢）　蔻仁（七分）　藿香（三錢）　豬茯苓（各二錢）　生熟薏仁（各二錢）　廣皮（一錢）　通草（一錢）　滑石（四錢）　枳實炭（一錢）　木香（一錢）　澤瀉（一錢五分）

三診　身熱已退，便泄亦減。再為疏通。

制川樸　範志曲　南楂炭　臺烏藥　茯苓　青陳皮　枳實炭　煨木香　炒薏仁

某　嗜飲多濕，濕困脾陽。大便瀉利。脈象濡軟，舌苔淡白。宜理脾溫中。

於朮（土炒二錢）　範志曲（一錢）　茯苓（三錢）　澤瀉（一錢五分）　炒黃乾薑（四分）　葛花（一錢五分）　白蔻仁（三粒）　砂仁（三粒）　煨木香（五分）

右　脈滑便泄如前，小溲欲解不爽。濕鬱腑中，水液滲入大腸。再參分利。

葛花（一錢五分）　於朮（二錢）　羌活（一錢）　廣皮（一錢）　滑石（三錢）　煨木香（五分）　澤瀉（一錢五分）　通草（一錢）　雲苓（四錢）　防風（一錢）　豬苓（二錢）　生熟薏仁（各二錢）

二診　便泄稍減，小溲亦暢，腰府作酸。濕猶未清，而脾胃之氣，久已暗損。再為兼顧。

野於朮（一錢五分）　破故紙（鹽水炒三錢）　雲茯苓（四錢）　羌活（一錢）　煨肉蔻（五分研）　菟絲子（鹽水炒三錢）　澤瀉（一錢五分）　豬苓（二錢）　生熟薏仁（各二錢）　防風（一錢）

右　上則噯噫下則便泄。厥氣不和，剋制脾土。協和肝脾，即所以固其胎息也。

砂仁　制香附　淡吳萸　蘇梗　茯苓　杭白芍　防風（炒）　香櫞皮　木香　廣皮

某　每至陰分，則腸鳴便瀉。此脾虛而濕鬱氣滯。恐變脹病。

大腹皮　生熟薏仁　川樸　木香　澤瀉　煨姜　炒椒目　廣皮　草果仁　炒冬瓜皮　豬茯苓

某　胃主盛納，脾司運化，脾虛濕熱內蘊，失健運之權。合夜腹滿，清晨得泄方適。濕熱無徹底之日，則脾土無再復之期，可虞也。

白朮炭　整砂仁　澤瀉　範志曲　生熟薏仁　白茯苓　木豬苓　廣皮　川雅連（薑汁炒）

某　木鬱不克條達，氣分攻撐不平。土被木克，運化無權，寅卯之交，依然便泄內熱。脈細弦數。營液日耗，恐入損途。

制香附　土炒白芍　沉香片　上廣皮　砂仁　白蒺藜　生熟木香　淡吳萸　川雅連（吳萸同炒）

楊（童）　便泄不止，時帶紅膩，臨圊不爽。脾虛濕熱鬱阻腸胃。再苦辛通降。

生於術（一錢）　淡黃芩（酒炒一錢）　酒炒白芍（一錢）　六一散（三錢包）　白茯苓（三錢）　生熟草（各二錢）　土炒陳皮（一錢）　香連丸（四分入煎）　廣木香（四分）　炒枳殼（七分）

汪（幼）　久瀉不止，陽氣不運，以致四肢逆冷，神迷如寐，嘔吐咬牙。脈形沉細。土虛木旺，將成慢驚，切勿輕視。方請兒科先生商政。

臺參鬚（另煎沖五分）　橘紅（八分）　炙黑草（二分）　煨天麻（一錢）　炒於朮（一錢五分）　熟附片（四分）　炮薑炭（四分）　白茯苓（三錢）　

屠（右）　腹痛甚則便泄，泄甚熱。氣有餘，便是火，洵哉。

金鈴子　香附　辰茯神　鉤鉤　炒酸棗仁　白蒺藜　天麻　炒白芍　砂仁　沉香片

金（右）　暑濕浸淫脾土，土不運旋，氣濕不能分化。水瀉口渴，舌淡白而喜熱飲，中脘不舒。宜調氣分化。

川樸（一錢）　六一散（三錢包）　縮砂仁（五分）　藿香（三錢）　白茯苓（三錢）　廣皮（一錢）　鮮佛手（一錢五分）　煨木香（六分）　豬苓（二錢）

二診　調氣分化，水瀉已止，口渴亦減。再調氣以通津液。

六一散（三錢包）　生於術（一錢）　豬苓（一錢五分）　沉香曲（一錢五分）　建澤瀉（一錢五分）　薄官桂（三分）　鮮佛手（一錢）　鮮荷梗（去刺尺許）　茯苓（三錢）　砂仁（鹽水炒研後入四分）

聶（左）　素體濕甚，茲則由脹滿而致便泄，色如敗醬，得泄轉松，然中脘有形，氣衝噯噫，胃呆少納，時易汗出。脈象濡軟而滑，苔白質膩，口味帶甜。此由濕熱內蘊，脾土不能轉旋，水穀不能分化，盡注於腸，肝木從而暗動。恐致呃忒。擬和中運脾，兼泄府濁。

六一散（三錢包）　省頭草（二錢）　炒紅曲（一錢）　土炒陳皮（一錢）　生熟薏仁（各二錢）　白茯苓（三錢）　廣木香（四分）　小溫中丸（三錢）　川雅連（四分吳萸二分煎汁拌炒）

二診　投劑之後，解出極為穢臭，府中之濁，得從外泄，而自利仍不稀疏。
昨尚和平，今又腹中脹滿，甚致有形上衝，直抵中脘，則噁心噯噫，最為難堪，撫之摩之，其形方能降下。口甜干膩，苔白轉黃，脈象轉滑，關部獨弦。濕熱內蘊，清濁之氣，不司升降，土氣既滯，木氣遂郁，致橫暴之氣，肆逆莫制。望六之年，恐正不勝病。金匱厥陰篇中每用苦辛酸，即遵其旨。

川雅連（六分）　生甘草（三分）　淡子芩（酒炒一錢五分）　車前子（一錢五分）　杭白芍（三錢）　白茯苓（三錢）　生熟木香（各二分）　土炒廣皮（二錢）　淡乾薑（三分）　省頭草（二錢）

許（右）　脘痞噯噫已退。大便帶泄，氣墜於下也。

廣木香（五分）　砂仁（後入七分）　澤瀉（二錢）　鬱金（一錢五分）　香櫞皮（一錢五分）　廣陳皮（一錢）　白芍（一錢五分）　吳萸（三分白芍同炒）　茯苓（四錢）　枳殼（一錢）

二診　中州已舒。腹痛便利。再理氣分消。

砂仁（後入七分）　木香（五分）　茯苓（四錢）　生熟薏仁（各二錢）　澤瀉（一錢五分）　烏藥（一錢五分）　廣皮（一錢）　吳萸（五分）　鮮佛手（一錢五分）　範志曲（二錢）　川樸（一錢）　豬苓（二錢）

王（右）　少腹脹滿，腹中不和，痛泄止而復作，面色微浮，足跗帶腫。肝強土弱，木乘土位。擬柔肝培土，以御肝木。

於潛術（一錢五分木香三分煎汁炒）　炒木瓜皮（一錢五分）　炒黑當歸（二錢）　土炒白芍（一錢五分）　炒防風（七分）　炙黑草（五分）　菟絲子（鹽水炒三錢）　上徭桂（去粗皮研後入三分）

二診　面浮已退，色稍華澤，腹中痛脹略鬆，而便泄不止，泄時氣甚酸穢。肝為剛藏，在五行為木，在五味為酸，木旺土衰，即此可見。再培土抑木。脾弱則生痰，以化痰參之。

奎黨參（三錢）　炙甘草（四分）　廣陳皮（一錢）　炮姜（五分）　炒於朮（二錢）　淡吳萸（四分）　雲茯苓（三錢）　製半夏（三錢）　杭白芍（三錢與吳萸同炒）　伏龍肝（七錢煎湯代水）

林少筠太守　腎泄又名晨泄，每至黎明，輒暴迫而注者是也。
然肝病亦有至晨而泄者，以寅卯屬木，木氣旺時，輒乘土位也。疑似之症，將何以辨之哉。蓋腎泄是命火衰微，而無抑鬱之氣，故暴注而不痛。肝病而木旺剋土，則木氣抑鬱，多痛而不暴注。以此為辨，可瞭然矣。診見脈象右尺細弱，左尺小澀，兩關右弱左弦，兩寸右微左部略搏。
是水虧木旺，心肺陰液不足之象。數載以來，常帶晨泄，泄必作痛。今泄止而至寅卯木旺時，猶尚作痛。此以近時借煙性提挈，肝木雖不致剋土，而氣虛不克鼓舞，故肝木升發之令，未復其原，仍是一屈曲抑鬱之局。人身法天地，水火陰陽升降而已。陰中無陽，是謂獨陰。
陽中無陰，是謂獨陽。獨陰不生，獨陽不長，所以臟陰而腑陽，臟升而腑降。肝、藏也，陰也體陰者其用陽，故其氣宜升。脾、藏也，亦陰也惟肝升而脾藏之氣得與俱升。肝藏之氣上升，則與少陽膽木交合，而心血以生。脾藏之氣上升，則與陽明胃土交合，而胃液以長。
於是膽府之氣，下交於厥陰肝臟，而相火以化。胃府之氣，下交於太陰脾土，而脾陽以資。今木克脾土，日以郁陷，升生之令不行，其氣不能上交於少陽，而反抑伏於太陽，太陽膀胱為寒水之府，水中有木，其屈曲鬱勃之氣，與寒水之氣相激，宜為痛矣。然木不升發而抑伏太陽，似不當有頭暈耳鳴目昏肝陽上升之候。曰、不然。肝木之氣，不能上升，而與膽交，則膽不降矣。
膽為甲木，甲木逆，亦化風也。總之，木不升發，則心血不生，脾不能為胃行其津液，膽不能下化相火，胃不能下降而資盛納。心血虧，胃液薄，脾陽虛，相火微，能無於腹痛而外，諸病百出哉。調治之計，必使水中之木遂其升發，上與少陽交合，於是臟腑之介降，皆復其常，而生生之機不息。擬以青皮引至厥陰之分，而以柴胡升發木郁，使肝經之氣條達上行。而又恐升動膽木，故以白芍酸收之品，攝入肝經。青皮引之入其地，白芍攝之不使出其地，自與膽無涉矣。青皮破氣柴胡散氣，故以人參坐鎮，制其破性散性。第取青皮之引入厥陰，柴胡之升發木氣，俾之扶疏條達，而無偏勝之弊。當否正之。

柴胡　青皮　人參　白芍


<h2>痢</h2>
沈（右）　痛泄者久。
今年風木在泉，秋冬以來，正當旺氣在木，痛痢日劇。自夏徂冬，泄痢輒帶鮮血，五日來腹痛尤甚，痛起之時，竟有不能支撐之勢。飲食入胃，上則痞阻，下則欲泄，心中怔悸，有難以名言之苦，其尤甚之時，似覺心神矇混，耳鳴頭暈。其痛於少腹為重。脈細而兩關俱弦。按少腹兩旁屬肝，居中為衝脈。
今沖氣不和，肝木偏亢，其橫暴之氣，鬱怒衝突於中，所以一痛而其重若此也。夫抑而下者為氣，升而上者為陽，陽氣鼓盪，則心神為之搖撼，所以有懊憹莫名之狀也。惟於夏秋之間，便中帶血，此必有濕熱參雜其間。此時痛勢劇盛若是，惟有伐肝和營，或足以制其暴戾之性。向有喉證，藥難飛渡。仿徐氏上下分治之法，湯丸並進，冀其不致痛極發厥為幸。

杭白芍（二錢甘草三分煎收）　白蒺藜（三錢）　甜廣皮（一錢）　炒當歸（二錢）　醋炒青皮（一錢）　黃柏炭（八分）　川連炭（三分）　上徭桂（五分後三味研細米飲為丸烘乾開水下）　

二診　昨投溫臟清腑，伐肝和營，自夜間至午，痛稍和平，而不能大定。
其痛甚之時，以手按之，則勢稍緩，顯不在實痛之列。大便自利，猶然帶血，心中熱辣，時有難名之苦，𩞄雜而不能食。脈兩關俱弦，左寸虛微，尺部細澀，苔白浮糙。良以血去太多，木失涵養，致虛肝肆橫，下克脾土，上撼神舍，中流漸無砥柱，木乘土位，久而不復，延致入損之症也。再擬柔肝之體，而以和胃兼之。

清阿膠（二錢）　烏梅肉（五分）　半夏曲（二錢）　茯苓（三錢）　淮小麥（五錢）　生地炭（四錢）　淮山藥（四錢）　當歸炭（二錢）　橘白（一錢）　大棗（劈開四枚）　川雅連（三分吳萸湯炒）　杭白芍（二錢炙草三分煎汁炒）

三診　投阿膠梅連湯出入，痛勢減輕，利下較爽，圊數亦疏。苔雖稠厚，而苔上之糙盡化，脈緩熱退。其為脾陰虧損，肝木勢橫，可以概見。藥既應手，再擴充之。

清阿膠（二錢）　茯苓神（各二錢）　炙烏梅（五分）　生熟穀芽（各一錢五分）　當歸炭（二錢）　川雅連（醋炒三分）　炒山藥（四錢）　石榴皮（炙一錢五分）　煅牡蠣（三錢）　澤瀉（一錢五分）　龍眼肉（四枚）　杭白芍（二錢炙草三分煎汁炒）　橘白（一錢）

四診　投藥之後，下利已減至二次，然未及二日，圊數又至五七次之多，色仍紫赤。良以濕熱之邪，留戀於腸腑屈曲之處，不能得楚，而脾陰早已暗傷。差幸肆橫之木漸平，劇痛大定。惟心中一痛，輒下鮮赤，心脾兼虧，致營液滲溢。再參補益心脾。

吉林參（七分）　廣木香（三分）　半夏曲（鹽水炒二錢）　鹽水炒橘白（一錢）　朱茯神（三錢）　炙烏梅（三分）　遠志肉（甘草湯炒五分）　生熟穀芽（各二錢）　當歸炭（二錢）　酸棗仁（二錢炒）　真阿膠（一錢五分）　土炒白芍（二錢）

五診　疊進補益脾陰，柔和肝木，下痢頓止，痛亦若失，胃亦漸開。半截病魔，卻於旬日，殊出望外，可慶可慶。惟舌苔未化，心中仍似有煩熱之意，脈細弦微數。還是濕熱未清之象。再從育陰之中，兼清濕熱。

炒丹皮（二錢）　黑豆衣（三錢）　炒女貞子（三錢）　薔薇露（一兩）　茯苓（四錢）　金石斛（四錢）　廣橘紅（一錢）　炒半夏曲（二錢）　鮮谷露（溫沖一兩）　川雅連（四分乾薑二分煎汁炒）

金（左）　疹回之後，飲食過節，致腹痛泄瀉，身復發熱。轉痢則重。

淡黃芩（一錢五分）　煨葛根（八分）　桔梗（五分）　生甘草（四分）　南楂炭（三錢）　枳殼炭（一錢）　範志曲（二錢）　木香（五分）　白茯苓（三錢）　炙內金（一錢五分）　廣皮（一錢）

二診　升泄陷里之邪，痛痢仍然不止，里結後重，色白如凍，間帶赤膩，臍下拒按不納不飢，熱退不楚。脈象滑數，舌紅苔白。停食阻氣，遂令風邪濕熱，盡趨於下，轉成痢疾。兩次病傷，何堪經此波折。再擬苦辛開通法。

淡芩（一錢五分）　白芍（一錢五分）　廣鬱金（磨沖二分）　真建曲（三錢）　楂炭（三錢）　枳實（一錢）　茯苓（三錢）　磨木香（三分）　生草（三分）　香連丸（七分先服分二次）

三診　疏通府氣，兼清濕熱，解出碎雜散糞。
有形之積，已得疏化，理應痛止痢減。乃痢稍減疏，而少腹作痛，有加無已，且從白轉紅，黏膩之血，鮮紫雜下，火升顴紅，唇色如朱，神情委頓，穀粒不食。脈滑數轉為細弱，舌紅苔黃，近根脫液。有形之積雖化，而風濕熱從氣入血，血液耗殘，木失柔養，虛肝肆橫，所以少腹作痛更甚，以少腹居中為衝脈，兩旁屬肝也。擬酸甘柔潤養血。

生地炭（四錢）　當歸炭（二錢）　阿膠珠（一錢五分）　生熟草（各三分）　川連炭（五分）　丹皮炭（二錢）　金銀花（各一錢五分）　杭白芍（三錢）　隔年香稻根鬚（五錢如無隔年者用香粳米百粒煎湯代水）

四診　酸甘柔潤養血，痛勢稍緩，而下利不減。每交陰分，輒後重氣墜，頻痢不爽，其營液耗殘，略見一斑。然不納不飢，紅積之外，復有深黑如醬之物雜下，營液既虧，而腸胃濕熱鬱阻，不克宣通。前法再參苦辛開通，以冀濕熱宣化，而腸胃怫鬱開通是幸。

當歸炭（二錢）　炒丹皮（二錢）　淡黃芩（一錢五分）　赤白苓（各三錢）　杭白芍（二錢）　炒川連（五分）　炒紅曲（一錢五分）　香粳稻須（五錢）　滑石塊（三錢）　上徭桂（研後入二分）

五診　開通大腸怫鬱，痢數稍減，紅膩略退。
但臨圊仍然腹痛，後重氣墜，不納不飢。脈數不爽，舌紅苔黃，唇口糜碎。腸胃濕熱鬱阻，胃濁蒸騰於上，所以不思納穀。腸中屈曲之處，亦為濕熱所阻，府氣不能宣通，所以後重氣墜不爽也。再苦辛通以開腸胃怫鬱。

川樸（七分）　廣皮（八分）　枳殼（一錢）　淡芩（一錢五分）　香稻根鬚（五錢）　木香（五分）　檳榔（八分）　茯苓（三錢）　川連（酒炒五分）

六診　疏通腸胃，胸中閉結之濁稍開，漸思納食，痢亦減疏。
然仍腹痛後重，色赤仍如膏凍。脈象細數。厥陰伏熱乘脾，腸胃氣機皆阻。再擬苦辛開通，而泄厥陰伏熱。必得逐步退輕，方為順象也。

上廣皮（一錢五分）　上川樸（七分）　炮薑炭（二分）　杭白芍（一錢甘草煎汁炒）　製半夏（一錢半）　炒丹皮（二錢）　淡黃芩（一錢五分）　川雅連（薑汁炒五分）　茯苓（三錢）　檳榔（六分磨）

七診　赤積大退，痛墜略減。所下黃膩起沫者居多，沫屬於氣，黃屬於濕，還是濕熱怫鬱，欲開不開，蒸騰於胃。發熱顴紅，小溲渾濁。脈數，舌紅苔黃。泄化濕熱，疏通腸胃怫鬱，是目前之定局也。

川雅連（五分）　製半夏（一錢）　廣木香（五分）　淡乾薑（二分）　苦桔梗（一錢）　淡芩（一錢五分）　葛根（一錢五分）　杭白芍（酒炒一錢五分）　赤白苓（各一錢五分）　豆卷（三錢）　炒紅曲（一錢五分）　六一散（三錢包）　鮮荷葉邊（炒黃三錢）

八診　赤積漸退，腹痛稍輕，痢數略減，後重氣墜亦鬆，胃氣甦醒，頗思飲食，山根青色亦退，皆屬轉輕之象。
然痢雖減輕，身復發熱，一晝夜不能熟寐。脈數右大，舌紅苔黃。痧後少腹先覺不舒，山根色青，遂借飲食過節而成下痢，厥陰必有伏熱，其上中濕熱，因內虛而陷入於下。今腸胃怫鬱稍開，而濕熱充斥於三焦，所以熏蒸為熱。再仿協熱下痢治之。

白頭翁（二錢）　北秦皮（一錢五分）　朱茯神（三錢）　益元散（包一錢五分）　杭白芍（一錢）　川黃柏（一錢五分）　川雅連（四分）　淡黃芩（一錢五分）　辰燈心（三尺）

九診　邪從上中陷入於下，仍使邪還上中，不表而汗，熱勢因而大退，痢亦大減，後重已松，腹痛漸止，胃納大起。種屬轉機。守效方再望應手。

白頭翁（二錢）　川雅連（五分）　淡芩（一錢五分）　川黃柏（一錢五分）　茯神（三錢）　生薏仁（三錢）　辰燈心（三尺）　益元散（三錢包）　北秦皮（一錢五分）　白芍（八分）

左　便利雖止，而肛門如墜，迸迫不舒。服升補之藥，下墜不退，脈濡且滑。此濕熱壓滯，府氣下墜。宜苦泄法。

臺白朮　枳殼　赤白苓　澤瀉　桔梗　防風　製半夏　豬苓　上徭桂（三分）　炒黃柏（七分）　川連（三分三味研末為丸服）

章（左）　痢經數月，而臨圊仍然腹痛，當臍動躍，足厥不溫，痢色雖赤，而殷淡不鮮。良以脾陽暗傷，濕積未楚。擬補臟疏腑。

於朮　白芍　炙草　奎黨參　木豬苓　當歸炭　枳實　茯苓　炮姜　木香　澤瀉　木香檳榔丸

馮（右）　下痢稍疏，而腹痛仍甚。氣濕鬱阻將成噤口。

川樸　砂仁　炒紅曲　六一散　赤砂糖（炒枯研細入煎）　木香　白芍　廣皮　烏藥　茯苓　澤瀉　荷葉

此方專治血痢，妙在赤砂糖。師云、小腸火府，砂糖入之糖性黏滯，故炒枯用之。（正蒙志）

趙（左）　下痢氣墜後重略鬆，右脈結代較和。其色猶帶赤膩。的屬濕熱之邪尚盛。雖見轉機，尚不足恃。

臺參鬚　滑石　白芍　淡乾薑　川連　香稻根鬚　當歸（炒）　淡芩　豬苓　砂仁　木香

席（左）　疏補兼施，百次以外之痢，漸減至二十餘行，臍下按痛，已得全化，不可不謂起色。無如氣怯懶言，頻頻噦惡，不能飲食。脈細無神，大有雀啄之意。良以食滯通行，而暑濕熱沖斥三焦，致胃氣遏伏不宣，脾氣因而澀滯。較昨雖有起色，正虛病實，猶於大局無裨。

臺參條（一錢）　炒川連（五分）　廣陳皮（一錢）　水炒竹茹（一錢）　廣木香（五分）　生薑汁（一匙）　茯苓（三錢）　藕汁（一兩隔湯燉熱沖）　白粳米一撮，煎湯代水。嘔惡甚，先用石蓮川連以止嘔。

二診　病稍起色。用生薑瀉心湯。

三診　痢漸減疏，肛門澀滯，亦已爽利，裡急亦鬆，噁心亦定，脈亦起。

川雅連（五分）　半夏（一錢五分）　砂仁（七分）　鮮竹茹（一錢）　赤白苓（各二錢）　甜廣皮（一錢）　淡芩（一錢五分）　滑石（三錢）　鮮生薑（四錢）　香稻根（一兩五錢）　藕（一兩五錢煎湯代水）

此證至後痛痢均減，竟仍不起，正虛也。（清儒附註）

邱（左）　向有痔墜裡急，茲則下痢不爽。此暑濕熱鬱阻腸中，而成滯下，癖染紫霞，未可與尋常並論。

廣皮　砂仁　枳殼　白芍　生草　香連丸　木香　滑石　川樸　黃芩　生薏仁

袁（左¼　下痢傷陰，濕熱盡行化燥。便利雖不甚盛，而口舌糜腐滿布。將至虛脫。擬救陰之中，兼清濕熱。

清阿膠　炒鬆生地　金石斛　茯苓　橘紅　川雅連　水炒竹茹　白荷花露　佛手露（各溫熱過口）　上濂珠（三分）　川貝（四分）　上西黃（四釐三味研細吹口）

某　下痢雖不甚盛，而肛門火熱，所下之物，臭穢異常，白腐滿布，今白色皆轉深黃。此皆濕熱化燥，陰津告竭，車薪杯水，勢難與造化爭權也。

西洋參（三錢）　北沙參（六錢）　生扁豆（三錢）　淡黃芩（一錢五分）　大麥冬（三錢）　金石斛（四錢）　粉丹皮（二錢）　川雅連（七分）　白荷花露　佛手露（各一兩沖）

左　瘧後下痢，腹痛甚劇。脈細，苔白質掯。有形之積，無形之氣，郁阻府中。宜為溫通。

範志曲　川樸　砂仁　木香　上湘軍　青陳皮　楂炭　附片　茯苓

高　痢疾之後，脾虛濕滯。
腰脊不舒，面帶微腫。茲則食入運遲，時多沉睡。脈細不爽。此皆脾為濕困，脾土旋運不及。久恐有脹滿之虞。

川樸（一錢）　枳實（一錢）　白朮（一錢枳實同炒）　連皮苓（五錢）　砂仁（七分）　廣皮（一錢）　香附（二錢）　澤瀉（一錢五分）　小溫中丸（三錢）

徐（左）　痢後氣滯下墜，每至小溲，輒漏糞水。此中氣不足，清陽淪陷。擬升補之。

大有耆　於朮　茯苓　炙升麻　生熟穀芽　上安桂　黨參　廣皮　白芍

此補中益氣也。服之效，後用三奇散加砂苓薏澤術木香，續用五苓散方全愈。（正蒙附志）

邵（左）　下痢之後，濕熱未清，暑濕蒸動，致下痢復作，色赤黏膩，臨圊腹痛。休息情形也。勢難急切從事。

枳殼　廣皮　川樸　廣木香　當歸炭　澤瀉　砂仁　茯苓　酒炒白芍

朱（右）　久痢不止，臨圊仍痛。濕熱伏留腸胃屈曲之處。休息情形也。

臺冬朮　川連炭　白芍　陳皮　上湘軍（酒炒後入）　當歸炭　丹皮炭　木香　澤瀉　茯苓

王（左）　數年前曾經下痢，雖經治愈，然每至夏秋，濕熱蒸動，其痢輒發。脈沉而滑。此濕熱伏留腸胃，根蒂未清，所以觸之即動也。當以通為止。

廣木香　澤瀉　川樸　川連　生熟薏仁　赤白苓　廣皮　砂仁　炮姜

裘（右）　休息痢遷延數載，臨圊作痛。此濕熱伏留腸胃屈曲之處，血液由里耗損，天癸自然不行，恐難以此而便為孕象也。脈細不爽。先為疏通。

丹皮　砂仁　香附　炮姜　澤瀉　赤白苓　當歸炭　廣皮　木香　川連　白芍

鄒（左）　痢成休息，色赤黏膩。脈濡微滑，苔白心黃。此濕熱鬱阻大腸屈曲之處。病久邪深，不能一蹴而幾也。

炙綿耆　奎黨參　醋炙升麻　訶黎勒　廣皮　當歸炭　野於朮　醋炒柴胡　駐車丸（三錢）

陳（右）　痢成休息，臨圊仍痛。脈濡而滑。此濕積伏留大腸屈曲之處。暫為疏通。

炒川連（五分）　於朮（一錢五分）　黨參（二錢）　枳實（一錢）　湘軍（二錢炒）　當歸炭（一錢五分）　白芍（一錢五分）　雲苓（四錢）　炮姜（三分）

二診　疏通腸胃，臨圊仍然腹痛，膿血稠膩，而大便依然結燥。良以久痢陰傷，臟陰愈虧，則腑陽愈燥。和陰之中，仍開濕熱。

當歸炭（二錢）　生地炭（三錢）　火麻仁（三錢）　白芍（甘草湯炒一錢五分）　地榆炭（二錢）　丹皮炭（二錢）　栝蔞仁（四錢）　阿膠（一錢五分）　上徭桂（三分）　川黃柏（一錢五分）　川連（三分三味研細末米飲為丸曬乾先服）

三診　養臟之陰，開腑之結，大便減少一次，膿血亦稀。其為臟陰不足，腑陽有餘，可無疑義。前法再進一步。

炒阿膠（二錢）　當歸炭（二錢）　地榆炭（二錢）　炒槐花（二錢）　火麻仁（三錢）　大生地（四錢）　丹皮炭（二錢）　栝蔞仁（三錢）　白芍（一錢五分甘草二分同炒）

方維卿　投劑之後，合夜甚安，至今午後呃忒又盛，下痢肛門火熱滯墜，小溲熱痛。脈數左尺堅硬，苔白質紅。痰滯較化，故得胃中之熱氣暫平。而下焦之火挾熱上衝，所以肺胃之氣，欲從下降而不能降，至成彼此鼓激之局。忌款未退仍在危地也。

生熟白芍（各一錢）　廣皮（一錢）　砂仁（七分）　炒竹茹（一錢）　滋腎丸（三錢）　生熟木香（各三分）　川連（五分）　吳萸（一分川連同炒）　磨刀豆子（四分）

二診　宣肺氣之痹，原欲行其上而下脘通降也。
乃呃忒仍然不止，中脘結痹不舒，沃出痰涎，呃方暫定。下痢頻頻。脈數，右關沉糊。良以暑濕熱三氣鬱阻腸胃不化，熱迫於下，致濕熱之氣，俱結於上。胃中之陽氣不通。痢證之忌象頻見，敢云治乎。不得已仿附子瀉心法。

熟附子（五分）　川連（薑汁炒五分）　木香（五分）　橘皮（一錢）　炙柿蒂（四個）　公丁香（三分）　赤白苓（各二錢）　乾薑（五分）　豬苓（二錢）　澤瀉（一錢五分）　竹茹（一錢）

三診　呃逆較疏，仍然不止，下痢較爽，溲略通利。脈象稍稍有神。木邪素旺，暑濕熱鬱阻腸中，胃府失於通降，遂失清升濁降之常。仍在險途。

臺參鬚（另煎沖八分）　炒川雅連（四分）　製半夏（三錢）　刀豆子（磨沖三分）　茯苓（四錢）　枳實（一錢）　炒淡乾薑（五分）　橘皮（一錢五分）　竹茹（薑汁炒一錢）　公丁香（三分）　上徭桂（三分）　柿蒂（二枚三味共研細末飯丸藥湯送下）

按師常云、維卿之恙，後審知其有停飲，用沉香黑醜二味見功，此法外之法也。下方丁香徭桂黑丑三味，固以有酸水泛出而用，然治法之神，殆得子和氏三昧者矣。（清儒附註）

四診　呃忒下痢俱減，神情亦略起色，脈沉略起，然脘中時仍阻塞，並有酸水泛出。良以平素所有之寒，阻遏中陽，致氣血鼓激，胃氣逆沖。既稍有轉機，不得不竭人力，以希造化。

臺參鬚（另煎六分）　鮮生薑（洗切一錢）　製半夏（三錢）　茯苓（五錢）　煨木香（五分）　公丁香（三分）　上徭桂（四分）　黑醜（三分後三味研細末飯丸薑湯下）

五診　呃止兩日，而下痢仍然不減，腹痛溲少，糜黃甚臭。脈微數。上寒下熱，而又未便苦寒。姑以輕劑擴清火府。

炒紅曲（二錢）　砂仁（七分）　豬苓（二錢）　滑石（四錢）　赤白苓（各二錢）　鮮荷葉（一角）　甘草（二分）　廣皮（一錢）　木香（五分）　沉香（三分）　血珀（五分二味研細先服）

六診　胃納稍起，小溲略通。昨藥進後，其痢甚暢，旋即止住有數時之久，至晚又痢不爽。良以濕熱之郁阻者，既開復痹。姑再開通。

廣皮　砂仁　木香　薏仁　花檳榔　赤白苓　澤瀉　川樸　香連丸（藥汁送）　炒枯赤砂糖（四錢）　松蘿茶（三錢）　白蘿蔔汁（半杯沖）　陳關蟄（七錢上四味煎湯代茶）

七診　胃氣漸開，痢亦漸疏，而時有欲痢之意。還是濕熱之郁，氣機不能開通。再苦辛開通。

赤白苓　木豬苓　木香　砂仁　澤瀉　陳皮　生薏仁　滑石塊　上徭桂（三分）　炒川連（三分）　炒黃柏（一錢三味研細末米飲糊丸藥汁送下）

某　苦辛以合化，淡滲以導濕，亥子之交，小溲即多，且極清利，獨後重仍不能除。良以氣虛之甚，清陽之氣，淪墜不舉，非然者，何以宣通府氣，導滯祛濕，並不足以挫其壓墜之勢，而後重於子後必甚。惟向有麻瞀昏暈之本病，非方家意會之所及，斷不敢言升舉耳。其實上越之陽，起於肝木，而淪陷之陽，出於脾胃，風馬牛不相及也。用東垣先生法以覘動靜，姑勿過劑，以留餘地。

上有耆（二錢）　生於術（一錢五分）　炙升麻（三分）　炙草（三分）　白歸身（二錢）　大兼參條（一錢）　炙柴胡（四分）　廣皮（七分）

改方加戊己丸。

左　休息痢疾，每因濕熱逗留而成，其紅赤之物，都緣濕熱迫傷營分。然邪郁大腸，安有久而不去，不腹痛、不後重之理。今並不身熱，不腹痛、不後重，其血液時止時來，而脈象常帶細數，又安有不發熱而脈數之理。所以然者，以痢傷脾陰，脾為統血之帥，脾陰不能統攝，血液滲溢，其紅膩之物，即隨時而見。前用補益藏陰，服之頗適，藥既應手，毋庸更張。

當歸炭（一錢五分）　人參鬚（另煎沖七分）　生薑（二錢打汁炒生地渣）　炙草（四分）　茯苓神（各二錢）　木瓜皮（炒一錢五分）　淮山藥（二錢）　白芍（土炒一錢五分）　大生地（四錢打汁炒生薑渣）　黑大棗（二枚）

榮（右）　交節痢數增多。氣虛而濕熱留戀，補瀉兩難，姑用七補三瀉，以覘動靜。

炙綿耆（二錢）　茯苓（四錢）　廣木香（五分）　升麻（醋炒四分）　炒於朮（一錢五分）　訶黎勒（三錢）　廣皮（一錢）　柴胡（醋炒五分）　黨參（二錢）　生熟草（各一分）

二診　痢數稍減，其為氣虛可見。前法再進一步。

炙綿耆（三錢）　訶黎勒（二錢煨）　黨參（三錢炒）　炮姜（三分）　炒川連（三分）　歸身炭（二錢）　野於朮（二錢炒）　澤瀉（一錢五分）　真阿膠（一錢五分蛤粉炒）　生熟草（各二分）　茯苓（三錢）

三診　脈症相安，再守效方出入。

炙上耆　黨參　炒於朮　茯苓　駐車丸　菟絲子　柴胡　炙升麻　廣皮

四診　下痢雖減，而有時仍帶黏膩。腸胃濕熱留戀，脾陽不能升舉。前法再進一步。

炙綿耆（三錢）　阿膠珠（二錢）　黨參（三錢）　炮姜（四分）　訶子肉（煨二錢五分）　炒川連（四分）　於朮炭（二錢）　茯苓（四錢）　炙草（三分）　當歸炭（一錢五分）

張（右）　氣撐腹痛下痢。濕熱化燥傷陰，脈虛喉舌起腐。深入重地，圖治為難。

炒川連（三分）　當歸鬚（一錢五分）　川石斛（五錢）　炒鬆麥冬（一錢五分）　北沙參（五錢）　淡黃芩（酒炒一錢）　云茯神（三錢）　丹皮炭（一錢五分）　戊己丸（一錢五分二露送下）　野薔薇露（一兩）　白荷花露（一兩）

二診　糜腐大退，痢亦略疏，而腹仍作痛。濕熱稍化，陰液漸能上升，而有形之積，猶然內阻。雖見轉機，未為穩妥。

磨枳實（六分沖）　酒炒淡芩（一錢五分）　炒北沙參（四錢）　川雅連（土炒三分）　川石斛（四錢）　土炒白芍（一錢五分）　炒範志曲（三錢）　磨檳榔（三分沖）　鮮佛手露（一兩沖）　野薔薇露（一兩沖）

左　下痢兜澀太早，以致濕熱傷營，便痢紫黑。蒸濕成痰，痰多咳嗽。上下交困，久虛之體，恐不能支。

丹皮炭　南楂炭　炒槐花　前胡　葶藶子　川連炭　延胡索　白桔梗　茯苓　澤瀉

二診　紫黑之血已退，而下痢仍然不止。的是濕熱傷營。前法兼益脾腎。

野於朮　茯苓　川連炭　破故紙　生熟木香　丹皮炭　廣皮　炮薑炭　菟絲子　蓮子

某　噤口大勢，較前雖減，然臨圊依然痛墜，節骱作燒，糜飲入口，輒欲反出上齶兩腮唇口糜腐滿布。
然又並不甚濁。脈數滑。久按少情。此濕熱內郁，下則壓墜府氣，上則熏灼傷陰。有厥脫之虞。擬清燥並行，甘苦合化法。備請商進。

南沙參（炒黃四錢）　金石斛（三錢）　淡芩（一錢五分）　法半夏（一錢五分鹽水炒）　赤白苓（各二錢）　廣橘白（一錢）　滑石塊（三錢）　川連（五分）　方通（八分）　白荷花露（一兩）　佛手露（一兩二味溫過藥）

某　至冬而成下痢，濕熱蘊伏之深可知。大腸迂迴曲折，濕熱在是，不易泄化，欲成休息淹纏之證。可以治而愈，不可以治而遽愈也。耐心善調為上。

炙綿耆　當歸炭　炙升麻　野於朮　西黨參　訶黎勒　炙柴胡　廣陳皮　駐車丸（二錢）

某　痢久而根未除，赤白互見，後重起沫。脾虛而濕熱鬱阻腸中。煙體當此，極惡劣也。姑為溫臟清腑。

炮姜　焦冬朮　生熟木香　範志曲　生熟陳皮　澤瀉　川雅連　生熟薏仁　豬茯苓　淡黃芩

章（左）　下痢赤膩，裡急後重。苔黃糙掯，脈滯不爽。暑濕熱鬱阻腸胃。煙體當此，未可與尋常並論。

整砂仁（四枚）　磨木香（四分沖）　陳皮（一錢）　白芍（一錢五分甘草三分煎湯收入）　黃柏炭（一錢）　川雅連（酒炒五分）　枳實（一錢）　茯苓（三錢）　炮姜（三分）

二診　下痢已止，而便尚未調。再和中清理濕熱，以清邪藪。

上川樸　豬茯苓　南楂炭　生熟穀芽　川雅連　野於朮　廣陳皮　澤瀉

龐（左）　下痢不止，所下皆屬紫瘀之色，口燥舌乾。脈細數，舌苔灰滯。濕熱傷營，清津不司流布。恐元氣難支，虛中生變。

黃柏炭（二錢）　北秦皮（一錢五分）　杭白芍（二錢甘草二分煎汁收入）　橘白（一錢）　當歸炭（二錢）　丹皮炭（一錢五分）　川連炭（四分）　炒扁豆衣（三錢）　白頭翁（三錢）　炒槐花（二錢）

二診　下痢大減，血亦太少，然仍赤膩色鮮，口燥舌乾。濕熱迫傷營分。再參養血和營。

川連炭（五分）　白頭翁（三錢）　白芍（一錢五分）　北秦皮（一錢五分）　丹皮炭（二錢）　扁豆衣（三錢）　駐車丸（四錢）　茯苓（三錢）

三診　下痢已止，然陰分損傷不復，口燥，多夢紛紜。再養血和陰。

阿膠珠（三錢）　丹皮炭（二錢）　甘草（二分）　川雅連（二分）　杭白芍（一錢五分）　金石斛（三錢）　當歸炭（二錢）　茯神（三錢）　炒棗仁（二錢）　生山藥（三錢）

左　每至便後，輒下血淋漓。脈形濡滑。濕熱鬱於大腸。宜苦燥濕，寒勝熱。

川連炭（四分）　黃柏炭（二錢）　白茯苓（三錢）　制茅朮（一錢五分）　荊芥（一錢）　炒於朮（一錢）　丹皮炭（二錢）　炒防風（一錢）　大紅雞冠花（三錢）　澤瀉（一錢五分）

王（左）　休息痢雖愈，腸胃必有留邪，夏濕熏蒸，下痢復發，臨圊腹痛，色赤黏膩。舌苔近根黴黑，腸中尚有留滯。先為疏通。

川樸（一錢）　枳實（一錢）　砂仁（五分）　白芍（一錢五分）　範志曲（二錢炒）　陳皮（一錢）　茯苓（三錢）　木香（五分）　香連丸（六分分二次開水送）

二診　舌根黴黑已化，下痢較疏，臨圊稍爽，赤色亦退。再理氣以宣府熱。

廣木香（五分）　廣皮（一錢）　赤白苓（各三錢）　生熟穀芽（各一錢五分）　縮砂仁（五分）　於朮（一錢）　生熟薏仁（各二錢）　炒範志曲（一錢五分）　澤瀉（一錢五分）　枳殼（一錢）

三診　下痢已止，大便未實。再培土而參調氣。

炒於朮（八分）　煨木香（四分）　扁豆衣（三錢）　生熟薏仁（各二錢）　砂仁（五分）　白茯苓（三錢）　廣皮（土炒一錢）　炒山藥（三錢）　澤瀉（一錢五分）　煨生薑（二片）

四診　大便未實，臨圊仍澼澼有聲。濕熱未能盡澈，氣滯因而不宣。再導氣理濕。

川樸（八分）　陳皮（土炒一錢）　生熟木香（各三分）　川連（五分）　焦穀芽（三錢）　炮姜（五分）　澤瀉（一錢五分）　生熟米仁（各二錢）　砂仁（五分）　茯苓（三錢）

五診　圊後帶紅，色雖不鮮，而甚覺黏膩。還是濕熱所化。前年曾患休息，脾氣藏陰已虛。擬升脾養臟清腑。

奎黨參（二錢）　炒於朮（一錢五分）　升麻（醋炙三分）　駐車丸（三錢開水送分二服）　炙綿耆（二錢）　生熟草（各二分）　柴胡（醋炙三分）　廣皮（一錢）　砂仁（五分）

龔（左）　痢經二月有餘，從白變赤，腹痛不起於初起之時，而起於從白變赤之後。濕熱損傷營分。恐成休息纏綿之證。

當歸炭（二錢）　廣木香（三分）　杭白芍（一錢五分）　枳殼（一錢）　白茯苓（三錢）　川連炭（五分）　廣陳皮（一錢）　生熟草（各二分）　桔梗（一錢）

二診　腹痛後重俱減，紅赤亦退。效方再進一籌。

炒黃芩（一錢）　當歸炭（二錢）　白芍（酒炒一錢五分）　澤瀉（一錢五分）　白茯苓（三錢）　生甘草（三分）　丹皮炭（一錢五分）　枳殼（五分）　補中益氣丸（一錢五分）　駐車丸（一錢五分二丸開水先服）

郁（左）　久痢不止，臨圊腹痛，膿血稠膩，肢面帶浮。脾虛腸實，營液損傷。不易圖治也。

當歸炭（二錢）　杭白芍（一錢五分）　白頭翁（二錢）　川連炭（五分）　防風炭（一錢）　生於術（一錢五分）　白茯苓（三錢）　炮薑炭（三分）　澤瀉（一錢五分）　阿膠珠（一錢五分）

二診　紅膩大退，痢數稍減。守效方再望應手。

當歸炭（二錢）　煨訶子肉（一錢五分）　炙升麻（四分）　駐車丸（三錢開水先服）　白茯苓（三錢）　杭白芍（酒炒一錢五分）　炙柴胡（四分）　炒於朮（一錢五分）　奎黨參（三錢）　澤瀉（一錢五分）

三診　休息勢稍減輕，臨圊仍然作痛。大腸曲折之間，必有留阻。

奎黨參（三錢）　枳實炭（七分）　川雅連（五分）　炮姜（三分）　生熟草（各二分）　炒於朮（二錢）　當歸炭（二錢）　白芍（一錢五分）　錦紋大黃（二錢酒炙成炭後入）

四診　通因通用，痛痢大減。的屬濕熱鬱阻大腸，屈曲之間不入虎穴，焉得虎子。

炮姜（三分）　當歸炭（一錢五分）　生熟草（各二分）　大黃（二錢酒炙成炭）　枳實（一錢）

五診　下痢大勢漸退，而肢面帶浮，每至夜臥，氣輒上逆。臥則氣上，下虛不攝可知。再鎮攝其下。

當歸炭（二錢）　懷牛膝（三錢）　補骨脂（三錢）　杭白芍（二錢）　炙黑草（四分）　蓯蓉（一錢五分）　白茯苓（三錢）　菟絲子（鹽水炒三錢）　紫衣胡桃肉（二枚）

某　感受暑熱，熱與濕合，阻於腸胃，發為痢疾。
乃不為清熱，誤投姜附，致熱傷營分，下血盈盆。其大勢雖得循定，而至今時仍解出瘀塊，腹中㽲痛。胸次窒塞不舒，欲嘔難爽。苔色黃薄幹膩。此由血去過多，沖氣逆上，而腸胃中濕熱仍然未清，補瀉兩難，為棘手重證。勉擬養肝以平沖氣，兼以丸藥入下，以堅陰泄熱，為上下分治之法。即請明哲商用。

阿膠珠（二錢）　炒黑豆衣（三錢）　杭白芍（一錢五分）　生熟甘草（各二分）　大天冬（三錢）　炒木瓜皮（一錢）　炒川貝（一錢五分）　鹽水炒竹茹（一錢）　大補陰丸（二錢二次服）

金（左）　紅痢後重，肛脫不收。諸醫用運氣消食磨積之品，不效。宗前賢養陰清熱法。

炙生地（三錢）　茯苓（三錢）　炒槐花（二錢）　側柏炭（二錢）　白芍（酒炒一錢五分）　阿膠珠（二錢）　杞子（三錢）　炒丹皮（二錢）　當歸炭（二錢）　黃柏（一錢五分）　川連（四分）　肉桂（二分三味研細末飯丸作二次先服）

蔣（左）　痰濕盛極趨入大腸，腸澼不止。舌紅苔黃。宜運脾理濕泄熱。

製半夏（二錢）　生熟薏仁（各二錢）　枳殼（一錢）　丹皮炭（二錢）　臺白朮（二錢）　白茯苓（三錢）　桔梗（一錢）　防風根（一錢）　香連丸（五分開水送下）

二診　濕熱旁流，勢稍減輕。藥既應手，宜擴充之。

製半夏（一錢五分）　煨葛根（一錢）　桔梗（一錢）　戊己丸（一錢五分開水先送下）　防風根（一錢炒）　陳廣皮（一錢）　枳殼（一錢）　澤瀉（一錢五分）　茯苓（三錢）　薏仁（四錢）

三診　濕熱旁流不止，腸紅色如豬肝。還是濕熱熏蒸之象。再於培土之中，兼清濕熱。

炒於朮（二錢）　黃柏炭（二錢）　生薏仁（四錢）　川連炭（四分）　制茅朮（八分）　炒槐花（二錢）　丹皮炭（二錢）　白茯苓（三錢）　防風炭（一錢）　澤瀉（一錢五分）　炙黑大紅雞冠花（三錢）

四診　腸澼不止，肛門下墜。脈象滑大。此濕熱不化，大腸府氣壓墜。擬和營兼清濕熱。

當歸炭（二錢）　炒槐花（二錢）　杭白芍（一錢五分）　駐車丸（三錢開水先送下）　丹皮炭（二錢）　白茯苓（三錢）　宋半夏（一錢五分）　淡黃芩（一錢五分）　廣橘白（一錢）

衛（左）　向有便血，陰分久虧。復以寒飲傷脾，脾不統攝，腸澼日久不止，臟陰愈虧，則腑陽愈燥，所以時有燥糞雜下。脈象虛弦。養陰之中，參以培脾，兼清濕熱。

奎黨參（三錢）　炙黑草（三分）　扁豆衣（三錢炒）　酒炒白芍（一錢五分）　生於術（二錢）　白茯苓（三錢）　當歸炭（一錢五分）　炒半夏曲（一錢五分）　橘白（一錢）　駐車丸（三錢開水分二次服）

二診　胃納漸起，腸澼亦減。再扶持中氣，除濕升陽。

白茯苓（三錢）　扁豆衣（三錢炒）　生於術（一錢）　小兼條參（另煎沖一錢）　炒山藥（三錢）　生熟薏仁（各二錢）　炒穀芽（二錢）　鹽水炒橘白（一錢）　澤瀉（一錢五分）　建蓮子（去心三錢）

三診　腸澼之後，食入飽悶，溲少足腫。良以大腸濕熱雖化，而脾土氣虛，不能運濕，所以在昔為濕熱，在今為濕寒，在昔為腑實，在今為臟虛。擬脾腎雙調法。

鹽水炒菟絲子　炒真建曲　炙綿耆　炒薏仁　鹽水炒補骨脂　炒扁豆衣　雲茯苓　炙黑草　酒炒杭白芍　奎黨參　炒穀芽　土炒於朮　土炒懷山藥　炒杞子　煨益智　橘白（另煎湯俟諸藥汁濃稠然後加入）

後加胡桃肉五兩煨姜四兩大棗百枚收膏。


<h2>便閉</h2>
左　大便閉阻，時輒少寐。臟陰虧損，則腑陽轉燥矣。

鮮蓯蓉（七錢洗）　栝蔞仁（二錢）　火麻仁（二錢）　杏仁泥（三錢）　白芍（一錢五分）　茯神（三錢）　風化硝（一錢五分）　炒棗仁（二錢）　油當歸（三錢）　白蜜（二錢沖）

左　大便閉結，身熱痰多。脈象弦大，舌乾無津。此由痙搐之後，痰熱內滯，清津不升，濁液不降。衰羸情形也。

淡豆豉（三錢）　製半夏（一錢五分）　白桔梗（一錢）　杏仁泥（四錢）　黑山梔（三錢）　廣鬱金（一錢五分）　炙紫菀（一錢）　栝蔞仁（七錢）　風化硝（七分）　枇杷葉（去毛四片）

左　偏右腹板不舒，大便閉阻不行。濕滯而脾土不能鼓舞運旋也。

光杏仁　紫菀肉　廣鬱金　制香附　南楂炭　焦麥芽　炒枳殼　皂莢子　枇杷葉

某　久痢臟陰損傷，腑陽轉燥。便艱不爽。

火麻仁　光杏仁　生山藥　白芍　黑芝麻　栝蔞仁　油當歸　鮮蓯蓉　生甘草

某　年近古稀，腿股軟弱，茲則大便不解。六脈細澀。血液枯燥。宜養血潤腸。

鮮蓯蓉（一兩洗）　火麻仁（三錢）　甜杏仁（三錢）　松子仁（三錢）　當歸（二錢）　柏子仁（去油三錢）　炒牛膝（三錢）　鮮首烏（六錢）　生山藥（二錢）

二診　便雖暢行，而腸液枯燥，但食而不便者，又三日矣。再滋潤咸降。

火麻仁（三錢）　杭白芍（一錢五分）　生熟草（各一分五釐）　當歸（二錢）　生山藥（三錢）　炒麥冬（一錢五分）　鮮蓯蓉（六錢洗）　炒杞子（三錢）　黑元參（二錢）　炒牛膝（三錢）　枇杷葉（去毛四片）

三診　大便漸調。再潤腸養血，參以補氣。

西黨參　當歸　生山藥　火麻仁　生熟穀芽　野於朮　白芍　柏子仁　炒杞子　炒牛膝

邱（右）　形寒裡熱，腹膨不舒，腰痠氣墜，大便堅硬，欲解不解。木旺腸枯。擬養營潤腸。

鮮蓯蓉（七錢）　栝蔞仁（四錢）　甘杞子（三錢）　懷牛膝（三錢）　白蜜（二錢沖）　大麻仁（三錢）　光杏仁（三錢）　金鈴子（一錢五分）　杭白芍（一錢五分）

二診　大便漸通，腹膨較舒，而少腹偏左仍覺板滯。的是木旺氣化為火，臟陰日虧，則腑陽日燥。再養血潤腸，以清氣火。

細生地（四錢）　大麥冬（三錢）　生白芍（二錢）　郁李仁（三錢）　白蜜（二錢沖）　大元參（四錢）　火麻仁（三錢）　柏子仁（三錢）　甘杞子（三錢）　更衣丸（先服二錢）

三診　大便通行，腹脹板滯已化。肝木縱橫之氣，化而為火，暗鑠陰津，頻帶口渴。宜甘涼清養。

杭白芍（一錢五分）　川石斛（四錢）　生甘草（三分）　白茯苓（三錢）　青果（二枚）　川楝子（一錢五分）　大天冬（二錢）　干橘葉（二錢）　白蒺藜（二錢）　左金丸（五分）

四診　口渴稍定，大便仍然艱燥。還是氣火有餘。

川石斛（四錢）　甜杏仁（三錢）　川楝子（一錢五分）　茯苓（三錢）　南花粉（二錢）　大天冬（三錢）　干橘葉（一錢五分）　白芍（酒炒一錢五分）　更衣丸（三錢先服）

五診　大便已經暢行，脹滿已退，口渴大減。然舌苔仍然花糙。氣化為火，劫爍陰津，不能遽復。再降氣火而育陰津。

阿膠珠（二錢）　細生地（四錢）　生甘草（三分）　大天冬（三錢）　橘葉（一錢五分）　川雅連（三分）　天花粉（二錢）　川楝子（一錢五分）　杭白芍（一錢五分）

翁　便不暢行，雖解溏薄，依然脹滿不舒。此府濁不泄，與燥結者有間。

砂仁　鬱金　磨沉香　廣皮　藿梗　紫菀　枳殼　桔梗　光杏仁　小溫中丸

此方不用栝蔞，因濕結也。不用白蜜麻油，非熱結風結也。（清儒附志）

賈（左）　便不暢行，胸次不舒，每至便阻，頭面輒發㾦瘰。脈濡不爽。此濕熱有餘，脾土不能鼓舞運旋。擬和中泄濁，參以分利。

製半夏　廣皮　澤瀉　赤豬苓　小溫中丸（三錢）　廣鬱金　蔻仁　沉香　大腹皮

右　營血素虧，肝火濕熱蘊於大腸。大便堅燥。暫用子和玉燭意。

大生地　當歸炭　炒丹皮　火麻仁　生山藥　炒白芍　縮砂仁　左金丸　潤腸丸

奚　用介賓先生化肝煎法，原欲其化氣化火，化有為無也。乃下墜之氣，依然不松。脈關弦，右部微滑。良以濁在府中，濁不得泄，致肝木之氣不能和協。暫為破泄府濁，以覘動靜如何。

冬瓜子　光杏仁　生薏仁　青蘆管　小溫中丸（三錢藥湯送下）

二診　脹氣稍舒，大便未解。

冬瓜子　雲茯苓　光杏仁　鹽竹茹　青蘆管　枇杷葉　小溫中丸

三診　氣之攻築，雖退十三，而脹墜不舒，仍所不免，大便艱澀。濁得漸泄，而腎虛木旺。再進金匱潤補法。

炒全當歸（三錢）　生薑（三片）　精羊肉（一兩五錢煎湯去油沫代水煎藥）

四診　泄濁之後，墜氣較松。然肛門微覺不能收攝，氣衝作嗆。脈細帶澀。府濁雖得稍泄，而病久腎虛，陰不固攝，以此而嗆咳不退。再攝其陰。

炒熟地　五味子　光杏仁　當歸　砂仁　鹽水炒菟絲子　青蛤散　製半夏　廣皮


<h2>卷十一</h2>

<h2>腫脹</h2>
馮（右）　面浮足腫，朝則面甚，晚則足甚。產後營虛，陽氣挾濕上行也。先治其標。

炒蘇子（三錢）　杏仁泥（三錢）　炒枳殼（一錢）　粉歸身（二錢）　羌活（一錢）　磨沉香（三分沖）　雲茯苓（三錢）　炒於潛術（二錢）　青防風（一錢）　越鞠丸（三錢開水先服）

儲（左）　脹勢既松之後，適交春令，肝藏之氣，勃然升發。流行之機，皆為之阻。大腹仍脹，寅卯木旺，氣覺攻撐。脈細而弦。恐成氣脹大症。

酒炒白當歸（二錢）　廣皮（一錢）　土炒東白芍（二錢）　炒川椒（四分）　制香附（二錢）　建澤瀉（一錢五分）　豬苓（二錢）　金鈴子（一錢五分）　砂仁（七分）　連皮苓（四錢）　上徭桂（五分研末飯為丸先服）

二診　辛溫以通陽氣，寅卯脹覺略平。據述露坐受寒而起。經謂臟寒生滿病。再守溫臟為法。

制香附（二錢）　新會皮（一錢）　澤瀉（一錢五分）　雲茯苓（四錢）　木豬苓（二錢）　廣鬱金（一錢五分）　上沉香（二分）　上徭桂（三分）　木香（四分）　砂仁（四粒）　酒炒湘軍（四分後五味研末為丸）

左　溫補脾腎，脹滿遞減，神情亦振。藥既應手，再當擴充。

西潞黨（三錢）　野於朮（三錢）　川桂木（五分）　炮姜（五分）　澤瀉（一錢五分）　炙綿耆（三錢）　熟附片（四分）　淡吳萸（四分）　茯苓（三錢）　牛膝（三錢）

二診　宣布五陽，脹勢漸退，然中脘按之作痛。此飲食傷滯。當補脾之不足，疏胃之有餘。

黨參　枳實　豬苓　熟附片　公丁香　炮姜　澤瀉　於朮　青皮　上廣皮　雞內金

左　至暮不能納食，食即脹滿，至天明其滿始退。脈象沉弦。此由脾陽不振，所以至暮則陽無以化，而脹滿輒甚。鼓脹根源，未可忽視。

上川樸　連皮苓　建澤瀉　大腹皮　炒於潛術　草果仁　炒枳實　熟附片　木豬苓　炙雞內金　老薑衣

馮（左）　腫勢不增不減，氣急痰鳴，大便溏行，小便涓滴，心中灼熱懊煩。脈沉弦重按帶滑。此水氣逆射於肺，而痰火交熾於胸中，勢恐喘脫。

葶藶子（一錢）　大腹皮（三錢）　炒蘇子（三錢）　花檳榔（一錢）　豬苓（二錢）　光杏仁（三錢）　桑白皮（二錢）　建澤瀉（二錢）　舟車丸（一錢五分）　竹瀝達痰丸（一錢五分二丸和勻通草湯下）

周（左）　由肢體疲軟，漸至食入運遲，腹笥脹滿，臍下尤甚，咳嗽痰多。
脈形沉細，苔白少華。此由脾腎陽衰，不足以運旋鼓舞，土為火子，真陽不治，則土德愈衰，木邪愈肆。補火生土，一定之理也，特王道無近功耳。飲食一切，必須謹慎，以盛納在胃，運化在脾也。知者當能察之。

別直參（二錢）　製半夏（三錢）　炒椒目（五分）　炮姜（四分）　炙內金（一錢五分）　土炒野於朮（二錢）　茯苓（七錢）　川桂木（四分）　炒蘇子（三錢）　橘紅（一錢）　熟附片（八分）　澤瀉（一錢五分）

某　濕熱隨風流布，水濕之氣，上溢高源，面色帶浮。宜分利濕熱，略佐祛風。

製半夏　通草　防風　白殭蠶　羌活　茯苓　生薏仁　澤瀉　陳皮

某　氣喘略定，而水濕之邪，仍不得泄，兩足腫大。的屬水氣橫溢，勢非輕小。

葶藶　大腹皮　瞿麥　焦蒼朮　豬苓　茯苓皮　澤瀉　新會皮　炙內金　車前子　炒冬瓜皮　

周（左）　足腫稍退，面部仍浮，腹笥膨急，而不自覺脹，其濕熱橫溢於皮膚肌肉可知。上則痰多，下則便閉。運脾利濕泄濁，再望應手。

大腹皮（二錢）　茯苓皮（三錢）　建澤瀉（一錢五分）　五加皮（二錢）　豬苓（二錢）　範志曲（一錢五分）　上廣皮（一錢）　炙內金（一錢五分）　老薑衣（三分）　小溫中丸（三錢先服）

二診　體半以下，腫勢漸消，而體半以上，仍腫不退。脈沉細，舌苔黃滑。濕熱溢於皮膚肌肉，用金匱越婢湯，以發越脾土之濕邪。

生甘草（三分）　茯苓皮（四錢）　炙內金（一錢）　煨石膏（二錢）　大腹皮（二錢）　生麻黃（五分另煎去沫後入）　陳橘皮（一錢）　老薑（三片）

三診　太陽膀胱為六經之首，主皮膚而統衛，所以開太陽之經氣，而膀胱之府氣自通。小溲較暢，面浮膚腫略退。再風以勝濕，淡以滲濕，溫脾土以燥濕。

青防風（一錢）　川芎（一錢）　木豬苓（二錢）　澤瀉（一錢五分）　川羌活（一錢）　大腹皮（二錢）　連皮苓（三錢）　川樸（一錢）　廣皮（一錢）　姜衣（四分）

朱（幼）　遍體虛浮，腫滿窒塞，小溲不利，氣逆喘促。脈沉，苔黃質膩。此脾虛而濕熱氾濫莫制。將至喘脫。

大腹皮（二錢）　廣陳皮（一錢）　赤小豆（三錢）　細木通（一錢）　羌活（一錢）　制川樸（一錢）　川椒目（七分）　雲茯苓皮（三錢）　建澤瀉（二錢）　舟車丸（三錢開水先服）

二診　腫勢雖減，腹仍脹滿，腿股晶澈潰爛，胃呆厭食。濕熱充斥，尚在險途。

大腹皮（三錢）　漢防己（酒炒三錢）　生薏仁（五錢）　川通草（一錢）　廣皮（一錢）　黑山梔（三錢）　連皮苓（五錢）　滑石塊（四錢）　光杏仁（三錢）　枇杷葉（四片）

師云、潰爛不致傷命，險在腹脹厭食。炒冬瓜泥可服。水果甜物忌。鹽大忌，以秋石代之。（清儒附志）

三診　浮腫已退，而濕熱下趨，兩足糜爛。急延瘍科商治。

西茵陳　赤白苓　澤瀉　生薏仁　車前子　臺白朮　製半夏　廣皮　木豬苓　粉當歸

範（左）　目窠先腫，漸至腿足俱脹，脘腹不舒。脈細沉遲。此濕寒氾濫，水氣重症，方興未艾之際也。

川樸　澤瀉　廣皮　大腹皮　防風　羌活　川芎　豬苓　防己　五加皮　桂枝　姜衣　炙內金（一錢五分研先調服）

經云、水之始起也，目窠上微腫，如新臥起之狀。觀於此益信。（清儒志）

二診　脘腹脹舒足腫未退。

蒼朮　川樸　五加皮　連皮茯苓　炒冬瓜皮　廣皮　薏仁　大腹皮　建澤瀉　木豬苓　姜衣　雞內金（炙研調服）

三診　腫勢已退，偏右頭痛。濕漸解而風未解也。

炒冬瓜皮　青防風　連皮茯苓　川芎　白朮　生熟薏仁　川羌活　白殭蠶　豬苓　澤瀉

以上三方初劑腹腫退，三劑全愈矣。（清儒志）

吳（左）　遍體虛浮，氣逆難臥。水氣逆射於肺。未可忽視。

葶藶子（八分）　光杏仁（三錢）　大腹皮（二錢）　炙桑皮（二錢）　廣皮（一錢）　香附子（二錢）　炒蘇子（三錢）　茯苓皮（四錢）　川樸（一錢）　生薑衣（四分）　雞內金（一錢五分炙研先調服）

二診　導水下行，氣喘虛浮，一毫不退。脈沉細如絲。此由命火式微，水氣氾濫，而逆射於肺。恐逆甚而喘而厥而脫，不可不慎。

熟附片（五分）　炒冬瓜皮（五錢）　酒炒杭白芍（一錢五分）　雲茯苓（三錢）　川桂技（五分）　臺白朮（一錢五分）　川樸（一錢）　杏仁（三錢）　老薑（一錢五分）

王　由足腫而至遍體虛浮，兩脛紅赤，二便不利。脈形沉滑。此脾虛而濕熱氾濫，水氣重症。為勢正盛也。

蒼朮（一錢五分）　防風（一錢五分）　茯苓皮（五錢）　廣皮（一錢五分）　五加皮（三錢）　大腹皮（三錢）　川芎（一錢）　酒炒漢防己（一錢五分）　黑醜（四分）　湘軍（一錢）　炙內金（一具後三味研細先調服）

榮（右）　胎前作腫，產後未消，茲將三月有餘，反覺面浮腹滿。此脾陽虛而不能旋運，水濕氾濫莫制也。勢在正盛。

土炒於朮（一錢五分）　大腹皮（二錢）　炙黑草（二分）　炮姜（五分）　廣皮（一錢）　炒冬瓜皮（四錢）　連皮苓（四錢）　生熟薏仁（各二錢）　建澤瀉（一錢五分）　官桂（五分後入）　炙內金（一錢半研末調服）

二診　腹脹消，膚仍腫，微帶嗆咳。產後脾虛，濕不旋運。再運濕溫中，以參調氣。

土炒於朮　豬苓　茯苓皮　澤瀉　葶藶子　生熟薏仁　炮姜　廣皮　光杏仁　五加皮　官桂　炙內金（研末調服）　炒冬瓜皮

曹（左）　胃脘作痛，漸至腹大，泄瀉之後，痛勢雖止，面目肢體俱腫，朝則面甚，暮則足甚。脈細沉弦。此水飲之氣，郁遏脾陽，水從瀉去，而脾以瀉虛。致水氣泛溢。水脹根源也，不可輕視。

蒼於朮（各二錢）　川樸（一錢）　製半夏（二錢）　豬苓（二錢）　羌活（一錢）　防風（一錢）　連皮苓（五錢）　陳皮（一錢）　磨沉香（三分）　澤瀉（一錢五分）　藿香（三錢）　川芎（一錢）　杜蘇子（三錢）

某　養肝之體，疏肝之用，參以苦辛而泄肝濁，脹勢仍然不減，以前偏左為甚，今則中脘偏右為甚，噁心頻嘔痰水，喉間痰聲漉漉。左脈細弦，右脈滑大。此由肝橫太過，無形之氣，挾停痰積水內阻，致脾肺升降之道，窒塞不通耳。再擬行水氣，散痞結，參入芳化，以流氣機而開鬱阻。

橘皮　旋覆花　白芥子　茯苓　老薑　薏仁　製半夏　大腹皮　玉樞丹（五分磨沖）

凡腫脹氣升，宜降其氣。惟足腫不可降氣，代赭亦宜留意。（清儒附志）

鄒（左）　由氣逆痰升，而致面浮足腫，朝則面甚，暮則足甚。脈滑苔白質膩。此外感風邪，與內濕相合，遂致風濕相搏，風旋則面浮，濕墜則足腫。恐成腫脹之症。

羌活（一錢）　藿香（一錢五分）　橘紅（一錢）　茯苓（三錢）　川樸（五分）　前胡（一錢）　防風（一錢）　西黨參（二錢）　製半夏（一錢五分）　杜蘇子（炒研三錢）　茅朮（一錢五分）

二診　降氣除濕合方，兩脛腫脹大退，而足跗仍腫，面色帶浮。脈象濡滑。風旋於上，濕墜於下，再培土利濕。

炙綿耆（二錢）　漢防己（一錢五分）　炒木瓜皮（一錢五分）　生熟薏仁（四錢）　上徭桂（四分）　白茯苓（三錢）　炒冬瓜皮（三錢）　炒於朮（一錢五分）　大腹皮（二錢）

邵　由足腫而致遍體虛浮，二便不利。脈象沉弦，舌苔白滑。脾虛濕邪不運，溢入肌膚，名曰飲腫。恐水氣逆射而致氣喘。擬開鬼門法。

炙麻黃（五分）　北細辛（三分）　煨石膏（四錢）　製半夏（一錢五分）　橘紅（一錢）　桂枝（四分）　淡乾薑（四分）　光杏仁（三錢）　生甘草（二分）　大腹皮（二錢）

陳岳林　平人清氣上升，濁氣下降，氣機施化，無一息之停者也。
吸菸之體，濕痰必盛。況食百合，百合性寒黏膩，寒則傷脾，膩則助濕，脾土不運，濕滯不行，清濁升降，因而失司。濁氣在上，則生䐜脹，以致大腹脹滿，繃急如鼓，中脘尤甚，常覺火熱，以濕鬱則生熱也。濁氣不降，則清津不升，所以濕熱甚而轉生口渴。小溲紅赤，且覺熱痛，大便不克暢行，所以脹滿更甚，噫氣酸濁。良由土滯則木鬱，土中有木，方能為脹，前人有腫屬於脾，脹屬於肝之說為此。脈象沉鬱，而且帶數。一派濕熱閉郁情形，鼓脹之症也。為今之計，惟有泄化濕熱，以舒脾困，兼泄府濁，以望氣機流行。

川雅連（四分吳萸一分同炒）　雲茯苓（三錢）　炒杏仁（三錢）　大腹皮（二錢）　方通草（一錢）　綿茵陳（二錢）　上川樸（一錢）　生薏仁（四錢）　廣皮（一錢）　炒神麯（二錢）　滑石（三錢）　雞內金（一錢炙研末調服）　小溫中丸（三錢開水先送下）

孫（左）　情志抑鬱，氣機不運，濕熱從而閉阻，三焦升降失司，以致大腹脹滿，腿股腫脹，肢體面目發黃。脈糊滑，苔白罩灰。鼓脹重症。勉擬辛開淡滲苦泄。

上川樸（一錢）　大腹皮（三錢）　炒杏仁（三錢）　海金砂（三錢）　綿茵陳（二錢）　上廣皮（一錢）　範志曲（二錢）　炙內金（二錢）　焦麥芽（三錢）

儲（左）　似瘧之後，濕戀未清，而服血肉大補之劑，致令濕熱壅滯，壓墜府氣，少腹作脹。
再服養血以助濕，甘寒以伐氣，遂致濕熱充斥三焦，大腹膨脹，延及胸脘，二便不利。脈數，舌紅苔膩。鼓脹重症也。欲止其脹，當疏其氣，欲疏其氣，當運其脾，欲運其脾，當泄其濕，以脾為坤土，土惡濕也。特謀事在人，成事不在人耳。

上川樸　茵陳　光杏仁　廣藿香　大腹皮　建澤瀉　陳皮　赤豬苓　範志曲　焦麥芽　通草　小溫中丸

二診　脹勢輕退，而中脘仍然痞滿，食入不舒，溲少便阻。腸中之流行稍暢，而胃中之氣濕結滯，不能通降。雖略起色，尚難深恃。

川雅連　整砂仁　炙內金　廣陳皮　上川樸　炒枳殼　制香附　淡乾薑　連皮檳　越鞠丸

湯（左）　冬溫之後，繼以便血，旋即大腹脹大，二便澀少。此濕熱內滯，流行不宣。鼓脹重症也，未可輕視。

上川樸（二錢）　木豬苓（二錢）　大腹皮（二錢）　西茵陳（二錢）　方通草（一錢）　陳皮（一錢）　杏仁（三錢）　範志曲（二錢）　桃仁（三錢）　建澤瀉（二錢）　雞內金（四個炙研細末調服）

二診　脹勢大減，溲亦稍利，然大腹仍然脹大。雖見轉機，尚不足恃也。

杏仁　範志曲　茯苓皮　連皮檳　瞿麥　豬苓　桃仁　西茵陳　新會皮　川椒目　通草　小溫中丸

三診　脹勢大退，臍突稍收，按之亦漸覺軟。既得疊見轉機，當仿效方進退。

制川樸（一錢）　木香（五分）　廣藿香（一錢）　大腹皮（一錢五分）　上廣皮（一錢）　木豬苓（一錢五分）　澤瀉（二錢）　杏桃仁（各二錢）　範志曲（三錢）　瞿麥（三錢）　白茯苓（三錢）　砂仁（七分後下）　西茵陳（一錢）　小溫中丸（開水送下）

宣（左）　脈象弦大，久按濡滑腹滿不舒，而並無脹大情形，足跗帶腫。此氣虛脾不運旋，濕寒內阻。中滿之症，圖治非易。

西潞黨（二錢木香四分煎汁收入）　杭白芍（二錢炙甘草三分拌炒）　連皮茯苓（五錢）　野於朮（一錢枳殼六分煎汁收入）　上徭桂（四分去粗皮後入）　澤瀉（二錢）　豬苓（二錢）　制香附（三錢）　淡吳萸（五分）　姜衣（三分）　雞內金（一具炙研細末調服）

二診　投劑之後，脈症尚屬和平，未便遽事更張。

野於朮（二錢）　砂仁（四粒）　制香附（三錢）　生熟薏仁（各二錢）　木香（三分）　土炒廣皮（一錢）　炒白芍（一錢五分）　茯苓皮（五錢）　上徭桂（四分）　瞿麥（二錢）　生薑衣（三分）　陳米蛀屑（三錢包）　

三診　脹滿較松，欲噯不爽。右關脈尚帶弦搏。木旺土衰，木旺則其氣衝突，土衰則運化無權。再疏肝之用，柔肝之體。

制香附（二錢小青皮一錢同炒）　焦秫米（三錢包）　炒白歸身（二錢）　炙烏梅肉（一枚）　炒木瓜皮（一錢五分）　酒炒杭白芍（二錢）　金鈴子（切一錢五分）　干橘葉（一錢五分）　陳米蛀屑（絹包三錢）

四診　脈象柔軟，左關部久按才見弦象。兩日內胸腹舒泰，並不脹滿，起病以來，未有之境。藥既應手，踵效方消息之。

川連（三分吳萸五分同炒）　酒炒白芍（一錢五分）　金鈴子（一錢五分）　烏梅（一個）　醋炒青皮（一錢五分）　焦秫米（三錢包）　炒木瓜皮（一錢五分）　酒炒歸身（二錢）　醋炒香附（二錢）　陳米蛀屑（絹包三錢）

某　大腹脹滿，筋露臍突，小溲澀少。脾虛而濕熱壅滯。鼓脹重症，鞭長莫及。

於朮炭　廣皮　制香附　木香　豬苓　茯苓皮　砂仁　建澤瀉　舟車丸

（原注）服後便溏三次，腹中自覺寬舒。

薛御之　濕盛多痰之體，感冒風邪，襲於肺衛，以致由咳而引動伏飲，咳日以劇，右脅作痛。
濁痰瀰漫，神機不運，神識模糊。疊化濁痰，神情轉慧。至於痰濕之變態，如阻營衛而為寒為熱，郁遏中氣，苔起灰黴困乏脾陽，脾土不能運旋鼓舞，而大便燥結，清中之濁不降，濁中之清不升，而轉幹燥，傳變種種，肌表之溫風，化疹外達，而濕痰究仍內困，所以病退之後，而疲憊自若。漸至氣阻濕墜，少腹之滿，頓從上僭，不特入腹過臍而且上支胸脘，食入攻撐大便澀少。右寸細澀，關部弦滑，尺部沉微，左部俱見小弱。都由脾為濕困，陽氣不能運行，土滯而木不扶蘇，遂令濕之流於下者，隨左升之氣而逆從上行，腸胃流行之機，悉為之阻，為脹為撐之所由來也。下病過中，圖治非易。擬條達肝木，泄府濁而運脾陽。冀得小溲漸暢，濕流氣宣，方是好音耳。

淡吳萸（三分蜜水浸後取出焙乾鹽水炒）　陳皮（一錢蜜水浸後取出焙乾陳壁土炒）　連皮苓（五錢）　鹽水炒香附（一錢五分）　炒枳殼（一錢）　木豬苓（二錢）　川楝子（切一錢五分）　霞天曲（二錢炒）　雞內金（一枚要不落水者研調服）　澤瀉（一錢五分）　小溫中丸（三錢開水送下）

孫（右）　向有痰喘，經月以來，腿足腫脹，漸至腹亦堅，滿喘更加甚。肺氣不能下輸，水濕因而泛溢，深入重地，有喘脫之虞。勉從先脹於下而復滿於上者，亦必先治其上而後治其下之意立方。

桂枝　炙麻黃　光杏仁　大腹皮　製半夏　廣皮　煨石膏　連皮苓　炒蘇子　炒枳殼

二診　開經氣以通膀胱，猶然不減。鼓脹重症，為勢正盛，有喘厥之虞。

葶藶子　漢防己　磨檳榔　磨沉香　香附　光杏仁　防風　茯苓皮　廣皮　炒蘇子　大腹皮　萊菔子　炙內金

改方加黑錫丹一錢先服。

童（左）　遍體浮腫，身半以上為甚。脾虛水濕泛溢，風與濕搏也。鼓脹重症，未可忽視。

蜜炙麻黃（五分）　防風（一錢）　大腹皮（二錢）　澤瀉（一錢五分）　茯苓皮（五錢）　豬苓（二錢）　川芎（一錢）　陳皮（一錢）　羌活（一錢）　瞿麥（三錢）　姜衣（三分）　炒冬瓜皮（一兩）　生薏仁（七錢二味煎湯代水）

左　腫退甚速，而雜食甜膩以助濕，甘寒以損脾，以致腫勢復起。急宜謹慎口腹，以免自貽伊戚之譏。

大腹皮　新會皮　木豬苓　葶藶子　茯苓皮　杏仁泥　黑山梔　白通草　香豆豉　建澤瀉　生熟薏仁　枇杷葉　

龔（左）　面色目眥帶黃，腹笥脹大，漸至便利色赤，半載有餘，脹勢並未以利見消。脈數帶滑。良以濕熱充斥三焦。鼓脹重症，不能許治也。

生熟薏仁　藿香　上廣皮　木豬苓　建澤瀉　赤茯苓　上川樸　茵陳　範志曲　杏仁　大腹皮　方通草

陳（左）　瘕塊久而散漫，大腹脹大如鼓，二便不利。脈滯苔白。此脾虛而濕熱壅滯三焦。鼓腹重症，勉方圖幸。

川樸　茵陳　連皮苓　連皮檳　杏仁　通草　木香　砂仁　炙蟾皮　上廣皮　於朮　甘遂（二分煨透）　黑醜（四分）　炙內金（一具以上三味研末先調服）

（原注）此方服後瀉下，脹退十之三。嘔吐，乃甘遂未煨透之故。

二診　瀉下甚暢，大腹亦覺寬暢，但小溲不暢。雖見轉機，仍不足恃。

前方去甘遂黑醜，加範志曲薑汁，單用炙內金一錢五分研末調服。

陸（左）　大腹脹大，按之堅硬，陰囊腫脹。脈形濡滯。此脾虛木旺，鼓脹重症，恐難以人力而與造化爭功。勉仿經旨工在疾瀉之意。謀事在人，成事在天。

炙蟾皮（五錢）　大腹皮（二錢）　川樸（一錢）　縮砂仁（七分）　連皮苓（三錢）　野於朮（一錢五分）　廣皮（一錢）　炙內金（一具）　紅芽大戟（三分）　甘遂（三分）　千金子（三分四味研細開水先服）

二診　腫脹稍松，然仍膨大如鼓，小溲不利，陰囊腫脹。鼓脹重症，未可以暫時取效，而便為足恃。

大腹皮　廣陳皮　川樸　澤瀉　炙蟾皮　豬苓　舟車丸（三錢）

馬（右）　中空無物者曰鼓，實中有物者曰蠱。少腹有形，盤踞日久，茲則其形漸大，腹脹如箕，按之堅硬。此氣血阻滯不行，致脾土不克旋運。蠱脹重症，不能許治。

酒炒當歸鬚　延胡索　臺烏藥　南楂炭　沉香曲　蓬莪朮　制香附　上廣皮

二診　脹勢稍松。姑守前意以覘動靜。

金鈴子　制香附　臺烏藥　延胡索　兩頭尖　當歸鬚　炒蓬朮　川桂木　南楂炭　蔥白　

三診　脹勢較松。然蠱脹重症，仍難圖治。

兩頭尖（三錢）　臺烏藥（一錢五分）　鶴蝨（二錢）　單桃仁（去皮打三錢）　制香附（二錢）　使君子肉（二錢）　楂炭（三錢）　雷丸（一錢五分）　檳榔（一錢）　耆婆萬病丸（三錢先服）

範（左）　身熱大勢雖退，脈仍未靜，溏泄之後，轉為便閉腹笥脹滿，按之不柔。此邪少濕多，邪去濕留，濕困脾土，鼓舞運旋不及，則大腸傳化失司，所謂濕閉是也。宜調氣泄濁。

川樸　廣皮　大腹皮　鬱金　小溫中丸　桔梗　枳殼　光杏仁　砂仁

江（左）　痰飲咳逆多年，氣血逆亂，痰每帶紅。日來兼感風邪，風與濕合，溢入肌膚，面浮膚腫，喘咳不平，腹脹脘痞，小便不利。脈數浮滑，舌苔白膩。有喘脹之虞。

前胡（一錢五分）　荊芥（一錢）　光杏仁（三錢）　橘紅（一錢）　茯苓皮（四錢）　葶藶（五分）　防風（一錢）　製半夏（一錢五分）　白前（一錢五分）　大腹皮（二錢）　生薑衣（四分）　川樸（一錢）

二診　痰喘稍平，浮腫亦減，然中脘仍然作脹。肺胃之氣，升多降少，致風與濕橫溢肌膚。效方再望應手。

大腹皮（二錢）　川樸（一錢）　杏仁（三錢）　生薏仁（四錢）　煨石膏（三錢）　製半夏（一錢五分）　炙麻黃（四分）　陳皮（一錢）　枳殼（一錢）　茯苓皮（三錢炒）　生薑（二片）　冬瓜皮（三錢炒）

三診　開上疏中，適交節令，痰氣鬱阻不開，痰出不爽，腹脹面浮足腫，小溲不利。脈形細沉。夫痰飲而致隨風四溢，都緣脾腎陽虛，不能旋運，所以氾濫橫行。有喘脹之虞。擬千緡湯出入以開痰，真武以溫腎而行水。

製半夏（一錢五分）　橘紅（一錢）　大腹皮（二錢）　生薑衣（四分）　真武丸（三錢）　皂莢子（蜜炙二粒）　枳實（一錢）　連皮苓（三錢）　炒於朮（一錢五分）

改方去皂莢子加葶藶。

四診　開肺之氣，溫腎之陽，肺合皮毛，遍身自汗，水氣因而外越，面浮膚腫大退，胸悶較舒，脹滿大退，痰亦爽利。然大便不行，足腫未消。還是水氣內阻，不得不暫為攻逐之。

大腹皮（二錢）　姜衣（四分）　白茯苓（三錢）　冬瓜皮（四錢炒）　澤瀉（一錢五分）　上廣皮（一錢）　於朮（二錢）　生熟薏仁（各二錢）　製半夏（一錢五分）　禹功散（先調服一錢）

五診　痰化為水，泛溢肌膚，先得暢汗，水濕之氣，從汗外溢，繼以緩攻，水濕之氣，從而下達，故得腹脹面浮俱減。擬運土分化。再望轉機。

葶藶（五分）　橘紅（一錢）　冬朮（二錢）　大腹皮（二錢）　炒範志曲（二錢）　光杏仁（三錢）　茯苓皮（三錢）　豬苓（二錢）　澤瀉（一錢五分）　生熟薏仁（各二錢）　枳殼（七分）　生薑衣（四分）

施芷園　嗜飲濕熱素盛，濕釀為濁，濁阻清道。
先起鼻塞，經治而愈。於是濕釀成飲，飲阻肺胃。嗆咳多痰，停飲在胃，中州痞阻，壅極而決，上吐下瀉者屢。然雖經吐瀉，而飲邪之根蒂未除。脾肺胃二臟一腑之氣，已是暗損，遂致痰飲化水，滲入肌膚，火必炎上，水必就下，所以先從足腫，漸及脛股，玉莖陰囊一皆腫脹，今則腹滿脘硬，食入發喘，脈象沉弦，此痰飲而變成水氣之症也。花甲之年，舌光無苔，病實正虛，恐水氣逆射於肺，而致喘勢暴盛。擬降肺疏胃，運脾利濕，兼進牡蠣澤瀉散使之入下。

甜葶藶（七分）　大腹皮（二錢）　五加皮（二錢）　生薏仁（四錢）　澤瀉（一錢五分）　川樸（一錢）　連皮苓（四錢）　雞內金（三錢）　車前子（二錢）　炒冬瓜皮（五錢）　牡蠣澤瀉散（三錢）

附錄牡蠣澤瀉散方（並方解）

牡蠣　澤瀉　蜀漆　葶藶　栝蔞根　商陸根（熬）　海藻（洗去咸各等分）　

凡腫脹日，甚能得暢瀉，病必轉輕。
然病久元虛，恐氣不運藥，雖進猛劑，徒然頻利，水仍不下曾見頻利而水不下者，服崑山丸藥，依然下水而愈。同一瀉下，不如擇善而行，非畏葸也。濕熱壅遏，前人有牡蠣澤瀉散一方，專治水蓄於下，上焦之氣，不能下化，故用商陸葶藶，從肺及腎，開其來源之壅，而後牡蠣海藻之軟堅，蜀漆澤瀉之開泄，方能得力。用栝蔞根者，恐行水之氣過駛，有傷上焦之陰，仍使之從脾吸陰，還歸於上。其方下注云、小溲大暢，即止後服。以商陸行水，有排山倒岳之勢也。
又、三白散專治囊腫膚腫腹脹。如牡蠣澤瀉散仍未得效，然後服神祐丸。此方專下水氣之重者。然恐但利而不瀉，宜以重藥而輕服之，所謂緩攻是也。此二方皆生平每投輒效者。倘得腫勢大退，清其淵藪，不外五皮五苓之類。扶正可以祛邪，而祛邪即能保正，所以瀉下之後，不在補藥中求針線也。所慮者，既瀉既利，病仍不退，不慮其虛脫也。三白散用白牽牛，其用黑牽牛者，合茴香二味名禹功散，亦屬屢用屢驗，但力量較三白神祐兩方不如遠甚。管見所及，聊備呈閱。

邱景林　痰飲多年，痰多咳嗽，氣從上升。
邇來兩足虛腫，納減無味，小溲短少，寐中汗出，而往往遺尿不禁。脈沉弦。重按少力，苔白質膩。脾肺腎三臟均虛，命陽不能化水外出，遂致水溢肌膚，蒸變無權，致胃納日以呆頓。開太陽，逐痰水，原屬痰飲必效之方，惟久病多虛，姑以陽氣為重。

元米炒黨參（三錢）　菟絲子（三錢）　製半夏（一錢五分）　茯苓（三錢）　熟附片（三分）　煨益智（一錢）　補骨脂（三錢）　陳皮（一錢）　炒於朮（一錢）　炒穀芽（二錢）　玫瑰花（二朵）

又　溫助命陽，以生脾土，遺尿得定，而足仍虛腫，胃呆少納，小溲短少。水溢肌膚，原系脾腎兩虛，不能化水外出。舌白轉黃，口膩而苦，濕中生熱，遂成濕熱壅遏之局。恐變延入腹。擬金匱防己茯苓湯法。

炙綿耆（一錢五分）　茯苓（四錢）　漢防己（三錢）　澤瀉（二錢）　豬苓（二錢）　大腹皮（二錢）　製蒼朮（二錢）　宣木瓜（一錢五分）　通草（一錢）　生薏仁（一兩）　炒冬瓜皮（一兩二味煎湯代水）


<h2>黃癉</h2>
華（左）　遍體面目俱黃，中脘痞滿。濕熱蘊遏。恐其由標及本。

西茵陳　制川樸　赤白苓　澤瀉　青蒿　山梔　廣橘皮　製半夏　木豬苓　上湘軍（二錢好酒浸透後下）

二診　脘痞稍減，黃癉略退。藥既應手，守前法再望轉機。

茵陳（二錢）　冬朮（炒炭二錢）　澤瀉（二錢）　砂仁（七分）　黑山梔（二錢）　上湘軍（二錢）　橘皮（一錢）　豬苓（一錢五分）　川樸（一錢）　官桂（五分）　製半夏（一錢五分）　焦麥芽（三錢）　

三診　面目色黃稍退，而熱退不清。還是濕熱壅遏熏蒸之所致也。再淡以滲之，苦以泄之。

官桂（五分後入）　豆豉（三錢）　黑山梔（三錢）　製半夏（一錢五分）　豬苓（二錢）　鬱金（一錢五分）　茵陳（三錢）　冬朮炭（二錢）　赤白苓（各二錢）　杏仁（二錢）　澤瀉（一錢五分）　

四診　黃癉已退。然形色瘦奪，脾土無不虛之理。當為兼顧。

野於朮（二錢炒）　廣皮（一錢）　豬苓（二錢）　雲苓（四錢）　茵陳（二錢）　澤瀉（二錢）　焦麥仁（四錢）　官桂（五分後入）　製半夏（一錢五分）　枳實（一錢）　竹茹（一錢）

五診　黃癉大勢雖退，而濕熱未能盡澈，小溲未清，足跗帶腫。還是濕熱墜下，再培土而分利濕邪。

於朮（一錢五分）　大腹皮（二錢）　川通草（一錢）　茯苓（三錢）　炒冬瓜皮（一兩）　澤瀉（一錢五分）　木豬苓（二錢）　焦蒼朮（一錢）　生熟米仁（各三錢）　茵陳（一錢五分）

六診　諸病向安，惟氣色尚滯。宜鼓舞脾土，土旺自能勝濕也。

人參鬚（五分）　茵陳（二錢）　雲茯苓（四錢）　豬苓（一錢五分）　製半夏（一錢五分）　野於朮（二錢）　炮姜（三分）　焦蒼朮（一錢）　澤瀉（一錢五分）　廣皮（一錢）

七診　補氣運脾滲濕，證情又見起色。再為擴充。

人參鬚（五分）　蒼朮（一錢）　於朮（二錢）　茵陳（二錢）　豬苓（一錢五分）　雲茯苓（三錢）　炒冬瓜皮（五錢）　炮薑炭（四分）　澤瀉（一錢五分）　生熟薏仁（各三錢）　穀芽（三錢）

蔣（左）　四肢面目俱黃。脈形糊滑。此濕熱蘊遏，為五癉中之谷癉。

官桂　赤白苓　黑山梔　澤瀉　綿茵陳　瞿麥　上湘軍　白朮炭　豬苓

二診　黃癉大退，前法以清其淵藪。

官桂　黑山梔　焦麥芽　範志曲　陳皮　川樸　豬茯苓　澤瀉　茵陳

左　濕熱蘊遏為黃癉。

製半夏（一錢五分）　炒青蒿（三錢）　茵陳（三錢）　川樸（一錢）　上湘軍（三錢）　赤白苓（各二錢）　黑山梔（三錢）　廣皮（一錢）　豬苓（二錢）　焦麥芽（三錢）　澤瀉（一錢五分）

二診　黃癉大退。再淡以滲濕，苦以泄熱。

黑山梔　赤白苓　豬苓　川樸　大腹皮　澤瀉　枳殼　製半夏　麥芽　廣皮　上湘軍　茵陳

三診　營衛不通，忽生寒熱，欲和陰陽，當調營衛，欲調營衛，當祛其所以阻我營衛者。

製半夏　範志曲　赤豬苓　鬱金　焦麥芽　上廣皮　綿茵陳　建澤瀉　官桂（五分）

四診　黃癉大退，濕熱未清。

川樸　鬱金　赤豬苓　半夏曲　橘紅　澤瀉　茵陳　官桂　整砂仁　大腹皮　焦麥芽

趙（右）　痧疹之後，風戀未澈，挾濕內郁，脾運失司，以致面目肢體俱黃，黃癉之證不能欲速圖功。

茵陳　黑山梔　澤瀉　神麯　大腹皮　青蒿　官桂　赤白苓　川樸　廣皮　焦麥芽

金（左）　腹滿氣滯，小溲渾黃。濕鬱三焦。擬調氣理濕。

制川樸（一錢）　陳皮（一錢）　杏仁（三錢）　範志曲（二錢）　澤瀉（一錢五分）　大腹皮（二錢）　茵陳（二錢）　通草（一錢）　焦麥芽（三錢）　鮮佛手（一錢）

章（右）　谷多氣少，面色浮黃，肢倦體乏。脈澀，舌淡。產後勞傷，血虛營滯不和也。

炒白朮　製半夏　秦艽　澤瀉　晚蠶砂　豬苓　雲茯苓　焦麥芽　白蒺藜　禹餘糧丸（二錢）

許（左）　脘腹痛脹已定，而面目身體俱黃。氣滯營郁，恐變脹滿。

廣皮　桃仁　延胡索　廣鬱金　製半夏　生薏仁　歸尾　猩絳　焦枳實　旋覆花　青蔥管

右　久病經滯，氣血不行，面目俱黃。與尋常濕熱有間也。

歸尾　桃仁　澤瀉　猩絳　赤豬苓　旋覆花　青蔥管

吳　黃癉大勢雖退，氣仍未開，纏綿兩月，茲則便泄不爽。良以濕困已久，脾陽損傷。擬培土溫脾分化。

於朮　生熟薏仁　乾薑　陳皮　範志曲　茯苓　綿茵陳　砂仁　澤瀉

二診　氣分稍開，時仍便泄。的是濕熱困乏，脾陽因而損傷。藥向效邊求。

西茵陳（二錢）　茯苓（三錢）　上廣皮（一錢）　澤瀉（一錢五分）　生熟薏仁（各二錢）　炒乾姜（四分）　豬苓（二錢）　煨木香（三分）　理中丸（一錢五分開水先服）

左　勞倦內傷，面色無華，胸中吊痛，肢困力乏，胃鈍納減。當以胃為主治。

白朮　赤白苓　鬱金　木香　生熟穀芽　廣皮　生薏仁　藿香　蔻仁　白檀香　三豐伐木丸

杭（左）　面黃力乏，便泄溲黃。濕熱在下，正與經旨谷多氣少之文符合。

臺術　豬雲苓　澤瀉　生薏仁　焦麥芽　茵陳　範志曲　廣皮　酒炒桑枝　砂仁


<h2>痞氣</h2>
江（左）　嗜飲中虛，氣失旋運，水穀之氣，不化為津，轉化為痰。痰阻營衛，寒熱交作，必得便解黏膩，痰盡方舒。食入後中脘久痞。脈形濡弱。脾胃愈虧，則濁痰愈甚，前人有見痰休治痰之說，宜以脾胃為本。

別直參（另煎沖一錢）　炒於朮（二錢）　陳橘皮（一錢）　炒竹茹（一錢）　製半夏（一錢五分）　白茯苓（三錢）　生薏仁（三錢）　炒枳實（一錢）　縮砂仁（五分後下）　生熟穀芽（各一錢五分）

李（左）　肝木不和，腹脹脘痞不納，時發時止，甚則心神恍惚。脈左關獨弦。此厥氣失疏，風陽擾攘也。

金鈴子　白蒺藜　廣鬱金　廣皮　砂仁　白芍　制香附　炒枳殼　朱茯神　炒棗仁　香櫞皮

袁（右）　痞滿大退，而少腹滯墜不舒。此氣濕不泛於上，而壓於下。再為疏通。

制香附　薤白頭　雲茯苓　陳皮　沉香片　整砂仁　製半夏　建澤瀉　煨天麻　豬苓

二診　少腹滯墜已舒，而右脅脹滿。無非痰氣窒塞。

製半夏　制香附　栝蔞仁　淡乾薑　川雅連　雲茯苓　炒竹茹　薤白頭　白金丸

姜（左）　氣虛濕痰內阻，營衛不克宣通。往來寒熱，誤投陰膩之物，寒熱雖止，而脘痞少腹滿，腿肢作酸。此陽氣不克運行。恐成脹病。

上安桂（三分飯丸）　制香附（二錢）　製半夏（二錢）　薤白頭（三錢）　連皮苓（三錢）　山楂炭（四錢）　半硫丸（八分藥湯送下）

陸（左）　胃氣漸開，而食入後每覺痞滿，片刻即舒，平日往往湧吐酸涎。舌苔雖漸化薄，而尚嫌黃厚。良以中陽不足，濕痰不克運化。擬溫理中陽。

奎黨參（二錢）　蜜炙乾姜（三分）　生薏仁（三錢）　橘白（一錢）　澤瀉（一錢五分）　炒於朮（一錢五分）　雲茯苓（三錢）　製半夏（一錢）　玫瑰花（去蒂二朵）

二診　補氣溫中，舌苔化清。的是中虛濕熱不克旋運。但時為不寐，良以胃有濕痰，膽寒肝熱也。

臺參鬚（八分）　製半夏（一錢五分）　橘皮（一錢）　廣藿香（一錢五分）　炒枳實（八分）　姜竹茹（一錢）　白茯苓（三錢）　生熟穀芽（各一錢）　縮砂仁（四分）　玫瑰花（二朵）

某　不納不飢，稍稍納食，中焦如阻，泛酸欲吐，寤難成寐。脈細濡，關部帶滑。此濕熱鬱阻中州，致脾清不升，胃濁不降。六腑以通為用，宜辛以開之。

製半夏　乾薑　茯苓　焦麥芽　竹茹　上廣皮　川連　澤瀉　佩蘭葉

二診　辛開苦降，中脘較舒，泛酸嘔吐之勢稍緩。然猶杳不思納，略進稀糜，尚覺脹滿，腹中攻撐不和，大便不解，寤難成寐。脈右部弦滑。胃府之氣，略得通降，而肝腸暗動，遂令木鬱土中。前法再參平肝泄木。

川雅連（淡吳萸同炒）　製半夏　茯苓神　金鈴子　延胡索　廣陳皮　炒枳殼　炒竹茹

三診　脹滿較舒，痞阻稍松，吐出稠痰，寤得成寐，飲食得以漸進。但脈象尚帶弦滑，舌紅苔黃。肝胃不能和洽，從效方再望應手。

川楝子　制香附　茯苓神　製半夏　鮮竹茹　延胡索　小青皮　薤白頭　左金丸

四診　兩和肝胃之氣，似覺稍和，而胸脘仍然脹滿，心胸之間，時覺烙熱，痰中帶紅。脈左寸關帶弦，尺部數細，右寸關弦滑，尺部堅硬，舌苔白膩，而底質帶紅。前人謂氣有餘、便是火，所以心胸烙熱者，良由肝胃之氣不和，氣鬱生火，氣之所在，即火之所在也。再理肝胃之氣，而和肝胃之陰。

金石斛　白蒺藜　蜜炒青皮　黑山梔　鬱金　半夏曲　金鈴子　土炒白芍　炒杏仁　竹茹

五診　脈左寸關弦象稍退，右關脈弦滑亦稍柔和。脹滿漸舒，略能安穀。再從肝胃調和。

金石斛　製半夏　杭白芍　茯苓　炒香豉　金鈴子　廣陳皮　白蒺藜　山梔　降香

六診　兩關弦象稍柔。胃納亦日見起色，脹滿已舒。但舌苔中心厚掯，微帶黑色。仍當從於肝胃議治。

製半夏　金石斛　白芍　白茯苓　黑山梔　薄橘紅　沉香曲　丹皮　炒杏仁　炒竹茹

某　中氣虛弱，不飢不納，二便不利，中脘痞阻，臥難成寐。脈細而滑，口膩苔濁。濕熱鬱阻，升降失司。擬開上焦。

製半夏　鬱金　川雅連　光杏仁　炒枳實　廣陳皮　乾薑　薤白頭　佩蘭葉　栝蔞皮　炒竹茹

二診　中脘痞阻，飲食不進，口膩痰多。脈象濡滑。濁阻胃中。先為通降。

藿香　製半夏　金石斛　廣皮　茯苓　佩蘭葉　川樸　大腹皮　栝蔞皮　枳實　鮮佛手　竹茹

三診　通降胃府，仍然不納，略一進谷，輒中脘不舒，味變酸濁。脈象濡滑。痰濕閉阻胃口。再降胃化痰，而宣氣鬱。

香豆豉　炒杏仁　黑山梔　栝蔞皮　降香屑（四分）　上川樸　製半夏　炒枳殼　生薑汁

四診　脈象濡細，重按少力，舌苔白膩不化。不納不飢。中氣不足，不能化濁。再扶持中氣，而展胃陽。

人參鬚　製半夏　橘白　佩蘭葉　炒穀芽　益智仁　雲茯苓　玫瑰花　鮮竹茹　砂仁（二粒）

五診　扶持中氣，而展胃陽，稍能知飢安穀。藥既應手，宜再擴充。

人參鬚（八分）　淡姜渣（三分）　茯苓（三錢）　佩蘭葉（八分）　玫瑰花（二朵）　益智仁（六分）　製半夏（一錢五分）　橘白（一錢）　焦麥芽（二錢）

六診　胃氣雖得稍醒，然略一多納，氣輒上衝。脈濡細，右關帶滑。中氣不足，不能運化，以致濕熱結聚，通降無權。擬苦辛開通。

製半夏（一錢五分）　川連（四錢）　藿香（一錢五分）　枳實（一錢）　佩蘭葉（一錢）　橘皮（一錢）　乾薑（二分）　茯苓（三錢）　竹茹（一錢）


<h2>積聚</h2>
（附癥瘕）

左　中脘聚形，形如覆碗，按之作酸，至臥則氣從上逆。此痰氣結聚，陽明太陰之滯，阻而難降，不易圖治也。

製半夏　連皮苓　瓦楞子　橘紅　九香蟲　大腹皮　淡乾薑　薤白頭　枳殼　砂仁

某　左脅下聚形窒礙氣機，甚則攻衝入脘，脹滿不舒，似覺氣自左升，不能右降，而仍還於左，衝入胸中，則似覺火逆，所謂火而不泄為陽，抑而不舒為氣也。

制香附　杭白芍　朱茯神　川石斛　青皮　金鈴子　白歸身　白蒺藜　香櫞皮

馬（左）　少腹偏左聚形，食入脹滿，色奪形衰。脈遲苔白。此情志抑鬱，木不條達也。致氣濕瘀滯，酒積不行，名曰積聚。恐元氣耗損而入損門。

上官桂　制香附　金鈴子　楂炭　延胡索　砂仁末　廣陳皮　連皮苓　澤瀉　豬苓

左　少腹結聚有形，按之堅硬。脈沉而弦。此氣寒交阻，恐成脹病。

酒炒歸鬚（二錢）　烏藥（一錢五分）　楂炭（三錢）　酒炒赤苓（一錢五分）　制香附（二錢）　鬱金（一錢五分）　桂枝（五分）　酒炒延胡（一錢五分）　金鈴子（一錢五分）　炒蓬朮（一錢五分）

徐（右）　結塊堅大如盤，推之不移。氣寒血滯，與腸胃汁沫相摶，未可輕視。

川桂木　延胡　香附　白朮　炒蓬朮（一錢五分）　兩頭尖　歸鬚　烏藥　楂炭　野水紅花子

二診　結塊稍軟，而頻咳氣逆。此兼感新邪，藥宜兼顧。

桂木　金鈴子　延胡　蘇梗　當歸鬚　烏藥　楂炭　兩頭尖　前胡　蓬朮　荊三稜　杏仁　香附

某　中脘結塊，按之不甚痛。脈象沉滑。此痰濕流入分肉之間。

制香附　製半夏　廣皮　臺白朮　青蔥管　白茯苓　旋覆花　猩絳　指迷茯苓丸

郁（左）　時病之後，左脅下癖塊脹大，腹滿不舒。脈弦滑，苔白。脾土不運，胃絡阻滯。擬宣通氣血，參以運土。

川桂木（六分）　焦麥芽（四錢）　豬苓（二錢）　範志曲（二錢炒）　南楂炭（三錢）　廣陳皮（一錢）　茯苓（三錢）　當歸炭（一錢五分）　臺白朮（二錢）　延胡索（一錢五分）

二診　癖積稍收，腹仍脹滿。胃絡不宣，生化因而不及。再宣通胃氣，運土理濕。

川桂木（五分）　臺白朮（二錢）　範志曲（二錢炒）　豬苓（二錢）　澤瀉（一錢五分）　南楂炭（三錢）　焦麥芽（四錢）　川鬱金（一錢五分）　茯苓（三錢）　炒枳殼（一錢）

賈（右）　瘕聚有形，甚則上衝胸脘，寒熱往來。恐延入損途。

醋炒柴胡（四分）　歸尾（一錢五分）　延胡索（一錢五分酒炒）　制香附（二錢打）　白芍（一錢五分）　金鈴子（一錢五分切）　廣皮（一錢）　柏子仁（三錢）　砂仁（七分）　臺烏藥（一錢五分）

右　腹中作痛，少腹聚形，經事當至不至，面色萎黃。脈形沉遲。此寒入胞門，與腸外之汁相摶，石瘕之屬也。須耐心善調，勿得急切攻奪。

當歸鬚　川桂木　廣鬱金　臺烏藥　韭菜根（七錢）　南楂炭　金鈴子　制香附　延胡索（醋炒）　兩頭尖（三錢）　野水紅花子（三錢）

某　脅下結塊。

香附（五錢）　吳萸（三錢）　青皮（五錢）　烏藥（五錢）　木香（五錢）

上五味研粗末，麩皮一升姜三片蔥三莖同炒，火起用陳酒噴，炒乾，置洋布包內熨痛處，稍冷再炒，至焦而棄。


<h2>卷十二</h2>

<h2>痿</h2>
潘（左）兩足軟弱，步履不便，肌膚作麻，中脘痞滿，噁心欲嘔。脈象糊滑，苔白微膩。濕鬱胃中，胃為十二經之總司，胃病則不能束筋骨而利機關，所以足膝軟弱，痿症之情形也。當取陽明。

製半夏（一錢五分）　生熟薏仁（各二錢）　雲茯苓（三錢）　川萆薢（二錢）　漢防己（一錢五分）　臺白朮（一錢五分）　焦蒼朮（一錢五分）　上廣皮（一錢）

二診　寒濕停阻胃中，嘔吐噁心，頻渴欲飲，咳嗽則少腹兩旁牽痛，四肢脈絡不舒。蓋寒濕內阻，則清津不升，故口渴。陽明病則脈絡不和。再溫運濕邪，而降陽明。

製半夏（二錢）　木豬苓（二錢）　臺白朮（一錢五分）　川桂枝（五分）　白茯苓（四錢）　建澤瀉（二錢）　炒竹茹（一錢）　老生薑（一錢先切）　王樞丹（五分研末先調服）

三診　脈絡稍和，略能安臥，噁心嘔吐口渴俱覺減輕，胸中如有物阻。脈象沉弦。寒濕停飲，阻於陽明，大便不行，不得不暫為控逐也。

製半夏（二錢）　臺白朮（一錢五分）　上官桂（五分）　澤瀉（一錢五分）　雲茯苓（四錢）　大腹皮（一錢五分）　陳皮（一錢）　老生薑（一錢）　木豬苓（二錢）　控涎丹（八分先服五分不行再服三分薑湯下）

四診　脈沉弦稍起，嘔吐大減，施化得行，口渴較定。然胃病則土難御木，風木大動，機關脈絡失和，四肢痿軟。急為柔養脈絡，而和營液。

土炒杭白芍（三錢）　炒宣木瓜（一錢五分）　酒炒當歸身（二錢）　鮮蓯蓉（酒洗淡六錢）　炙黑甘草（五分）　天冬（三錢）　肥玉竹（三錢）　阿膠珠（三錢）　火麻仁（三錢）

左　嘔吐痰涎，泄瀉甚多，府中郁阻之濕，得以開通，水氣一層，今可倖免。而兩足仍然腫脹，足膝痿軟誠恐在下之濕，延成痿症。再取陽明。

生薏仁　赤白苓　陳皮　製半夏　豬苓　炒黃柏　漢防己　澤瀉　川桂枝

某　腿股烙熱不能步履，手指作麻。此肝火陷下，陽乘陰位，痿症情形也。

全當歸　黑豆衣　澤瀉　生薏仁　虎潛丸　漢防己　女貞子　白芍　粉丹皮

邵（左）　大病之後，濕戀陽明。身熱不退，腿足痿軟，不能步履。有難復之虞。

漢防己　大豆卷　澤瀉　米仁　獨活　桂枝　川萆薢　赤白苓　製半夏　杏仁泥　二妙丸

二診　身熱口渴俱減，步履略能自如。再祛濕泄熱。

大豆卷　生薏仁　秦艽　木瓜　川桂枝　製半夏　光杏仁　獨活　漢防己　萆薢　建澤瀉　酒炒桑枝　二妙丸


<h2>風痹</h2>
曾（左）　由面腫而發赤瘰作癢，漸致腿股帶腫，噁心嘔吐，手臂筋脈抽掣。此風濕相搏，陽明脈絡失和。擬祛風理濕。

炒白殭蠶（三錢打）　川樸（七分）　酒炒木防己（一錢五分）　製半夏（一錢五分）　煨天麻（一錢五分）　青防風（一錢）　茯苓（三錢）　茅朮（一錢）　酒炒桑枝（五錢）　橘紅（一錢）

二診　脈象糊滑苔白心黃。噁心嘔吐，頻渴欲飲，隨飲隨吐，手臂筋脈抽掣。濕痰蘊阻胃中，致清津不升，濁液不降。擬苦辛通降法。

製半夏（二錢）　川連（五分）　旋覆花（二錢）　茯苓（三錢）　竹茹（一錢五分）　橘皮（一錢）　乾薑（五分）　代赭石（三錢）　太乙丹（六分研先服）

三診　嘔惡大減，未能盡止。形體惡寒，頭巔覺冷，自汗淋漓，筋脈抽掣。脈形沉細。濕寒鬱阻陽明，陽氣不能敷布，而從外衛。再溫化濕寒。

桂枝（五分）　公丁香（三分）　茯苓（三錢）　橘皮（一錢）　竹茹（一錢五分）　熟附片（四分）　製半夏（一錢五分）　蔻仁（五分）　老薑（一錢）

四診　溫化濕痰，嘔吐復盛，中脘脹滿，痞阻不舒。惡風自汗筋脈抽掣。沉細之脈，兩關轉大，頗帶弦象。良由胃病則土難御木風陽從而擾胃。再從肝胃主治。

土炒白芍（一錢五分）　製半夏（二錢）　川連（五分）　橘皮（一錢）　桂枝（五分）　乾薑（四分）　旋覆花（二錢包）　枳實（一錢）　白蒺藜（三錢）　炒竹茹（一錢五分）　代赭石（四錢）

開方後，再問飲食所喜，因換後方。

又　溫化濕痰，嘔吐不定，頻吐頻渴，想吃甘甜，自汗惡風。右脈轉大而覺濡軟。良由頻吐損傷胃陰，濕寒成燥。再甘涼以和胃陰。

大有耆（一錢五分防風七分同炒）　鹽水炒半夏曲（二錢）　甜杏仁（三錢）　金石斛（四錢）　甘杞子（三錢）　土炒白芍（一錢五分）　白蒺藜（三錢）　鉤鉤（三錢）　淮小麥（一錢五分）　黑大棗（四枚）

五診　氣衝嘔吐大減，口渴較定，四肢肌膚作麻大退。的是頻吐之後，胃液損傷，陽明絡空，風陽從而阻絡。前法擴充之。

白蒺藜（三錢）　大生地（四錢）　金石斛（四錢）　酒炒杭白芍（一錢五分）　大天冬（三錢）　甘杞子（三錢）　淮小麥（五分）　茯神（二錢）　雙鉤鉤（三錢）　黑棗（四枚）

六診　嘔吐口渴已定，筋掣肌麻亦輕。的是陽明絡空，肝風乘襲。效方擴充。

阿膠珠（三錢）　大天冬（三錢）　酒炒杭白芍（一錢五分）　厚杜仲（三錢）　淮牛膝（鹽水炒三錢）　大生地（四錢）　甘杞子（三錢）　金毛脊（三錢）　淮小麥（五錢）　大棗（二枚）

洪（左）　濕熱淋濁之後，髀關不時作痛，遍身作癢。脈象滑數。濕熱流入絡隧，恐成痿痹。

酒炒桑寄生（三錢）　白蒺藜（去刺炒三錢）　獨活（一錢）　川萆薢（二錢）　漢防己（一錢五分）　仙靈脾（一錢五分）　左秦艽（一錢五分）　生薏仁（四錢）　建澤瀉（一錢五分）

二診　髀關仍然作痛，步履不健，肌膚作癢。肝腎虛而濕熱阻絡。不能欲速圖功。

酒炒漢防己（一錢五分）　川萆薢（二錢）　酒炒淮牛膝（三錢）　川桂枝（三分）　防風（一錢）　當歸（三錢）　白蒺藜（去刺炒三錢）　生薏仁（三錢）　羌活（一錢）　獨活（一錢）　二妙丸（二錢開水先下）

三診　脈症相安，然屈伸行動，髀關仍痛。風寒濕阻絡未宣。

漢防己（一錢五分）　川萆薢（二錢）　酒炒淮牛膝（三錢）　獨活（一錢）　左秦艽（一錢五分）　生蒺藜（三錢）　酒炒全當歸（二錢）　木瓜（一錢）　酒炒紅花（一錢）　仙靈脾（一錢五分）　桑寄生（三錢）　生薏仁（三錢）　陳松節（一兩劈）

劉（右）　痛痹復發。擬祛風理濕宣絡。

仙靈脾（三錢）　川萆薢（三錢）　左秦艽（一錢五分）　酒炒全當歸（二錢）　川桂枝（四分）　白茄根（三錢）　漢防己（一錢五分）　炙地龍（去泥六分）　虎脛骨（二錢酥炙研細末先調送下）

二診　痹痛稍減。再宣通脈絡，理濕祛風。

漢木防己（各一錢）　酒炒全當歸（各一錢）　左秦艽（一錢五分）　羌獨活（各一錢）　酒炒桑寄生（三錢）　陳松節（三枚劈）　淮牛膝（三錢）　厚杜仲（三錢）　白茄根（三錢）　酥炙虎膝蓋（一對研細末分三帖調服）

錢（左）　風濕痰阻絡，營衛之氣，滯而不行。右半不遂，遍身作痛。宜溫通經絡。

川桂枝（五分）　左秦艽（一錢五分）　木防己（一錢五分）　炙綿耆（二錢）　酒炒桑寄生（三錢）　製半夏（一錢五分）　酒炒粉歸身（一錢五分）　獨活（一錢）　防風（一錢）　絡石藤（三錢）　酒炒絲瓜絡（二錢）

二診　遍身作痛漸平，而右腿骱仍然痠痛。脈象沉細。風寒濕三氣內襲，遂致經絡阻痹，營衛氣不宣通，不通則痛，勢必然也。

酒炒桑寄生（三錢）　左秦艽（一錢五分）　川萆薢（二錢）　川桂枝（五分）　酒炒淮牛膝（三錢）　炒仙靈脾（二錢）　厚杜仲（三錢）　川獨活（一錢）　當歸（二錢）　活絡丸（一粒酒化服）

席（左）　每至寅卯之交，輒腹中脹滿，蔓及腰膂，髀關亦覺重著作痛。脈沉而滑，苔白膩濁。此肝氣夾痰內阻。用太無神朮散法。

蒼朮　陳皮　藿香　香附　赤白苓　川樸　甘草　菖蒲　薏仁　炒枳殼

二診　脹滿大退，然髀關仍然作痛。濕滯漸開，絡痹未宣。再宣絡而理濕邪。

萆薢　茯苓　獨活　防己　菖蒲　薏仁　秦艽　桂枝　藿香　桑寄生　平胃丸

三診　脹滿已舒，髀關作痛亦減，然身重力乏氣短。病漸退，氣漸虛，調理之品，恐助邪勢，且緩補救。

桂枝　漢防己　生薏仁　鬱金　橘皮絡　川萆薢　秦艽　白茯苓　杜仲

四診　髀關尾閭作痛稍減，其痛尾閭為甚。還是濕痰所阻。

蒼朮　製半夏　陳皮　薏仁　澤瀉　黃柏　川桂枝　茯苓　豬苓　萆薢

五診　尾閭作痛，而腰膂髀關經脈牽掣，步履不便。脈象沉鬱，重按帶滑。濕痰留絡，恐成痹症。

製半夏（二錢）　左秦艽（一錢五分）　建澤瀉（一錢五分）　生薏仁（四錢）　川萆薢（二錢）　白茯苓（三錢）　橘皮絡（各一錢）　絲瓜絡（酒炒一錢）　指迷茯苓丸（三錢先服）

六診　腰膂髀關牽掣已舒，腹中又復脹滿。絡氣已宣，而氣濕究未得出。再理濕化痰，開鬱行滯。

製半夏　茯苓　生薏仁　橘皮絡　制香附　川萆薢　澤瀉　木豬苓　左秦艽　越鞠丸

七診　氣滯已宣，脹滿已退，而腰府仍覺不舒。還是濕阻絡隧。再和中理濕。

製半夏（一錢五分）　薏仁（四錢）　旋覆花（二錢）　風化硝（八分）　建澤瀉（一錢五分）　川萆薢（二錢）　真猩絳（五分）　青蔥管（二莖）　左秦艽（一錢五分）　烏藥（二錢）　白茯苓（三錢）

八診　尾閭作痛遞減，左腰膂氣覺滯墜。再流化濕滯，以宣絡氣。

制香附　半夏　茯苓　枳殼　焦蒼朮　廣皮　川萆薢　薏仁　澤瀉　二妙丸

林（右）　兩臂作痛難忍。濕寒風襲入絡隧，痛風之漸也。

蜜炙麻黃　白芍　生甘草　川芎　蒼朮　桂枝　當歸　木防己　茯苓　秦艽

李（左）　遍身絡隧不舒，動輒作痛。脈形沉滑。感寒夾濕，阻痹絡隧。宜為溫通。

川桂枝　木防己　茯苓　旋覆花（猩絳包紮）　左秦艽　蔓荊子　獨活　酒炒絲瓜絡　桑寄生　橘紅絡　青蔥管　酒炒桑枝

左　痰濕有餘於上，腎水空虛於下，木失水涵，橫暴之氣，克脾則脹。營衛不克宣通，四肢脈絡不和，陽氣上升，神不歸舍，將寐之際，心中難過，胸膺甚覺不舒，亦由衛氣上逆，清肅之令不行。先降膽胃，使神能歸舍再議。

製半夏（二錢）　廣皮（一錢）　川楝子（一錢五分）　海蛤粉（三錢）　炒枳實（一錢）　陳膽星（六分）　茯苓（三錢）　白蒺藜（三錢）　水炒竹茹（一錢五分）　川連（四分）　徭桂（一分二味研細末飯丸先服）

畢萬花膏方　始則濕毒流入筋骨，繼則邪去絡空，疊投肝腎並調，通補脈絡，漸次而愈。
惟每至臥著，則肢節作痛。人身氣血周流貫通，本無一息之停。氣中有血，血所以麗氣也。血中有氣，氣所以統血也。臥著肢節作痛，是血中之氣不行。宜養血和絡，仍參宣通祛風之品。

砂仁炙大熟地　酒炒桑寄生　肥玉竹　製半夏　鹽水炒菟絲子　酥炙虎脛骨　川斷肉　厚杜仲　酒炒片薑黃　干蓯蓉　甘杞子　獨活　海風藤　酒炒牛膝　海蛤粉　煨天麻　橘紅　奎黨參　酒炒漢防己　炙綿耆　炒於朮　澤瀉　左秦艽　酒炒當歸尾　白茯苓　生蒺藜　炙黑甘草　酒炒杭白芍

加清阿膠，桑枝膏，冰糖收膏。

孫（右）　腰膂髀關腿股俱覺作痛，肩臂難以舉動。脈象弦滑。血虛肝風入絡，絡熱則機關為之不利。不易圖治也。

酒炒桑寄生（三錢）　左秦艽（一錢五分）　川桂枝（五分）　木防己（二錢）　光杏仁（三錢）　煨石膏（四錢）　生甘草（五分）　生薏仁（四錢）　萆薢（二錢）　酒炒桑枝（五錢）

二診　宣絡以清蘊熱，仍難步履，腰膂髀關，酸多痛少。病從血崩之後，由漸而來。的屬血虛奇脈綱維失護。再通補奇脈，而益肝腎。

酒炒白歸身（二錢）　鹽水炒菟絲子（三錢）　干蓯蓉（二錢）　酒炒淮牛膝（三錢）　鹽水炒潼沙苑（三錢）　金毛脊（四錢）　甘杞子（三錢）　厚杜仲（三錢）　仙靈脾（二錢）

三診　症屬相安。的是肝腎空虛，綱維失護。效方進退。

干蓯蓉（二錢）　杜仲（三錢）　生蒺藜（三錢）　甘杞子（三錢）　炒萸肉（一錢五分）　鹽水炒菟絲子（三錢）　酒炒懷牛膝（三錢）　酒炒白歸身（二錢）　酒炒桑寄生（三錢）　海風藤（三錢）

四診　來函云舌苔光剝已潤，腰膂髀關，酸多痛少，胸背作痛。從調攝肝腎之中，參以祛風宣絡。

干蓯蓉（二錢）　厚杜仲（三錢）　酒炒桑寄生（三錢）　白茯苓（三錢）　酥炙虎脛骨（四錢）　酒炒懷牛膝（三錢）　粉萆薢（一錢五分）　甘杞子（三錢）　木防己（二錢）　左秦艽（一錢五分）　川獨活（一錢）　海風藤（三錢）

經（右）　遍體經絡作痛，頭旋掉眩，鼻流清涕，脈細弦而數。時輒不寐。血虛肝風襲入絡隧，熱氣上衝，逼液為涕。擬養血榮經。

全當歸（二錢）　柏子霜（三錢）　蒼耳子（三錢）　阿膠珠（三錢）　大天冬（三錢）　粉前胡（一錢五分）　生熟甘草（各二分）　滁菊花（二錢）　川貝母（二錢）　酒炒杭白芍（一錢五分）

二診　節骱仍然作痛，頭旋掉眩，少寐多涕，頻渴欲飲。脈象細弦。皆由營血不足，肝風襲入經絡。擬養血化風。

酒炒全當歸（二錢）　蒼耳子（三錢）　酒炒杭白芍（一錢五分）　酒炒桑寄生（三錢）　木防己（一錢五分）　左秦艽（一錢五分）　海風藤（二錢）　阿膠珠（二錢）　辛夷（一錢五分）　酒炒絲瓜絡（二錢）　

三診　節骱作痛，痛有休止，音聲有時雌喑，口渴欲飲。血虛不能營養經絡，膽火上逆，氣熱肺燥。宜泄膽木而清氣養津，益營血而祛風宣絡。

酒炒全當歸（二錢）　秦艽（一錢五分）　麥冬（三錢）　酒炒白芍（一錢五分）　生扁豆衣（三錢）　甘杞子（三錢）　獨活（一錢）　丹皮（二錢）　炒木瓜（一錢五分）　桑寄生（三錢）　桑葉（一錢）

四診　脈弦稍柔，經絡掣痛較退。再養血宣絡。

酒炒全當歸（二錢）　杞子（三錢）　川貝（二錢）　柏子霜（三錢）　酒炒桑寄生（三錢）　橘絡（一錢）　冬瓜子（三錢）　金石斛（三錢）　酒炒絲瓜絡（二錢）　枇杷葉（四片）　炒木瓜（一錢五分）

王（右）　營血久虧，血不養經，手足經絡作痛，脈弦頭暈。養血熄風為治。

酒炒白歸身（二錢）　酒炒杭白芍（一錢五分）　滁菊花（一錢五分）　酒炒木防己（一錢）　肥玉竹（三錢）　獨活（七分）　干蓯蓉（一錢五分）　酒炒桑寄生（三錢）　秦艽（一錢五分）

蘇（右）　由腹中作痛脹，而致經絡作痛，腿膝尤甚，大便不行。脈象細數。陽明脈虛，風陽乘入。宜養血熄肝。

酒炒全當歸（三錢）　酒炒木防己（一錢五分）　酒炒杭白芍（一錢五分）　酒炒桑寄生（三錢）　甘杞子（三錢）　火麻仁（三錢）　大生地（四錢）　桑椹子（三錢）　柏子霜（三錢）

經（右）　節骱作痛，兩膝尤甚，背腧板脹，必得捶久方舒。人之一身，必賴氣血營養，惟營血不足，斯絡隧空虛，而諸病俱作。背腧為諸脈所轄。皆由木旺水虧，少陰之真陰愈少，則少陽之木火愈盛，逼液為涕，爍金則喑。其病雖殊，其源則一。

酒蒸女貞子（三兩）　生甘草（五錢）　大麥冬（二兩）　生白芍（一兩五錢）　酥炙虎脛骨（三兩）　甘杞子（三兩）　大生地（一兩）　白歸身（一兩五錢）　酒炒懷牛膝（三兩）　大天冬（二兩）　大熟地（四兩）　干蓯蓉（一兩五錢）　鹽水炒菟絲子（三兩）　白茯苓（三兩）　炒萸肉（一兩）　澤瀉（一兩）　鹽水炒潼沙苑（三兩）　粉丹皮（二兩）　川石斛（四兩）　厚杜仲（三兩）　西洋參（二兩）　黑豆衣（二兩）　奎黨參（三兩）　黑玄參肉（一兩五錢）　肥知母（二兩）　玉竹（一兩五錢）　炒木瓜（一兩）

加清阿膠三兩，龜板膠二兩，鹿角膠二兩，溶化收膏。

陳（左）　熄風養血，臂痛稍輕，脈緩微弦，重按少力。從前法兼補陽明。

炙熟地　阿膠珠　於朮　歸身　云茯神　甘杞子　炙綿耆　白芍　玉竹　夜合花

二診　脈漸柔軟，臂痛略輕。仍守調補氣血，氣血一充，則調理自和。

大生地（四錢）　炙綿耆（三錢）　奎黨參（三錢）　杭白芍（酒炒一錢五分）　阿膠珠（三錢）　甘杞子（三錢）　生於術（二錢）　白歸身（酒炒二錢）　干蓯蓉（一錢五分）　川斷肉（三錢）　肥玉竹（三錢）

高（左）　髀關作痛，以天晴霾為加減，濕也。

二妙丸（獨活寄生二陳兩湯煎湯送下）

某　尻痛。

二妙丸（用二陳湯送下）

葉（右）　向有偏左頭痛。茲則背脊惡寒，遍身作痛。營血不足，風陽乘虛入絡。暫為宣通。

川桂枝（二分）　左秦艽（一錢五分）　桑寄生（酒炒三錢）　酒炒防己（一錢）　全當歸（二錢）　白蒺藜（去刺炒三錢）　嫩桑枝（酒炒三錢）　橘皮絡（各一錢）　絲瓜絡（酒炒一錢五分）

二診　身痛稍減，偏左頭疼漸止。再和營血而熄肝陽。

粉全歸（酒炒二錢）　炙黑草（四分）　桑葉（一錢）　元參（三錢）　杭白芍（酒炒一錢五分）　池菊花（一錢五分）　丹皮（二錢）　南棗（三枚）　白蒺藜（去刺炒三錢）　黑豆衣（三錢）

顧（右）　遍身痠痛稍減，而腿股仍覺惡寒，前法參以辛溫。

桂枝（三分）　川萆薢（二錢）　左秦艽（一錢五分）　茯苓（三錢）　炒桑枝（四錢）　防己（一錢五分）　桑寄生（三錢）　煨天麻（一錢五分）　薏仁（三錢）

二診　遍身痠痛大退。然仍肝陽上升，𩞄雜氣衝，經脈抽掣，四肢厥逆。良以陽明脈絡空虛，肝陽乘襲。再通補陽明，參以熄肝。

奎黨參（三錢）　製半夏（一錢五分）　炙黑草（四分）　歸身（二錢）　淮小麥（五錢）　麥冬（三錢）　白芍（土炒一錢五分）　炒杞子（三錢）　茯神（三錢）　龍眼肉（四枚）　大南棗（四枚）

程（左）　苦溫辛烈，燥胃強脾，口中津液轉滋。蓋濕流氣化，則清津方能上供。惟足腫身痛未松。良以風濕相搏，不能遽化。再作日就月將之計。

蒼朮（八分麻油炒黃）　連皮苓（三錢）　五加皮（三錢）　生薏仁（四錢）　豬苓（二錢）　澤瀉（一錢五分）　漢防己（五錢）　川獨活（一錢）　牡蠣澤瀉散（三錢開水先服）


<h2>麻木</h2>
謝（左）　風痰未清，絡隧未和。手指常覺麻木。前法擴充。

於朮（一錢五分枳實同打）　製蒼朮（一錢五分）　煨天麻（一錢五分）　製半夏（一錢五分）　左秦艽（一錢五分）　茯苓（三錢）　白殭蠶（二錢）　酒炒桑枝（五錢）　防風（八分）

二診　起居如常，手指尚覺麻木，膝臏微痛。再化痰宣絡。

製半夏（一錢五分）　煨天麻（一錢五分）　酒炒桑寄生（三錢）　白蒺藜（三錢）　上廣皮（一錢五分）　左秦艽（一錢五分）　海風藤（三錢）　白殭蠶（二錢）　指迷茯苓丸（三錢先服）

三診　手指麻木漸退。化痰宣絡祛風，參以補氣，氣旺則痰行水消也。

潞黨參（三錢）　雲茯苓（三錢）　製半夏（一錢五分）　煨天麻（一錢五分）　野於朮（二錢）　白殭蠶（一錢五分）　廣橘紅（一錢）　白蒺藜（三錢）　清氣化痰丸（三錢先服）

左　肩項四肢麻木，麻少木多。脈形濡滑，舌心灰潤。胃中濕痰閉郁。擬二術二陳進退。

制茅朮（一錢五分）　製半夏（一錢）　煨天麻（一錢五分）　雲茯苓（三錢）　炒於潛術（一錢五分）　上廣皮（一錢）　薤白頭（三錢）　炒枳殼（一錢）　白殭蠶（二錢炒打）

張（右）　高年營血既虧，中氣復弱。
血虛則木失涵養，而虛風內動。氣弱則陽明絡空，風陽遂得襲入筋絡。筋絡既阻，則營衛之氣，滯而不行，四肢麻木不遂，腹中板滯不和。蓋脾主運旋，木旺則脾土不能旋運，所以氣機從而凝滯也。脈象濡而帶弦，舌胖心剝。濕痰素盛。宜通補陽明，舒筋養血，而不涉呆滯。古稀之年，聊冀得尺得寸而已。

白歸身（二錢）　奎黨參（三錢）　甘杞子（三錢）　桑寄生（三錢）　大麥冬（三錢）　桑椹子（三錢）　阿膠珠（二錢）　粉丹皮（三錢）　杭白芍（一錢五分）　女貞子（三錢）　製半夏（一錢五分）

費（左）　人之一身，營衛氣血而已。
血所以麗氣，氣所以統血。非血之足以麗氣也，營血所到之處，則氣無不麗焉。非氣之足以統血也，衛氣所到之處，則血無不統焉，氣為血帥故也。經云衛氣晝日行於陽，夜行於陰，行於陽二十五度，行於陰亦二十五度，其所以能二十五度者，為其營能行，衛亦能行也。今年逾大衍，氣血暗衰，風寒濕久伏，乘瑕蹈隙，襲入經絡，遂令營衛之氣滯而不行，四肢痠麻，厥逆惡寒。營不行則營不足用，有營若無營矣。
衛不行則衛不足用，有衛若無衛矣。譬之久坐倚著，則麻木不得行動，此理甚明。脈細沉濡，舌胖質膩，尤為風寒濕之明證。為今之計，欲治痠麻，必先行其營衛之滯而後可。欲行營衛之滯，必先祛其所以阻我營衛者而後可。誰阻之。
風寒與濕是也。擬理濕祛風法。風濕既去，營衛自行，則厥熱惡寒，不治自愈。但邪濕既久，其來也漸，其退也必遲。知者以為然否。

製半夏　左秦艽　炒於朮　川羌活　甜廣皮　川桂枝　焦蒼朮　酒炒桑枝（煎湯代水）

某　偏左麻木不用，咳嗽氣逆痰多。脈形軟滑。痰濕阻肺，兼襲經絡，圖治不易也。

蘇子　白芥子　茯苓　杏仁　製半夏　枳殼　旋覆花　鬱金　橘紅　桂枝

楊（左）　偏左麻木，不能運動，胸腹常有熱氣注射。脈形弦滑。此氣虛而痰熱內阻，類中之根也。

製半夏（一錢五分）　天竺黃（三錢）　粉丹皮（二錢）　橘紅（一錢）　炒竹茹（一錢）　陳膽星（五分）　栝蔞仁（五錢）　海浮石（三錢）　山梔（二錢）　枇杷葉（四片）　陳關蟄（漂淡一兩）　大荸薺（拍碎四枚二味煎湯代水）

譚（左）　向有氣撐，茲則胸次作悶，中脘不舒。右關脈滑。此胃中之痰氣交阻，陽明為經脈之長，陽明病，則四肢作麻矣。

薤白頭（三錢）　炒枳實（一錢）　製半夏（二錢）　炒竹茹（一錢）　上廣皮（一錢）　廣鬱金（一錢五分）　左秦艽（一錢五分）　白蒺藜（去刺炒三錢）　雲茯苓（四錢）　煨天麻（一錢五分）　越鞠丸（二錢）

二診　咯出紫瘀四肢麻木轉減。的是痰瘀阻胃。前法再進一步。

延胡索（酒炒一錢五分）　當歸鬚（二錢）　紫丹參（三錢）　臺烏藥（一錢五分）　炒赤芍（一錢五分）　白蒺藜（去刺炒三錢）　酒炒黑錦紋大黃（三錢）　瓦楞子（五錢）　生牛膝（三錢）　炙土鱉蟲（五枚）　韭菜汁（半酒杯沖）

吳（左）　遍身麻木，小溲結而不爽，中州不舒，目盲失明。脈象糊滑。此濕痰內滯，絡隧不宣，臟腑之精氣，不能上注也。

蒼朮（一錢五分）　陳皮（一錢五分）　晚蠶砂（三錢）　赤白苓（各二錢）　製半夏（二錢）　白蒺藜（三錢）　川羌活（一錢）　川桂枝（四錢）　川黃柏（二錢）　木豬苓（二錢）　澤瀉（二錢）　防風（一錢）

吳（左）　麻木大退，漸能步履，兩目略能隱約見物，不可不為轉機。但脈仍弦滑，濕痰尚盛。再祛濕疏風。

川桂枝（五分）　防風（一錢）　製半夏（二錢）　晚蠶砂（三錢）　車前子（二錢）　川羌活（一錢）　獨活（一錢）　雲茯苓（五錢）　白蒺藜（三錢）　橘紅（一錢）　二妙丸（三錢另服）

右　肢節作麻。氣虛而濕痰內阻，為風痱之根。

半夏　茯苓　煨天麻　白蒺藜　上廣皮　鉤鉤　炒枳實　白殭蠶　炒竹茹　清氣化痰丸

左　右足搐動，肌膚麻木。痰濕化風，風主動搖故也。

川桂枝　青防風　羌獨活　白蒺藜　煨天麻　製半夏　左秦艽　磨沉香　廣橘皮　白茯苓　鉤鉤　二妙丸

二診　右足搐動略定。再化痰熄風。

川桂枝　川黃柏　羌獨活　左秦艽　白殭蠶　焦蒼朮　明天麻　木防己　製半夏　桑枝　全蠍（炙去毒三分）

三診　右足搐動，既退之後，遇涼又劇。蓋血氣喜溫而惡寒。再溫經和絡祛風。

煨明天麻（一錢五分）　羌獨活（各一錢）　當歸身（二錢）　青防風（一錢）　西潞黨（三錢）　川桂枝（五分）　桑寄生（二錢）　北細辛（三分）　川芎（一錢）　白朮（二錢）

某　痛勢稍定，熱亦減輕。而右臍傍有氣攻衝，沖則牽引經絡作痛，大便不行。此風濕熱鬱結，脾土氣滯不能運旋。再參通府。

桂枝（四分）　焦蒼朮（二錢）　酒炒威靈仙（二錢）　制香附（二錢）　防己（二錢）　川黃柏（一錢五分）　龍膽草（三分）　金鈴子（一錢五分）　磨沉香（四分沖）　當歸龍薈丸（三錢開水下）

周（左）　外感濕熱後，濕困不化，神疲體軟，綿延二月，方得漸復。而每晨痰出不爽，四肢有時作麻。營衛不宣，亦由濕阻。擬補氣化痰。

奎黨參（三錢）　製半夏（一錢五分）　茯苓神（各三錢）　生熟穀芽（各二錢）　炒於朮（二錢）　木豬苓（二錢）　炒枳殼（一錢）　廣皮（一錢）　縮砂仁（五分）　薑汁炒竹二青（一錢五分）

二診　脈濡而滑，痰不爽利，每至睡臥，四肢作麻。氣虛夾濕夾痰，營衛流行為之所阻。再補氣化痰，所謂氣旺則痰行水消也。

炒透霞天曲（三錢）　炙綿耆（二錢）　炒於朮（二錢）　茯苓（三錢）　生熟穀芽（各二錢）　奎黨參（三錢）　廣橘紅（一錢）　豬苓（二錢）　蜜炙老生薑（一錢）　製半夏（二錢）　炒枳殼（一錢）

許（右）　痛雖減而肢麻色黃。氣血窒痹不行。姑再宣通。

制香附　旋覆花　陳皮　砂仁末　廣鬱金　當歸尾　猩絳　沉香片　炒桃仁　炒枳殼　清半夏　蔥管

錢　體麻作痛，時發時止者久。日來發熱自汗，胸膺作痛。此風濕交蒸。恐成濕溫時症。

桂枝　羌活　橘皮絡　酒炒桑枝　秦艽　防風　旋覆花　地骨皮

左　兩足有麻木之意。風與濕內阻也。

獨活　桑寄生　秦艽　茯苓　當歸　防風　殭蠶　萆薢　生薑　二妙丸（生薏仁煎湯下）

葉（右）　四肢作麻大退。其為風濕相合，確然可見。當助鼓再進。

川桂枝　青防風　羌活　建澤瀉　生甘草　明天麻　川芎　二妙丸　白芍　川萆薢　白殭蠶

俞（右）　四肢作麻，脈形細弱。營衛不足，風與濕襲留不解。勢難急切圖功。

川桂枝　焦蒼朮　明天麻　川芎　赤白苓　青防風　左秦艽　製半夏　白芍　羌活　薑汁炒黃柏

柴（左）　肢冷發麻，麻後身熱納減。還是濕阻情形。

川樸　赤白苓　白蔻仁　製半夏　鬱金　廣皮　建澤瀉　大腹皮　沉香曲　豬苓

謝（左）　起居如常，惟手小指常覺麻木，右膝膕微痛。素體豐盛，濕痰有餘。考小指之端，為手太陽之脈起處，而足太陽之脈從外廉下合膕中，循京骨至小指外側，則是所病之地，皆太陽部位。良以太陽為寒水之藏，痰濕有餘，則太陽之經氣不宣。東垣有丸藥養之之法，即宗其意，而參太陽引經之藥。

奎黨參（三兩）　製半夏（一兩五錢）　白蒺藜（二兩）　潛於朮（二兩土炒）　白茯苓（三兩）　青防風（一兩五錢）　白殭蠶（一兩）　懷牛膝（二兩酒炒）　川桂枝（四錢）　煨天麻（一兩五錢）　甘杞子（三兩）　杭白芍（一兩酒炒）　上廣皮（一兩）　川羌活（一兩五錢）　炙綿耆（三兩）　桑寄生（二兩酒炒）　制首烏（四兩）　炙黑甘草（三錢）　炒當歸（一兩）　別直參（二兩）　生山藥（二兩）　厚杜仲（二兩）

上各研末，用桑枝膏糊丸，晨服三錢，下午服二錢。

費（左）　每至睡臥初醒，輒四肢懈怠作酸，兩足欠溫。氣虛濕盛，衛氣不宣。宜通補陽明，以宣衛氣。

炙綿耆（三錢）　酒炒白芍（一錢五分）　製半夏（一錢五分）　桑螵蛸（二錢）　川桂枝（六分）　炙甘草（五分）　上廣皮（一錢）　生薑（二片）　大棗（二枚）

二診　補氣以宣衛陽，四肢作酸較退，小便漸能收束，肢節有時作麻。皆營術氣滯。再為宣通。

酒炒白芍（一錢五分）　煨天麻（一錢五分）　煨益智（七分）　川桂枝（四分）　炒香玉竹（三錢）　桑螵蛸（三錢）　炙黑甘草（四分）　炙綿耆（三錢）　生薑（三片）　大棗（三枚）


<h2>消渴</h2>
某　渴而溲赤，肺消之漸也。

煨石膏　元參　冬瓜子　空沙參　地骨皮　活水蘆根

王（左）　消渴雖減於前，而肌肉仍然消瘦，舌乾少津，溲多渾濁。脈象沉細。水虧之極，損及命火，以致不能蒸化清津上升。湯藥氣浮，難及病所，宜以丸藥入下。

附桂八味丸（每服三錢淡鹽湯送下上下午各一服）

楊（左）　膏淋之後，濕熱未清，口渴溲渾酸濁，為腎消重症。

天花粉（二錢）　川萆薢（二錢）　蛇床子（一錢五分）　川石斛（四錢）　秋石（三分）　天麥冬（各一錢五分）　覆盆子（二錢）　海金砂（二錢）　炙內金（一錢五分入煎）　川連（二分）

再診　小溲稍清，口渴略減。再清下焦濕熱。

寒水石（三錢）　淡竹葉（一錢五分）　海金砂（一錢五分）　赤白苓（各二錢）　澤瀉（二錢）　龜甲心（五錢）　炒黃柏（二錢）　車前子（三錢）　滑石（三錢）　大淡菜（兩隻）

三診　脈症俱見起色。效方出入，再望轉機。

海金砂（三錢）　秋石（二分）　滑石塊（三錢）　茯苓神（各二錢）　龜甲心（五錢）　福澤瀉（一錢五分）　車前子（三錢）　炒牛膝（三錢）　川柏片（一錢）　大淡菜（二隻）　鮮藕汁（一杯沖）

左　頻渴引飲溲多。濕熱內蘊，清津被耗，為膈消重症。

煨石膏（四錢）　甜桔梗（一錢）　杏仁泥（三錢）　黑大豆（四錢）　黑山梔（一錢）　栝蔞皮（三錢）　川貝母（四錢）　炒竹茹（一錢）　枇杷葉（二片）

左　頻渴引飲，溲多渾濁，目昏不寐。此肺胃濕熱熏蒸，將成膈消重症。

煨石膏（四錢）　栝蔞皮（三錢）　煅磁石（三錢）　黑山梔（三錢）　川貝母（二錢）　酸棗仁（二錢川連二分拌炒）　茯苓（三錢）　黑大豆（四錢）　夜交藤（四錢）　淡竹葉（一錢）

左　頻渴溲多。膈消重症，不能許治。

天花粉（三錢）　煨石膏（六錢）　淡天冬（二錢）　大麥冬（二錢）　川萆薢（二錢）　肥知母（二錢）　雲茯苓（四錢）　淡黃芩（一錢五分）　甜桔梗（三錢）　枇杷葉（去毛四片）

又　渴飲稍退。的是氣火劫爍津液。消渴重症，還難許治。

煨石膏　肥知母　大麥冬　覆盆子　枇杷葉　淡天冬　天花粉　川楝子　甜桔梗

唐（左）　消渴略定。的屬中焦之氣火過盛，榮液亦為煎灼。藥既應手，效方續進。

天花粉（一錢五分）　鮮生地（六錢）　川雅連（三分）　黑大豆（四錢）　肥知母（一錢五分）　茯神（三錢）　甜桔梗（二錢）　枇杷葉（去毛四片）

又　小溲略少，再踵前法。

鮮生地　甜桔梗　川雅連　黑大豆　肥知母　茯神　炒鬆麥冬　天花粉　枇杷葉（去毛）


<h2>卷十三</h2>

<h2>遺精</h2>
陳（左）　敗精失道，精濁久而不止。茲則舊咳復發，每至寅卯，氣輒上升，不能著臥，痰色有時灰黑，脈形濡細。腎水不足於下，痰熱憑凌於上。尚可抵禦，難望霍全。

玉竹（三錢）　阿膠（二錢）　川貝母（二錢）　雲茯苓（三錢）　菟絲子（鹽水炒三錢）　潼沙苑（三錢）　海蛤粉（三錢）　白果（三枚打）　都氣丸（三錢開水送下）

二診　每至寅卯，氣輒上升，不能著臥。脈象細弦。腎虛沖陽挾痰上逆，並有精濁。法宜兼顧。

細生地（四錢）　女貞子（鹽水炒三錢）　炒萸肉（三錢）　青蛤散（三錢包）　川貝母（二錢）　潼沙苑（鹽水炒三錢）　厚杜仲（三錢）　白芍（一錢五分）　白果（三枚打）　都氣丸（三錢先服）

三診　咳嗽氣逆，寅卯為甚，痰多盈盂，精濁綿下。腎虛不能固攝。前法進一步治。

大生地（四錢）　玉竹（三錢）　菟絲子（鹽水炒三錢）　萸肉（二錢）　補骨脂（三錢）　奎黨參（三錢）　川貝（二錢）　潼沙苑（鹽水炒三錢）　山藥（三錢）　厚杜仲（三錢）

四診　精濁稍減，咳嗽稍松。的屬腎虛不能收攝。效方擴充。

大生地（四錢）　炒山藥（三錢）　菟絲子（鹽水炒三錢）　潼沙苑（鹽水炒三錢）　炒萸肉（三錢）　巴戟肉（三錢）　補骨脂（鹽水炒三錢）　厚杜仲（三錢）　胡桃（一枚蜜炙打爛入煎）

周（左）　無夢泄精，腰府作酸。脈象虛濡。精道滑而不固。宜固精益腎。

熟地炭（三錢）　補骨脂（鹽水炒三錢）　煅牡蠣（五錢）　潼沙苑（鹽水炒三錢）　淮山藥（三錢）　菟絲子（鹽水炒三錢）　煅龍骨（三錢）　厚杜仲（三錢）　淡蓯蓉（二錢）　新蓮鬚（一錢）

陳（左）　腎氣不能收攝，臨圊輒帶精濁。宜補氣固腎。

黨參（三錢）　杞子（三錢）　潼沙苑（鹽水炒三錢）　淮山藥（三錢）　茯神（三錢）　杜仲（三錢）　菟絲子（鹽水炒三錢）　制首烏（四錢）　建蓮（三錢）　金櫻子（三錢）

二診　神情稍振，每至臨圊，輒有精濁帶出。腎氣虛而不振也。

黨參（二錢）　雲茯苓（三錢）　淮山藥（三錢）　金櫻子（二錢）　建蓮（三錢）　於朮（二錢）　潼沙苑（三錢）　煅牡蠣（四錢）　菟絲子（三錢）

三診　固腎氣而益脾胃，脈證相安。前法擴充之。

炙上耆（三錢）　制首烏（三錢）　西潞黨（三錢）　土炒於朮（三錢）　炙黑草（三分）　厚杜仲（三錢）　炒山藥（三錢）　潼沙苑（三錢）　金櫻子（三錢）　肥玉竹（三錢）

膏方　每至小便，輒有精濁遺出。此精病，非濁也。腎虛不攝可知。脾胃多濕，氣虛不運可知。擬補氣以健脾胃，益腎以攝陰精。

炙綿耆（四兩）　山藥（三兩炒）　制首烏（六兩）　炙黑草（五錢）　厚杜仲（三兩）　奎黨參（六兩）　扁豆子（三兩）　於朮（二兩炒）　剪芡實（三兩）　肥玉竹（三兩）　白茯苓（三兩）　炒萸肉（二兩）　大生地（薑汁炒八兩）　潼沙苑（鹽水炒四兩）　甘杞子（三兩）　巴戟肉（二兩）　大熟地（砂仁炙六兩）　補骨脂（鹽水炒三兩）　干蓯蓉（三兩）　西洋參（二兩）　白歸身（酒炒二兩）　杭白芍（酒炒二兩）　金櫻子（去核四兩）　菟絲子（鹽水炒三兩）　天麥冬（各二兩）　清阿膠（三兩）　龜板膠（三兩）　鹿角膠（二兩）　線魚膠（二兩以上四味酒化收膏）

王（幼）　先後不充，腎氣失固，精濁時滲，形體漸瘦。正在童年起發之時，何堪經此漏泄。急宜固腎。

炒於朮（二錢）　補骨脂（鹽水炒三錢）　菟絲子（鹽水炒三錢）　生山藥（三錢）　潼沙苑（鹽水炒三錢）　杞子（三錢）　剪芡實（三錢）　煅牡蠣（四錢）　蓮子（三錢）

柴（幼）　童年而精關不固。暫用固精而分利水濕。

萆薢　廣皮　製半夏　煅龍骨　潼沙苑（鹽水炒）　澤瀉　山藥　赤白苓　煅牡蠣　剪芡實

陳（左）　精滑一感即泄，心腎並虛，遺泄不寐。前藥再為擴充。

黨參　茯神　炙草　杭白芍　炒棗仁　遠志　於朮　菟絲子（鹽水炒）　潼沙苑（鹽水炒）　補骨脂（鹽水炒）　蓮子（十二粒）

左　遺精頭昏，痰黑不寐。此水虧也。

煅龍骨　炙龜板　炒枳實　珍珠母　竹茹　煅牡蠣　潼沙苑　孔聖枕中丹

王（左）　腎為陰主藏精，肝為陽主疏泄，腎之陰虛則精不藏，肝之陽強則氣不固。
久病氣陰皆虛，精不能藏，不時滑泄。少陰為開閣之樞，樞病則開閣失度，往來寒熱。腎主骨，骨髓空虛，腰痠足軟。大便艱難，以臟陰愈虧，則腑陽愈燥也。脈虛形虛，虛損之證，何易言治。且先固攝其下，以節其流。

炒熟地（三錢）　煅牡蠣（四錢）　菟絲子（鹽水炒三錢）　潼沙苑（三錢）　厚杜仲（三錢）　煅龍骨（三錢）　補骨脂（鹽水炒三錢）　生山藥（三錢）　奎黨參（三錢）　剪芡實（三錢）　甘杞子（三錢）　蓮子肉（三錢）

二診　攝腎固精，精氣稍固，飲食略為馨旺。但精髓空虛，開閣失度，臟陰不足以濟燥金，倏寒倏熱，大便旬日不行，陽升筋掣。脈形虛大。前法參滋潤養臟。

生地（薑汁炒三錢）　杞子（三錢）　炙熟地（二錢）　龍骨（五錢煅）　補骨脂（三錢）　鮮蓯蓉（八錢）　潼沙苑（鹽水炒三錢）　天麥冬（各一錢五分）　金櫻子（去核三錢）　萸肉（三錢）　火麻仁（三錢）　蓮鬚（一錢）

三診　滋腎固精養臟，大便頗通，滑泄之期稍遠，胃納略覺馨旺。脈神較振。藥既應手，無用更章。

生熟地（各二錢）　龍骨（三錢煅）　萸肉（二錢）　牡蠣（五錢煅）　歸身（一錢五分）　臺參鬚（另煎沖一錢）　蓯蓉（二錢）　杜仲（三錢）　杞子（三錢）　山藥（四錢）　潼沙苑（鹽水炒三錢）　蓮鬚（一錢）

四診　遺泄漸疏，大便艱難較潤，往來寒熱亦定。從效方再展一籌。

大熟地（五錢）　人參鬚（另煎沖一錢）　酒炒歸身（二錢）　干蓯蓉（三錢）　生於術（二錢）　沙苑子（鹽水炒三錢）　炒棗仁（二錢打）　朱茯神（三錢）　甘杞子（三錢）　山萸肉（二錢）　煅龍骨（三錢）　煅牡蠣（五錢）

五診　脈雖細弱，漸覺有神，形色亦漸華澤。然遺泄有時仍作。還是腎氣不固。再為固補。

大兼條參（另煎沖一錢）　茯神（三錢）　潼沙苑（鹽水炒三錢）　大熟地（五錢）　生於術（一錢）　干蓯蓉（三錢）　補骨脂（三錢）　煅牡蠣（五錢）　煅龍骨（三錢）　菟絲子（鹽水炒三錢）　湘蓮肉（三錢）　淮山藥（三錢）

六診　飯食堅硬，損傷脾土，食入時覺脹滿。虛損之證，全憑上藥溫養，脾土不運，安能峻補。從此宜慎食物。

於朮（土炒二錢）　真建曲（二錢）　奎黨參（二錢）　砂仁（四分後入）　陳皮（一錢）　連皮苓（三錢）　南楂炭（三錢）　焦枳實（四分）　焦麥芽（二錢）

七診　脹滿已舒，舒則噯噫。陽明既虛，客氣上逆也。

奎黨參（三錢）　旋覆花（包一錢五分）　橘皮（一錢）　茯苓（三錢）　姜渣（六分）　代赭石（三錢）　製半夏（一錢五分）　炒竹茹（一錢）　黑大棗（二枚）

八診　脾胃氣弱，旬日之後，健運不復。擬六君出入。

小兼條參（另煎沖一錢）　半夏曲（炒一錢五分）　茯苓（三錢）　砂仁殼（五分）　土炒於朮（一錢）　廣陳皮（一錢）　廣木香（二分）　生熟甘草（各二分）　生熟穀芽（各一錢五分）

九診　脾胃稍得健運。脾土以陽為用，前法再參溫補下焦。

奎黨參（二錢）　白茯苓（三錢）　菟絲子（三錢）　炒山藥（三錢）　甘杞子（三錢）　生於術（一錢五分）　

補骨脂（三錢）　砂仁末（四分後入）　生熟穀芽（各一錢）

十診　中焦受氣，受穀氣也。少火生氣，以蒸變於下，氣生於上也。中州運化呆鈍。良由蒸變無力，谷難化氣。再益陰中之陽，以助少火之蒸化。

臺參鬚（另煎沖一錢）　生於術（二錢）　破故紙（鹽水炒三錢）　甘杞子（三錢）　菟絲子（鹽水炒三錢）　煨益智（八分）　潼沙苑（鹽水炒三錢）　湘蓮肉（三錢）　茯神（三錢）

陳（左）　咯血以來，不時遺泄，腰府作酸。心腎俱病也。

茯神（三錢）　潼沙苑（三錢）　炒山藥（三錢）　煅龍骨（三錢）　煅牡蠣（五錢）　炒棗仁（三錢）　厚杜仲（三錢）　菟絲子（鹽水炒三錢）　金色蓮鬚（八分）

嚴　攝納腎陰，脈證相安。然無夢泄精，亦屬腎陰不固。前法參以固攝。

生熟地　淮山藥　海蛤殼　牡蠣　白芍　炒萸肉　潼沙苑　茯神　五味子（四分先服）

華（左）　夢遺而苔白膩，此濕熱混淆也。

焦白朮（一錢五分）　神麯（一錢五分）　川萆薢（二錢）　川樸（一錢）　生薏仁（四錢）　白茯苓（三錢）　澤瀉（一錢五分）　木豬苓（二錢）　廣皮（一錢）　滑石塊（三錢）

左　溲痛遞減，溲黃赤較退。然屢次遺泄，還是濕熱擾攘也。

細生地（四錢）　車前子　甘草梢　淡芩　知母　赤白苓　龍膽草（五分）　川萆薢　澤瀉

左　遺泄頻來，溲熱而赤，濕熱盛極可知。

廣皮　澤瀉　製半夏　川黃柏（鹽水炒）　淡芩　萆薢　豬苓　生薏仁　豬肚丸

左　腎藏精而主納，膀胱藏水而主出。腎虛濕熱內擾，濕不得泄，精不得藏。欲固其腎藏之精，當祛其膀胱之濕。

生於術　川萆薢　煅牡蠣　豬苓　澤瀉　生米仁　川黃柏　茯苓神　大淡菜

左　不時遺泄，眩暈耳鳴腹痛。腎虛則木旺，木旺則氣滯，氣滯則風生。其病雖殊其源則一。

制香附　新會皮　煅牡蠣　砂仁末　金色蓮鬚　白蒺藜　煅龍骨　炒山藥　穭豆衣　大淡菜

左　遺濁相兼。昨投分利濕邪，脈仍濡滑。若水濕不克分清，其精竅何從扃固。但濕為黏膩之邪，非一蹴所能幾耳。擬湯丸並進，上下分治。

製半夏（三錢）　廣皮（一錢）　生米仁（四錢）　豬苓（二錢）　茯苓（三錢）　澤瀉（一錢五分）　川萆薢（二錢）　野於朮（一錢五分）　制香附（一錢五分）　威喜丸（二錢藥前先服）　五日後服豬苓丸（二錢方見醫通）

郁（左）　夢遺頻來。脈象濡細，左尺澀弱，左寸浮大。心腎兩虧，水火不能相濟。從心腎主治。

朱茯神（三錢）　潼沙苑（鹽水炒三錢）　生山藥（三錢）　杭白芍（酒炒一錢五分）　炒棗仁（二錢）　菟絲子（鹽水炒三錢）　奎黨參（三錢）　柏子仁（去油三錢）　遠志肉（五分）　湘蓮肉（三錢）

俞（左）　有夢而遺，漸至咳嗽，往來寒熱，汗出方解。脈細數少力。此由氣血並虧，陰陽不護，恐損而不復。用仲聖二加桂枝龍牡湯，以覘動靜如何。

桂枝　牡蠣（鹽水煅）　炒地骨皮　白芍　白薇　煅龍骨　遠志　茯神　淮小麥　南棗


<h2>淋濁</h2>
錢（左）　濁經兩月，小溲甚暢，而馬口不淨，時有滲溢。脈大不耐重按。此氣虛矣。

別直參（另煎沖一錢）　野於朮（二錢）　炙柴胡（四分）　沙苑子（三錢）　澤瀉（一錢五分）　炙綿耆（三錢）　炙升麻（四分）　廣皮（一錢）　煅牡蠣（四錢）　威喜丸（二錢藥汁送服）

施（左）　淋濁而於溲畢作痛，陰虛濕熱下襲也。

秋石（四分）　牛膝梢（三錢）　生薏仁（四錢）　官桂（四分）　磨沉香（四分沖）　萆薢（二錢）　甘草梢（五分）　車前子（三錢）　藕汁（一酒杯沖）

二診　淋痛稍退。再清下焦濕熱。

製半夏（一錢五分）　雲茯苓（三錢）　牛膝梢（三錢）　澤瀉（一錢五分）　廣皮（一錢）　甘草梢（五分）　車前子（三錢）　龜甲心（炙先煎五錢）　二妙丸（開水先服）

李（左）　血淋四載有餘，尿管作痛。濕熱留戀膀胱血分，不易圖治。

海金砂（三錢）　細木通（一錢）　炒小薊（一錢五分）　甘草梢（五分）　山梔（三錢）　丹皮炭（二錢）　滑石塊（三錢）　當歸炭（二錢）　牛膝梢（三錢）　細生地（四錢）　上沉香（五分）　西血珀（五分二味研細先調服）

左　病後濕熱未清，襲入下焦為濁。當為分清。

炒於朮（二錢）　益智仁（七分）　製半夏（二錢）　沙苑子（鹽水炒三錢）　川萆薢（二錢）　澤瀉（一錢五分）　赤白苓（各二錢）　橘皮（一錢）　二妙丸（一錢五分）　威喜丸（一錢五分二丸開水先服）

趙（左）　持重遠行，氣虛濕陷。小便了而不了，足跗帶腫。疊經分利，氣虛未復，所以淪陷者自若也。擬分利濕邪參入補氣。

西潞黨　茯苓　白朮炭　生薏仁　炒枳殼　炙綿耆　豬苓　茅朮炭　製半夏　澤瀉

周（左）　小溲渾濁如膏。腎虛而濕熱內襲，膏淋重證也。

海金砂（三錢）　建澤瀉（一錢五分）　白茯苓（三錢）　淡秋石（三分）　滑石塊（三錢）　磨沉香（三分）　潼沙苑（三錢）　大淡菜（二隻）

左　血淋不退，尿管澀痛。濕瘀內阻，不得不為宣通。

海金砂　滑石塊　黑山梔　當歸鬚　粉丹皮　車前子　澤瀉　淡竹葉　當門子（一分用杜牛膝汁半杯先調服）

左　小溲結塊如脂，膏淋重證也。

海金砂（三錢）　塊滑石（三錢）　木豬苓（二錢）　澤瀉（一錢五分）　淡秋石（六分）　赤白苓（各三錢）　黑山梔（一錢五分）　磨沉香（四分沖）　大淡菜（二隻）

又　結塊已退而溲帶血。

車前子（三錢）　炒丹皮（二錢）　甘草梢（五分）　海金砂（三錢）　澤瀉（一錢五分）　牛膝炭（三錢）　赤白苓（各二錢）　塊滑石（三錢）　淡竹葉（一錢）

徐（左）　向有淋證，茲則馬口不淨，臨溲作痛。濕熱並阻膀胱，勢難欲速圖功。

車前子（三錢）　茯苓（三錢）　澤瀉（一錢）　甘草梢（八分）　細木通（八分）　製半夏（一錢五分）　橘皮（一錢）　瞿麥（三錢）　牛膝炭（四錢）　淡竹葉（一錢五分）　朴硝（一錢）

又　陰柔苦泄，胃納如常，然大便帶紅。臟陰雖虧，而腑中之濕熱未清。以退為進。

側柏炭（二錢）　炒槐花（二錢）　茯苓（三錢）　丹皮炭（一錢五分）　生牛膝（四錢）　橘白（一錢）　澤瀉（二錢）　當歸炭（一錢五分）　大補陰丸（三錢分兩次開水下）

徐（左）　淋濁之證，痛者為火，不痛者為濕。小溲之後，馬口不淨，其為濕流於下，顯然可見。

萆薢　橘皮　生薏仁　豬茯苓　製半夏　塊滑石　建澤瀉　二妙丸

二診　小溲雖不甚痛，而馬口不淨。還是濕熱混淆，駕輕走熟。再利水而固精宮。

製半夏　焦蒼朮　川萆薢　川黃柏　豬苓　生熟薏　車前子　上廣皮　赤白苓

王（左）　由發熱而致溲結不爽，甚至帶出血塊。此熱結膀胱高年之所忌也。

細木通　滑石塊　牛膝梢　赤豬苓　丹皮　車前葉　甘草梢　澤瀉　瞿麥　淡竹葉　上沉香（三分）　西血珀（四分二味研細先調服）

左　小溲淋濁，陰莖作癢。肝火濕熱蘊遏。宜淡滲苦泄。

細木通（七分）　龍膽草（五分）　滑石塊（三錢）　柴胡（四分）　瞿麥（二錢）　車前子（三錢）　甘草梢（五分）　澤瀉（一錢五分）　淡竹葉（一錢五分）

左　小溲淋痛，痛甚則閉結不宣，欲解難解。脈數洪滑。此濕熱蘊結膀胱，磅胱不能化氣，所謂氣淋者是也。

秋石　磨沉香　滑石塊　瞿麥　牛膝梢　官桂　細木通　黑山梔　木香　甘草梢

左　淋痛已止，少腹墜悶亦減，但溲仍頻數。膀胱濕熱不能遽清。再為分清。

炒麥冬（三錢）　牛膝梢（三錢）　黑山梔（二錢）　木通（五分）　赤白苓（各二錢）　滑石塊（三錢）　廣木香（五分）　炙紫苑（二錢）　川柏片（鹽水炒二錢）　澤瀉（一錢五分）

左　淋痛雖減於前，而脘腹作痛，小溲頻數。腎虛濕熱逗留，肝氣不和。駕輕走熟，圖治非易。

細木通（七分）　塊滑石（三錢）　黑山梔（二錢）　甘草梢（五分）　車前子（三錢）　牛膝梢（三錢）　制香附（二錢研）　磨沉香（四分沖）　整砂仁（四粒入煎）

左　淋痛已止，溲仍頻數，脘下結塊仍痛。下焦之濕熱稍清，肝胃之氣，不相和協。再為調氣。

制香附（二錢）　砂仁（七分後入）　廣皮（一錢）　川萆薢（一錢）　沉香片（四分）　廣木香（五分）　澤瀉（一錢五分）　白芍（一錢五分吳萸三分拌炒）　香櫞皮（一錢五分）　金鈴子（打一錢五分）

陳（左）　小溲淋痛，甚至帶血。膀胱不司化氣。其病也久，其愈必難。

官桂　磨沉香　甘草梢　赤苓　澤瀉　秋石　生薏仁　牛膝炭　藕汁

徐（左）　下墜之氣，仍不見松，氣一下注，直入尿管，輒痛不能忍，有時由尿管而抵及肛門，亦然作痛小溲滴瀝不爽。右脈濡滑，左部細弱無力。良以腎氣虧損，不能收攝。再咸潤攝下。

干蓯蓉（三錢）　大茴香（鹽水炒八分）　厚杜仲（三錢）　炒黑當歸（一錢五分）　炒杞子（三錢）　菟絲子（鹽水炒三錢）　川斷肉（三錢）　炒青鹽（一分五釐）

二診　鹽潤攝下，注痛稍退，而小溲仍澀不爽。腎氣既虛，病根愈難澈也。

兩頭尖（炒包）　生蒲黃　當歸尾　赤白苓　澤瀉　柏子仁　生牛膝　川萆薢　韭菜根

三診　小溲尚覺塞滯。水道之中，必有凝瘀內阻。再排濕化瘀，分清精水。

川萆薢　滑石　冬葵子（三錢研）　細木通　牛膝梢　澤瀉　石菖蒲（鹽水炒）　甘草梢　西血珀（三分）　酒炒湘軍（五分二味先調服）

四診　小溲已能約束，惟水道尚在窒塞，理宜逐步進逼。然天暑脈虛，不若暫為退守，乘機進治。

川萆薢　澤瀉　生米仁　細木通　車前子　南楂炭　製半夏　黑山梔　牛膝梢　淡竹葉

五診　濕濁瘀腐不化，小溲仍然窒滯，漩腳濁膩。再利水而排濕化瘀。

川萆薢（二錢）　白茯苓（三錢）　益智仁（八分）　瞿麥（二錢）　車前子（二錢）　萹蓄（五分）　牛膝梢（三錢）　澤瀉（一錢五分鹽水炒）　石菖蒲（鹽水炒三分）　木通（五分）　兩頭尖（一錢五分炒包）

改方加單桃仁一錢五分，酒炒大黃二錢。

六診　溲後每有牽膩之物漬於馬口，為濕濁未楚之徵。然小溲數而難固，心火陷入於腎，腎陰不攝。從心腎主治。

臺參鬚（八分）　云茯神（三錢）　生山藥（三錢）　潼沙苑（鹽水炒三錢）　細生地（四錢）　柏子霜（三錢）　遠志肉（七分）　帶心蓮子（三錢打）

左　小溲淋痛，脈形弦滑。此肝火濕熱，郁阻膀胱。先為疏泄。

柴胡　黑山梔　淡芩　萆薢　甘草梢　龍膽草　澤瀉　車前子　淡竹葉　

（附註）　小溲熱赤，瀉青丸。淋溲痛甚，用麝珀軍應手。

王（左）　濁雖減少，而尿管有時作痛。還是濕熱未清。再擬分利之中，參以苦泄。

川萆薢　福澤瀉　赤白苓　焦白朮　甘草梢　滑石　陳皮　車前子　製半夏　三妙丸（鹽湯下三錢）

陳（左）　濕熱蘊遏膀胱，淋痛日久不愈，有時帶紅，痛於溲畢為甚。此氣化不及州都。駕輕走熟，不易圖治也。

薄官桂（四分）　鹽秋石（七分）　生米仁（四錢）　川萆薢（二錢）　甘草梢（五分）　上沉香（二分）　滑石塊（三錢）　白茯苓（三錢）　澤瀉（一錢五分）　淡竹葉（一錢五分）

李（左）　脈證相安，惟小便仍有牽膩之物。良以瘀腐未清。宜重藥輕投。

製半夏　赤白苓　生薏仁　川萆薢　澤瀉　豬苓　當門子（七釐杜牛膝汁半小酒杯調溫服）

此病已用通利數次矣。乃入房忍精，注於夾膜，故用此法祛之（清儒附志）

二診　服藥後果有白物牽膩糾糾，離馬口而下，惟隔日仍然。前方出入。麝改五釐，牛膝汁一調羹入調。

張（左）　淋濁之後，瘀腐濕熱未清，腐蓄於中，每至夏令，濕熱蒸動，與腐相合，精之與水，混淆不清，以致白物時下，小溲作痛，欲固其精，當利其水。

川萆薢　車前子　雲茯苓　蒼朮（麻油炒）　滑石塊　澤瀉　製半夏　廣皮　湘軍（三分）　沉香（一分）　血珀（三分三味研細開水送下）

某　小腸有氣則小便脹，有熱則小便痛，有血則小便澀，此定理也。今淋濁大勢雖退，而水道仍有梗阻之狀。良以肝火濕熱有餘，瘀濁不能悉化。再理濕熱參以化瘀。

細木通　滑石塊　瞿麥　黃柏片　車前子　黑山梔　澤瀉　知母　上沉香　西血珀（二味先服）

某（左）　小溲尚覺澀赤，馬口不淨，腿股足心俱痛。無非濕熱逗留於下。

製半夏　陳皮　澤瀉　於朮　豬苓　黃柏（鹽水炒）　川萆薢　赤白苓　生薏仁　車前子　清寧丸

左　肛門迸逼稍松，小溲滯而不爽，欲溲不溲，欲便不便。無非濕熱鬱墜，府氣為之所抑。再苦辛開通，仍以分利。

桔梗　生薏仁　木豬苓　福澤瀉　製半夏　廣皮　赤白苓　川萆薢　磨沉香　滋腎丸

吳（左）　淋減而濁未定。下焦濕熱未清。

蒼朮（麻油炒）　萆薢　廣皮　製半夏　車前子　黃柏（鹽水炒）　澤瀉　赤白苓　生米仁　龍膽草（五分）　淡竹葉

左　溺有餘瀝。

製半夏　白朮　萆薢　上廣皮　赤白苓　生薏仁　澤瀉　豬苓　二妙丸

金（左）　體豐多濕，濕鬱生熱，熱與濕合，注於下焦，致陰莖皮碎，並不腐潰，其非蘊毒可知。濕熱熏蒸，咽輒作痛，目赤遍身㾦瘰。由熱生風，耳鳴頭暈。急宜清其濕熱下行。

製半夏　廣皮　澤瀉　羌活　淡芩　赤白苓　苦參　肥知母　丹皮　防風　山梔　二妙丸

曹（左）　腰背作痛稍退，而口膩痰多，馬口包皮滲濕，時發時止。其為痰濕熱有餘，確然可見。再理濕和中。

製半夏　赤白苓　廣皮　萆薢　澤瀉　竹茹　炒枳實　生熟薏仁　酒炒桑枝（一兩）　酒炒絲瓜絡（煎湯代水）

丁（左）　脈象濡弱，腰府作酸，久而不止，每晨咽喉作痛。夫腰為腎府，少陰之脈循喉嚨，參合病情，是腎氣虛、腎陰衰、陰陽交虧之象，理宜填補下元。然而淋濁之後，必有濕熱，當於補藥中仍帶流利可耳。

炙生地（四錢）　元參肉（三錢）　潼沙苑（鹽水炒三錢）　金石斛（四錢）　炒牛膝（三錢）　川斷肉（三錢）　菟絲子（鹽水炒三錢）　杜仲（三錢）　青蛾丸（三錢鹽湯先送下）

錢（右）　淋痛之後，腎虛濕熱內戀，以致稍涉勞頓，其淋輒發，所謂勞淋是也。姑補腎而瀉膀胱。

大生地（薑汁炙四錢）　萸肉炭（二錢）　山藥（三錢）　炙紫菀（三錢）　麥冬（三錢）　丹皮（二錢）　茯苓神（各二錢）　澤瀉（一錢五分）　五味子（四粒）　車前（一錢五分）

某　小溲作痛，甚至見血。濕熱蘊結，滲於膀胱血分，血淋重證也。

生地炭　海金砂　龍膽草　萆薢　瞿麥　澤瀉　丹皮炭　草梢　上沉香　西血珀（二味研細末蜜水先調服）

某　高年溲赤漩腳，有黏膩血點。大非所宜。

萆薢分清飲去烏藥，加淡菜四苓之類。後用六味丸生於術作湯及大補陰丸蜜炙紫菀湯下。

左　溲數而結滯不爽，並有黏膩紅赤之物隨溲而下。此腎虛而熱結於下，膏淋之象。擬石頑法。

都氣丸改湯加紫菀麥冬半夏淡菜，惟熟地改生地，茯苓加茯神。

毛（左）　淋痛溲濁。下焦濕熱鬱遏。從瀉肝法。

細生地（薑汁炒四錢）　龍膽草（四分）　車前子（三錢）　細木通（一錢）　川柏片（薑汁炒四分）　甘草梢（八分）　澤瀉片（二錢）　炒當歸（二錢）　海金砂（一錢五分包）　牛膝梢（三錢）　川萆薢（二錢）

應（左）　尿血之後，轉成白濁。辛以化痰，苦以泄熱，濁遂止住。今起居如常。調理之計，宜益腎而調脾胃，參以補氣和中。

吉林參（一兩）　肥玉竹（二兩）　炒於朮（二兩）　陳廣皮（一兩）　大生地（五兩）　甘杞子（三兩）　白茯苓（二兩）　炒山藥（一兩）　炒扁豆（三兩）　制首烏（五兩）　製半夏（一兩五錢）　女貞子（三兩酒蒸）　杜仲（鹽水炒三兩）　白歸身（一兩酒炒）　杭白芍（一兩五錢）　生熟草（各三錢）　懷牛膝（三兩酒炒）　車前子（一兩五錢）　丹皮（二兩）　澤瀉（一兩五錢）　潼沙苑（鹽水炒三兩）　建蓮肉（二兩）

共研末，以阿膠四兩，溶化為丸，每服三錢。

廖（左）　久濁色帶黃稠，莖中有時作痛，每晨目帶紅赤，腿股酸楚，步履維艱。脈細弦微滑。腎虛濕熱伏留未楚，精水混淆不分，精關遂難扃固。擬理濕泄熱，而化敗濁。

製半夏　生薏仁　益智仁　石菖蒲　川萆薢　上廣皮　白朮　茯苓　白果肉（打）　二妙丸（二錢先服）

秦（左）　溫化濕寒，淋痛逐漸減輕。然稍涉勞頓，輒復作痛。再兼勞淋法治。

熟地炭（四錢）　大麥冬（三錢）　丹皮（二錢）　茯苓（一錢五分）　澤瀉（一錢五分）　生山藥（三錢）　五味子（五粒）　萸肉（三錢）　生熟穀芽（各一錢五分）

戴（左）　向有精濁舊恙，濕熱內盛，濕注於腸，致大便泄濁，小溲黃赤，精濁泛而更盛，內熱胃鈍。恐濕熱熏蒸，致有身熱之類。

製半夏（三錢）　川萆薢（二錢）　川樸（一錢）　腹皮（二錢）　豬赤苓（各二錢）　澤瀉（一錢五分）　廣皮（一錢）　生熟薏仁（各二錢）　滑石（四錢）　二妙丸（二錢先服）

戴（左）　脈濡不滑，右尺鼓指。小溲雖不作痛，而馬口仍帶乾結。下焦濕熱逗留，駕輕就熟，不能霍全者為此。

黑山梔（三錢）　車前子（二錢）　肥知母（二錢）　澤瀉（一錢五分）　龍膽草（四分）　滑石（四錢）　瞿麥（二錢）　木通（六分）　豬苓（二錢）　淡竹葉（一錢五分）　豬肚丸（鹽湯下二錢）

秦（左）　腎虛逗留濕熱，小溲淋痛，時作時止。前賢謂小腸有血則小便澀，小腸有氣則小便脹，小腸有火則小便痛。分清火府，以圖徐退。

大生地　甘草梢　黑山梔　赤白苓　建澤瀉　細木通　車前子　滑石　淡竹葉　知柏八味丸

左　高年氣虛，濕熱下注為濁。宜從補氣之中，參以分利。

人參鬚　野於朮　廣皮　赤白苓　生熟米仁　製半夏　川萆薢　豬苓　杜仲　生熟穀芽

左　小溲漩腳起沫，有時作痛。脈象左大。此腎虛而濕熱留戀。擬苦以泄之，咸以化之。

秋石（三錢）　煅牡蠣（三錢）　車前子（二錢）　茯苓神（各二錢）　大貢菜（二隻）　大補陰丸（四錢分二次服）

左　淋痛甚劇，此濕熱蘊結也。

木通（一錢）　滑石（四錢）　瞿麥（二錢）　炒丹皮（二錢）　黃柏（一錢五分）　草梢（六分）　川萆薢（二錢）　車前子（三錢）　龍膽草（五分）　黑山梔（三錢）　清寧丸（三錢另服）

左　由白濁而轉溲血，尿管作痛。此腎虛濕熱，未可輕視。

生地炭　蒲黃炭　丹皮炭　海金砂　甘草梢　滑石塊　黑山梔　當歸炭　淡竹葉　藕汁　西血珀（四分研末藕汁調服）

左　溲澀作痛，咳嗽痰多。濕熱蘊阻膀胱。當疏風利濕。

前胡　木通　橘紅　瞿麥　車前子　牛蒡子　杏仁　枳殼　萹蓄　萆薢　石菖蒲　清寧丸（三錢）

左　血淋痛劇，濕熱蘊結膀胱。

海金砂　丹皮炭　黑山梔　淡芩　甘草梢　車前子　生地炭　炒小薊　赤苓　淡竹葉　上沉香　西血珀（二味研細先調服）


<h2>癃閉</h2>
唐（左）　小溲淋痛，閉癃不爽，甚至涓滴不通。脈細而沉候弦硬。此濕熱蘊結膀胱。恐至癃閉。

滑石塊　甘草梢　澤瀉　瞿麥　磨湘軍（三分）　黑山梔　車前子　萹蓄　滋腎通關丸（鹽湯送下）

二診　澀痛大退，而尿管氣墜難忍，無形之熱稍化，而有形之濕壓滯府氣。再標本並顧。

炙黃耆（三錢）　於朮（一錢五分）　黨參（三錢）　炙升麻（七分）　炙柴胡（七分）　甘草（三分）

西血珀五分，上沉香二分，生湘軍一錢五分，三味研細末，用茯苓五錢，煎濃汁作丸，微烘令乾，藥汁送下。

師云、此濕與氣並墜，又以身之火與熱與濕與氣交注膀胱，藥難突圍而入，未有不為氣濕火熱戀住者。用三味外，復以升柴提之，如滴水器開其上而下自注也。（清儒附志）

三診　嘔吐以提其氣，泄瀉以泄其濕，滯墜頓退，而仍閉癃不爽。膀胱之氣不化，還難許治。

桔梗　赤白苓　豬苓　冬葵子　車前子　木通　甘草梢　澤瀉　滋腎通關丸

四診　閉癃已通，而尿管時仍作痛，小溲亦時通時阻。膀胱濕熱未清。再為疏利。

木通　萹蓄　甘草梢　車前子　磨湘軍（三分）　瞿麥　滑石　黑山梔　牛膝梢　澤瀉

五診　小便時通時阻，總由膀胱蘊結未清。再為分利，而參苦辛開通。

黑山梔　木豬苓　甘草梢　車前子　牛膝梢　福澤瀉　茯苓　萹蓄　冬葵子　滋腎通關丸

六診　癃淋之證，本由濕熱蘊結而來，不為清利，而以針導，濕熱依然蘊結，元氣陡傷，輾轉而致成損，奈何。

上安桂（後入）　川黃柏（鹽水炒）　肥知母　滑石　澤瀉　車前子　細木通　萹蓄　甘草稍　黑山梔

西人用銀針針進尺許，尿血俱出，隨後復閉，邪不得楚，元氣轉傷矣。（正蒙志）


<h2>溲數</h2>
朱（左）　腎氣不足，暮夜溲多，脾胃氣虛，納少胃鈍。脈濡，苔白少華。宜補氣益腎。

臺參鬚（一錢）　炒於朮（二錢）　煨益智仁（八分）　菟絲子（鹽水炒三錢）　白茯苓（三錢）　炒山藥（三錢）　土炒廣皮（一錢）　潼沙苑（鹽水炒三錢）　生熟米仁（各二錢）　玫瑰花（二朵）

邱（左）　小溲頻數而不作痛。脈滑，苔黃質膩。此痰濕有餘，膀胱之氣，為濕所壓。證已年餘，駕輕走熟，恐難一蹴而幾。

川萆薢　益智仁（鹽水炒）　赤白苓　廣皮　豬苓　石菖蒲（鹽水炒）　製半夏　白蒺藜　澤瀉　天麻　大淡菜

某　大便僅下堅黑一粒，小便多而不爽，是名頻數。皆由濕熱蘊阻。宜用分利。

木豬苓　萹蓄　製半夏　木通　澤瀉　生米仁　廣皮　甘草梢　滋腎通關丸


<h2>陽痿</h2>
莊（左）　命門相火，為生身之本，真陽虧損則火衰，濕痰鬱遏，火不用事，則火亦衰。脈滑而大。痰多陽痿，火之式微，濕之有餘也。取捨之間，自有明辨。

冬朮炭（二錢）　製半夏（一錢五分）　生米仁（四錢）　炒蔞皮（三錢）　廣皮（一錢）　澤瀉（一錢五分）　赤白苓（各二錢）　川萆薢（二錢）　杏仁泥（三錢）　薑汁炒竹茹（一錢）

二診　流化濕邪，相火得展，而腹笥膨滿。還是濕鬱氣滯。再調氣泄濕。

冬朮炭　大腹皮　生薏仁　枳實炭　制香附　赤豬苓　澤瀉　廣皮　木香　砂仁　焦麥芽

左　體豐多濕，加以大病之後，余蘊未清，以致濕邪流行入絡，髀關及左腿膝作酸，麻木不仁，艱於步履，腰背作痛，臥著尤甚。濕邪久困，則相火為之郁遏，陽道不舉。脈象濡滑，苔白微黃，質膩。皆由絡隧之中，為濕所阻，則無形之氣，有形之血，不能宣暢流布。而歷來所服之藥，皆是補滯之品，未免為敵樹幟，名曰中濕，非久藥不為功。

川萆薢（三錢）　漢防己（一錢五分酒炒）　左秦艽（一錢五分）　上廣皮（一錢）　製半夏（二錢）　威靈仙（一錢五分酒炒）　焦蒼朮（一錢五分）　川桂枝（五分）　生米仁（五錢）　川獨活（一錢五分）　澤瀉（一錢五分）　桑枝（酒炒一兩五錢煎湯代水）

二診　祛濕和絡，脈象稍覺流暢，相火有燃動之機，足見濕邪抑遏，雖有真陽，無從發露。藥既應手，再擴充以進。

焦蒼朮（一錢五分）　川萆薢（二錢）　漢防己（一錢五分酒炒）　威靈仙（一錢五分）　赤白苓（各二錢）　製半夏（二錢）　澤瀉（一錢五分）　獨活（一錢）　木豬苓（二錢）　新會皮（一錢）　川桂枝（五分）　白殭蠶（一錢五分）　生薏仁（四錢）　紅花（三分酒炒）

潘（左）　前年二次眩暈，幾至發厥。茲則腿股作酸，陽道痿頓。脈形濡滑，舌苔白膩。濕酸郁遏，致命火不能用事。欲助命陽，當先去其遏我命陽者。

姜半夏　豬赤白苓　廣皮　炒枳實　制南星　生熟薏仁　澤瀉　炒竹茹


<h2>疝氣</h2>
某（左）　子和論七疝都隸於肝，以少腹前陰，皆厥陰經部位故也。
蓋筋者肝之合，睪丸者筋之所聚也，偏左者肝生於左也。勞倦奔走，則元氣下陷，所以腎囊之間，筋腫甚大，每覺上衝心胸，非攻心也，夫中脘季脅，乃肝脈遊行之地也。大凡治法，不越辛溫苦泄。然勞碌氣陷者，苦泄則氣益陷。今先舉其陷下之氣，稍佐辛溫，是亦標本兼治之意。另案即請方家正之。

臺參鬚（另煎沖八分）　炙綿耆（二錢）　蜜炙升麻（四分）　炙甘草（二分）　野於朮（一錢五分土炒）　淨柴胡（四分）　酒炒當歸（二錢）　廣木香（三分）　炒小茴（五分）　陳皮（二錢）　延胡索（二錢）　白茯苓（四錢）

左　濕寒內阻為狐疝。

鹽水炒香附　臺烏藥　南楂炭　木豬苓　木香　小青皮　炒小茴　赤白苓　炒橘核

左　大病之後，脈象時常帶數，右三部微滑，左三部並無數象。此氣分濕熱逗留，濕熱潤下，壓墜府氣，所以有疝氣情形。擬理氣泄濕。

鹽水炒香附　製半夏　生米仁　金鈴子　澤瀉　黑山梔　川萆薢　炒枳殼　木豬苓

徐（左）　右脈濡細，左脈細弦。少腹偏右筋突痛脹，必得平臥，痛脹方平。考少腹兩旁屬肝，居中為衝脈，衝任虛寒，濕壓氣墜，所以為痛為脹。至平臥則壓墜之勢稍衰，所以其痛略減。擬導濕外泄，濕得泄則不墜，水竅常開，則精竅常閉，而遺泄亦可以免矣。

萆薢（二錢）　吳萸（鹽水炒四分）　烏藥（一錢五分）　黑山梔（二錢）　磨木香（五分）　米仁（四錢）　豬茯苓（各二錢）　澤瀉（一錢五分）　炒小茴（五分）　炒橘核（三錢）　荔枝核（三錢炙）

李（左）　寒痰內阻，絡氣不宣，胸脅肋遊行作痛睪丸痛脹。經云、衝脈為病，男子內結七疝。又云、衝脈者，起於氣街，並少陰之經，挾臍上行，至胸中而散。所以上則胸痛，下則疝痛，病雖懸殊，其源則一。

生香附　小青皮　歸鬚　橘絡　枳殼　烏藥　旋覆花　金鈴子　磨鬱金（五分）　真猩絳（六分）　青蔥管

榮（左）　由睪丸痛脹，而致從上攻衝，直抵中脘，痛不可忍。噁心嘔吐，倏寒倏熱，大便不行，小溲渾赤。舌紅苔白。濕熱流入厥陰，而沖隸於肝，又屬陽明，起於氣街，而布散胸中，所以肝病不退，衝脈之氣，挾濕熱之氣，上衝犯胃，的屬沖疝重症。擬苦辛酸合方。

川雅連（五分炒）　淡乾薑（三分）　川楝子（三錢）　制香附（二錢）　延胡索（二錢）　鹽水炒陳皮（一錢）　淡芩（酒炒一錢五分）　杭白芍（酒炒三錢）　白茯苓（三錢）　生薏仁（三錢）　薑汁炒黑山梔（三錢）　澤瀉（一錢五分）

二診　苦辛酸合方，嘔吐稍減，痛勢略緩。
然腹中時覺攻撐，愈撐愈痛，痛處以熱物摩熨，其勢即緩，而熱湯入口，其痛即甚，吐出均系痰涎。脈左部細弦，右部沉鬱。肝經之氣，橫擾充斥，標熱本寒。與甘仁先生同議溫臟而泄氣火之郁，化痰而降胃府之氣。逸山先生意見相同。錄方以備商用。

川雅連（五分）　淡吳萸（三分川連同炒）　制香附（二錢）　黑山梔（三錢）　金鈴子（三錢）　廣皮（二錢）　熟附片（三分）　製半夏（一錢五分）　延胡索（一錢五分）　白茯苓（三錢）　白螄螺殼（二錢）　粉丹皮（二錢）　上沉香（二分）　黑醜（三分二味研細末先調服）

三診　苦降辛通，痛勢漸輕，大便雖行未暢，嘔惡不止，吐出之物，氣甚酸穢。右脈沉鬱稍起，漸見滑象。肝木之縱橫肆擾，雖得略平，而厥氣逆沖，胃土不降，氣即為火，痰即為濁，釀成酸穢之味，逆從上出。與逸山甘仁兩兄同議清泄鬱結，降濁鎮逆。

黑山梔（三錢）　製半夏（三錢）　塊辰砂（三錢）　鮮竹茹（三錢）　炙紫菀肉（二錢）　香豆豉（二錢）　茯苓（五錢）　柿蒂（四個）　鬱金（一錢五分）　旋覆花（二錢絹包）　金鈴子（二錢）　鮮枇杷葉（一兩去毛絹包煎湯代水）

四診　痛勢大減，略能安寐，大便不行，仍然噁心嘔吐，吐出不堪穢臭，胃中窒悶異常，面色晦濁，目有紅光。
脈左弦右滑。良由疝氣上衝，胃之下口，即小腸上口，火府之氣，不克下行，轉從上逆，令糟粕從胃底翻出，胃濁不降，痰聚胸中，膽陽上逆，面晦目紅不寐，宜有種種現象矣。夫大腸居小腸之下，與肺相表裡。茲與逸山甘仁兩先生同議，控逐胸中之結聚，使肺氣下通於大腸，腸痹得開，則火府之氣，或從下行，冀糟粕亦轉旋順下。未識能如願否。

製半夏（三錢）　塊辰砂（四錢）　細木通（一錢五分）　炙紫菀肉（四錢）　旋覆花（二錢）　白茯苓（五錢）　薑汁炒山梔（三錢）　鮮竹茹（三錢）　柿蒂（五個）　控涎丹（八分開水先調服）

五診　攻逐胸中結聚之痰，使肺氣下通於大腸，大腸居然開通，屢次暢下，糟粕之逆出於胃者，亦從下行，嘔吐臭穢已定，胸中窒悶亦開，疝氣痛脹大減，漸能安穀，脈數轉緩，出險履夷，誠為幸事。再擬調和中氣，疏泄肝木，分化濕熱，以善其後。同逸山甘仁兩兄商用。

製半夏（一錢五分）　鮮竹茹（一錢）　干橘葉（一錢五分）　澤瀉（二錢）　生薏仁（三錢）　白茯苓（三錢）　金鈴子（一錢五分）　荔枝核（三錢）　豬苓（二錢）　炒穀芽（三錢）

顧（左）　囊腫較退，睪丸仍然腫硬。還是濕壓氣墜，氣濕不行。再運脾滲濕，而溫元藏。

連皮苓（五錢）　吳萸（鹽水炒四分）　木豬苓（二錢）　大腹皮（二錢）　楂炭（二錢）　廣木香（五分）　炒橘核（三錢研）　炒小茴（五分）　炒枳殼（一錢）　冬瓜子（五錢）　炙乾蟾（四錢）

二診　睪丸作痛殊甚，又復身熱。濕熱內阻，營衛不宣，恐變外證。

青陳皮　萆薢　延胡索　枳殼　大腹皮　炒橘核　香附　金鈴子　澤瀉　豬苓

徐　疝氣而覺氣上衝，心中熱辣作嘔吐象，此衝心也。

天台烏藥散加鹽水炒香附，豬膽汁二匙沖（急不可得以川連代之）

錢（左）　睪丸偏左作痛，牽引腰府，中脘不舒。脈濡而滑。此肝腎濕熱內伏。先調氣利濕。

制香附（二錢打）　川萆薢（二錢）　澤瀉（二錢）　青皮（一錢）　臺烏藥（一錢五分）　金鈴子（一錢五分）　炒橘核（三錢）　豬苓（二錢）　楂炭（三錢）　炒小茴（五分）　延胡索（一錢五分酒炒）

支（左）　少腹偏右作脹，大便艱澀，時常紫黑，臥難成寐，氣衝噯噫。脈細弦數。此濕熱內郁，致血氣結滯不宣，㿗疝情形也。極難圖治。

川楝子（一錢五分）　單桃仁（三錢）　製半夏（二錢）　延胡索（一錢五分酒炒）　炒橘核（三錢研）　海藻（一錢五分）　淡昆布（一錢）　赤白茯苓（各二錢）　炙荔核（三錢研）　楂炭（三錢）　木香（四分）　焦秫米（三錢）

朱（左）　少腹有氣上衝，支脘作痛。脈沉而弦。肝腎濕寒。治宜溫化。

淡吳萸（鹽水炒四分）　臺烏藥（一錢五分）　赤白苓（各二錢）　澤瀉（一錢五分）　鹽水炒青皮（一錢）　金鈴子（一錢五分）　蘇子梗（各二錢）　前胡（一錢五分）　制香附（三錢）　光杏仁（三錢）　楂炭（三錢）


<h2>痔</h2>
左　每至大便，輒痔隨便出，甚則帶紅必睡臥良久，方得漸收。濕熱壓墜大腸。宜清府理濕，以望輕減。

秦艽（一錢五分）　粉丹皮（二錢）　炙蝟皮（一錢）　防風炭（六分）　當歸炭（二錢）　炒槐花（二錢）　白茯苓（三錢）　側柏炭（三錢）　鮮首烏（五錢）　槐角丸（三錢開水先服）

尹（左）　肛門痔墜，脘痞不舒，食入腹滿。此痰濕有餘，濕壓府氣。不易圖治也。

焦白朮　赤白苓　防風根　豬苓　澤瀉　砂仁　製半夏　上廣皮　煨葛根　制香附　生熟米仁

二診　腸痔下墜，肛門作痛。苟非濕熱有餘，則氣墜何致作痛。然臥著之後，肛仍不收，中氣亦未必實。擬湯丸並進，上下分治。

野於朮　川黃柏（薑汁炒）　澤瀉　赤白苓　生米仁　製半夏　蒼朮（麻油炒黃）　豬苓　補中益氣丸（三錢開水晚服）

師曰、肛墜有二，一則氣虛，一則濕墜，氣虛不痛，此則作痛，故曰濕熱也。（清儒志）

某　陽絡傷則血外溢，血外溢則衄血，陰絡傷則血內溢，血內溢則後血，此主便血而言其來於臟腑者也。便血頻年累月，安有復能支持之理。此蓋由濕熱內郁，結成腸痔，血即由此而來，與所謂遠血者有間。

炒於蒼朮（各一錢五分）　炒防風（一錢）　川連炭（五分）　丹皮炭（二錢）　炒荊芥（一錢五分）　川柏炭（一錢五分）　赤豬苓（各二錢）　炒槐花（二錢）　澤瀉（一錢五分）　大紅雞冠花（三錢）

左　痔墜便血身熱。風邪在表，濕熱在府。

冬桑葉（一錢）　炒槐花（二錢）　川連炭（五分）　秦艽（一錢五分）　防風（一錢）　丹皮炭（二錢）　川柏炭（三錢）　荊芥炭（一錢）　炒枳殼（一錢）　皂莢子（一錢五分蜜炙）

二診　便血已止，肛門灼熱濕熱不楚也。

川柏　炒槐角　秦艽　澤瀉　地榆炭　黃芩炭　蜜炙皂角子

李（左）　咳嗽漸定，肛門痛脹虛火鬱於大腸也。

炒槐花　淡芩　象貝母　冬瓜子　粉丹皮　炒杏仁　甘草　天花粉　枇杷葉膏（三錢）

二診　肛門痛脹大減，每至清晨，氣衝欲咳，日間則干嗆無痰，陰分日虧還恐傳損。

生地炭（四錢）　粉丹皮（二錢）　象貝母（二錢）　甜杏仁（三錢）　甘草（三分）　炒槐花（二錢）　青蛤散（三錢）　冬瓜子（三錢）　枇杷葉（三錢蜜炙）　都氣丸（三錢先服）

鄭（左）　肛門脹硬作痛，海底穴筋掣，腎囊牽引，髀關疼痛，大便不暢，肉色不變。此由痰濕結聚，勢成外瘍，宜求耑門名家商治。

炒小茴（五分）　川萆薢（三錢）　製半夏（一錢五分）　澤瀉（二錢）　沒藥（四分去油）　鹿角霜（三錢）　廣橘紅（一錢）　左秦艽（一錢五分）　雲苓（三錢）　桑枝（七錢酒炒）

遲（左）　便血仍然不止，其血滴瀝而下。風濕熱鬱於大腸，腸痔情形。前法再進一籌。

荊芥炭（一錢）　黃柏炭（三錢）　丹皮炭（二錢）　防風炭（一錢）　細生地（四錢）　柏葉炭（三錢）　地榆炭（三錢）　木耳炭（二錢）　炒槐花（二錢）　澤瀉（一錢五分）　當歸炭（一錢五分）　赤白苓（各二錢）

二診　加川連炭血餘炭二妙丸。

鄭（左）　大便之後，血遂注下。濕熱結於大腸，腸痔情形也。

蒼朮（一錢麻油炒黃）　荊芥炭（一錢）　茯苓（三錢）　當歸炭（二錢）　炒防風（一錢）　澤瀉（一錢五分）　川連炭（五分）　黃芩（一錢五分）　黃柏炭（三錢）　白朮（一錢）　陳大紅雞冠花（三錢炙）

二診　血下稍止。再大苦泄熱，使直透腸中。

黃柏炭　秦艽　炒槐花　炒丹皮　臺白朮　川連炭　澤瀉　豬茯苓　防風炭　炒荊芥

右　痔墜便血。肝火濕熱下注於腸。不宜急切圖功。

黃柏炭（二錢）　炒槐米（二錢）　炒丹皮（二錢）　地榆炭（二錢）　川連炭（三分）　火麻仁（一錢五分）　龜甲心（七錢先煎）　荊芥炭（一錢五分）　潤腸丸（一錢五分）

二診　痔墜下血大減。再涼血寬腸。

白朮炭　煨天麻　白蒺藜　鉤鉤　煅石決明　茯苓神　丹皮炭　火麻仁　澤瀉

邵（左）　肺癰之後，濕熱下趨大腸，每至大便，痔墜下血。
日來胃鈍少納，中脘不舒。脈象微滑，舌苔黏膩。似不在陰虛之極、陰絡損傷之例。良以濕熱傷營，營絡不固。非苦溫不足以勝濕，非大苦不足以泄熱而入腸中也。

澤瀉（一錢五分）　丹皮炭（二錢）　炒槐花（二錢）　防風炭（一錢）　於朮（土炒錢半）　蒼朮（八分麻油炒黃）　黃柏炭（三錢）　白茯苓（三錢）　紅雞冠花（三錢）

二診　培土燥濕泄熱，下血稍減。若是陰虛而陰絡不固，斷不能如此和平也。前法再進一步。

蒼朮（一錢二分）　防風炭（一錢）　黃柏炭（三錢）　丹皮炭（二錢）　荊芥炭（一錢）　當歸炭（一錢五分）　土炒於朮（二錢）　大紅雞冠花（三錢）　臟連丸（二錢）

三診　血色漸淡，大腸濕熱稍清，而脾陽不能固攝之象也。再溫臟清腑。

蒼於朮（各一錢五分）　丹皮炭（一錢五分）　川連炭（四分）　黃柏炭（三錢）　炮薑炭（六分）　雲苓（三錢）　防風炭（一錢）　生薏仁（四錢）　澤瀉（一錢五分）　大紅雞冠花（三錢）

四診　溫臟清腑腸紅大退。的是大腸濕熱有餘，而脾土真陽不足。非大苦不足以泄腸中之濕，非大溫不足以復脾藏之陽氣也。

川連炭（三分）　黃柏炭（二錢）　焦茅朮（一錢五分）　丹皮炭（二錢）　茯苓（三錢）　炮薑炭（五分）　澤瀉（一錢五分）　炒於朮（一錢五分）　大紅雞冠花（三錢）　黑地黃丸（三錢）

五診　血已止住。然血去陰傷，諸虛雜出。既節其流，再開其源。

朱茯神（三錢）　女貞子（三錢）　柏子仁（三錢）　當歸炭（二錢）　白芍（一錢五分）　旱蓮草（二錢）　池菊花（二錢）　黑穭豆衣（三錢）　黑地黃丸（三錢）

六診　腸紅之後，氣覺上逆。再導濕熱下行，而引入膀胱。

冬瓜子　光杏仁　生米仁　通草　滑石　雲茯苓　白蒺藜　池菊花　青蘆尖

七診　陽氣上逆不平，面色浮黃，筋脈跳躍。此由血去陰傷，不能涵養。再培土養肝。

生於術　白茯苓　白蒺藜　黑豆衣　冬瓜子　生米仁　晚蠶砂　海蛤殼　炒竹茹

八診　神情稍振，面色浮黃稍退。再培土養肝，仍參理濕。

於朮　黑豆衣　女貞子　茯苓　生薏仁　澤瀉　蠶砂　海蛤殼　炒竹茹　白蒺藜　生山藥


<h2>卷十四</h2>

<h2>驚悸</h2>
王（左）　陰虛夾痰，膽胃失降，肝陽暗動。每至將寐，輒作驚惕。擬介類以鎮肝潛陽。

炙龜板（五錢）　煅磁石（三錢）　茯神（三錢）　酒炒杭白芍（一錢五分）　生牡蠣（四錢）　煅龍齒（三錢）　黑豆衣（三錢）　薄橘紅（一錢）　金器（一件懸煎）

某　上年眩暈心跳，甚至心氣昏糊，經壯水涵木而化肝熱，諸恙較前大退。
惟心悸仍未霍全，時覺膽怯。肝膽皆木也，肝木上升，膽木下降，是為和平。惟肝升太過，則膽降不及，膽木漂拔，自然氣餒，膽病、實肝病也。經云、虛則補其母。木之母，水也。所以降膽必先熄肝，熄肝必先滋腎。

炙龜板（十二兩）　炒棗仁（三兩）　朱茯神（三兩）　丹皮（二兩）　石決明（五兩）　女貞子（酒蒸三兩）　潼沙苑（酒炒三兩）　白歸身（酒炒二兩）　炒萸肉（一兩五錢）　炙鱉甲（十兩）　生山藥（三兩）　柏子霜（三兩）　奎黨參（五兩）　遠志肉（六錢）　大生地（六兩）　熟地（二兩）　煅磁石（四兩）　肥玉竹（三兩）　杭白芍（酒炒三兩）　生於術（一兩五錢木香二錢煎汁收入）　辰天冬（二兩）　辰麥冬（三兩）　杜仲（三兩）　西洋參（一兩）　生甘草（七錢）　干橘葉（一兩）　龍眼肉（三兩）

以清阿膠四兩酒化收膏，每晨服一調羹，開水沖化。

楊（媼）　心悸跳蕩，時為不寐，偏左頭痛，腰股作酸。脈弦尺澀。陽升不熄。擬熄肝寧神。

朱茯神（三錢）　煅龍齒（三錢）　酒炒杭白芍（一錢五分）　黑豆衣（三錢）　炒棗仁（二錢）　夜交藤（三錢）　柏子霜（三錢）　滁菊花（三錢）　天王補心丹（三錢先服另五錢包煎）

經（左）　精水不足，肝腸上升，頭暈有時噁心，寐中往往驚跳。宜育陰熄肝。

大生地（四錢）　酒炒杭白芍（一錢五分）　鉤鉤（三錢）　滁菊花（一錢五分）　朱茯神（三錢）　黑豆衣（三錢）　生牡蠣（五錢）　白蒺藜（三錢）　丹皮（二錢）　金器（一件懸煎）

二診　育陰熄肝，陽升不熄，頭疼耳痛震鳴，寐中驚跳，溲後輒帶精濁。腎陰不足。欲制其陽，當育其陰。

大生地（四錢）　生牡蠣（五錢）　粉丹皮（二錢）　黑豆衣（三錢）　生龜板（四錢）　生白芍（一錢五分）　生山藥（三錢）　女貞子（酒蒸三錢）　潼沙苑（鹽水炒三錢）　茯神（三錢）　蓮鬚（一錢）

三診　素體濕盛，陰膩之藥，不能任受。頭痛耳鳴，寐中驚跳。既不能壯水和陽，宜清泄甲木。

桑葉（一錢）　滁菊花（二錢）　白蒺藜（鹽水炒三錢）　女貞子（三錢酒蒸）　製半夏（一錢五分）　丹皮（二錢）　橘白（一錢）　白茯苓（三錢）　黑豆衣（三錢）　石決明（四錢）　穀芽（檀香汁炒二錢）

嚴（右）　風陽不平，心悸多恐，乙木過升，甲木不降也。

阿膠珠（二錢）　辰麥冬（三錢）　炒棗仁（二錢）　酒炒杭白芍（一錢五分）　女貞子（三錢酒蒸）　鉤鉤（三錢）　辰茯神（三錢）　黑豆衣（三錢）　柏子霜（三錢）

居（左）　驚動膽木，神情擾亂，幸而循止。脈形左大。肝火尚未平靖。重以鎮之，清以泄之。

桑葉　山梔　炒棗仁　白芍　白蒺藜　煅龍齒　丹皮　鉤鉤　朱茯神　石決明　金器　天王補心丹

（原注）病由半夜睡中，經人喚醒變驚而起。

某　胸中如阻，時或恐怖。此痰阻胃中。

溫膽湯加炒栝蔞白蒺藜蛤殼石決明薑汁竹瀝。不愈加濂珠辰砂血珀三味，研末調服。

某　每至睡醒，輒作驚跳，甚則神情迷鈍，良久方清。風痰交熾也。

導痰湯去甘草，加竹茹茯神白蒺藜殭蠶明天麻蛤粉。

某　脈症相安，然陽氣仍復上升，皆由木失滋涵。再滋腎養肝，寧神熄木。

阿膠（二錢）　夜交藤（四錢）　黑豆衣（三錢）　炒棗仁（二錢）　煅龍齒（三錢）　酒炒女貞子（三錢）　酒炒杭白芍（一錢五分）　滁菊花（一錢五分）　海蛤粉（三錢）　淮小麥（五錢）　糯稻根（五錢）　天王補心丹（三錢晨服四錢包煎）

二診　寐得稍安，飲食如常。育陰熄肝，再望應手。

阿膠珠（三錢）　朱茯神（三錢）　夜交藤（三錢）　酒炒杭白芍（一錢五分）　酒炒女貞子（三錢）　炒棗仁（二錢）　煅青龍齒（三錢）　柏子霜（三錢）　淮小麥（五錢）　金器（一件）

三診　腰為腎府，腿股為奇脈所轄，腰股作酸，腎虛已著。厥陰之脈上額交巔，肝用在左而主血，偏左頭痛，血虛木旺，亦屬顯然。心悸跳蕩，時為不寐，水虧風陽撼擾，所謂曲直動搖，風之象也。滋腎水以熄風，治之定理。

生熟地　粉歸身　滁菊花　肥玉竹　奎黨參　酒炒杭白芍　潼沙苑（鹽水炒）　澤瀉　柏子霜　辰麥冬　生於術　生甘草　黑豆衣　西洋參　朱茯神　川石斛　炒棗仁　煅龍齒　夜交藤　厚杜仲　甘杞子　生山藥　煅磁石　粉丹皮　石決明　酒炒女貞子　菟絲子（鹽水炒）　清阿膠（四兩）　龜板膠（三兩）　鹿角膠（一兩）

以三膠溶化收膏，每晨服七八錢，開水化服。


<h2>不寐</h2>
（附多寐）

沈（右）　便泄稍減，土中之木稍泄，而肝木究未疏和，左脈沉弦，腹仍㽲痛。木旺則胃土失降，胸脘窒悶。入夜不寐，所謂胃不和則寐不安也。

杭白芍（二錢防風一錢煎汁炒）　制香附　炒透半夏曲　炒枳殼　木瓜皮　廣木香　廣皮　白蒺藜　辰茯神

邵（右）　脘腹脹滿，面浮肌腫，寤難成寐。木旺脾虛，濕隨氣溢。擬調氣運濕，寧神熄肝。

大腹皮　茯苓皮　砂仁　炒棗仁（二錢）　生薏仁（三錢）　上廣皮　金鈴子　香附　冬瓜子（四錢炒）　炙內金（一錢五分）

又　脘腹脹滿稍舒，面浮較退，而氣從上衝，則神煩不寐，口渴舌燥。沖氣上逆。再育陰養肝。

阿膠珠（三錢）　川雅連（三分）　煅磁石（三錢）　炙生地（四錢）　朱茯神（三錢）　干橘葉（一錢五分）　白芍（二錢土炒）　香附（二錢醋炒）　雞子黃（一枚調沖）

又　氣火稍平，逆氣上衝大減，寐亦略安，脘腹略覺寬舒。再育陰以平氣火，參泄木調氣。

阿膠珠（三錢）　川雅連（三分淡吳萸七粒同炒）　炙生地（四錢）　炒棗仁（二錢）　金鈴子（一錢五分）　香附（二錢醋炒）　白芍（一錢五分土炒）　橘葉（一錢五分）　朱茯神（三錢）　雞子黃（一枚調沖）

李（左）　抱痛西河，木失條達，肝胃不協。由噯噫泛酸而致咽中如阻，寤不成寐，心煩火升作厥。陽神擾攘。擬寧神熄肝參以化痰。

竹瀝半夏（二錢）　橘紅（一錢）　煅龍齒（三錢）　枳實（一錢）　茯苓神（各三錢）　酸棗仁（二錢川連二分煎汁炒）　竹茹（一錢）　陳膽星（七分）　黑山梔（三錢）　夜交藤（四錢）　竹瀝（七錢）　薑汁（少許）

又　化痰寧神，仍難安寐，咽中如阻，氣撐噯噫，頻轉矢氣。陽升不熄，脾胃氣弱。擬扶土抑木，育陰寧神。

奎黨參（三錢）　大熟地（砂仁炙四錢）　朱茯神（三錢）　煅龍齒（三錢）　杭白芍（一錢五分）　法半夏（一錢五分）　炙黑草（五分）　炒棗仁（二錢）　遠志肉（五分）　夜交藤（三錢）　橘紅（一錢）

翁（左）　心腎兩虛，神不守舍，多夢紛紜。每至暮夜，溲數且多。宜從心腎並調。

炙龜板（五錢）　茯苓神（各二錢）　石菖蒲（二分）　黨參（三錢）　煅龍骨（三錢）　炙螵蛸（三錢）　白歸身（酒炒二錢）　遠志肉（五分）　炒棗仁（二錢）　柏子霜（三錢）　龍眼肉（四枚）

右　經云、陽入於陰則寐，陰出之陽則寤。胃有濕痰，甲木不降，肝陽暗動，將寐之際，體輒跳動，以陽入於陰，而膽陽不降，致陽欲入而不能遽入也。痰在肝胃。擬化痰通降，陽氣自潛入陰中。

製半夏　炒枳實　茯苓神　白蒺藜　澤瀉　橘紅　陳膽星　海蛤殼　白殭蠶　薑汁

左　痰飲客於膽府。自汗不能眠。

製半夏　川連　乾薑　炒秫米　遠志肉　炒棗仁

右　痰火不寐。前意出入，以覘動靜。

粉丹皮　炒枳實　天竺黃　上廣皮　陳膽星　羚羊片　雲茯苓　黑山梔　製半夏　炒竹茹

經蓮山太守　體豐於外，氣瘠於內，氣弱則脾土少運，生濕生痰。
痰生於脾，貯於胃，胃為中樞，升降陰陽，於此交通。心火俯宅坎中，腎水上注離內，此坎離之既濟也。水火不濟，不能成寐，人盡知之。不知水火之不濟，非水火之不欲濟也，有阻我水火相交之道者，中樞是也。肝木左升，膽木右降，兩相配合。今中虛挾痰，則胃土少降，膽木不能飛渡中樞而從下行，於是肝木升多，膽木降少，肝升太過矣。
太過而不生風、不鼓動陽氣也得乎。膽木升浮，上為耳聾等症。病緒雖繁，不越氣虛挾痰也。脈左弱緩大，右關帶滑。問與切亦屬相符。治法當務其要，不寐是也。經云、胃不和則臥不安。古聖於不寐之病，不曰心腎，獨曰胃不和，豈無意哉。中樞之論，非臆說也。明者當能察之。

臺參鬚　炒枳實　甜廣皮　煅牡蠣　晚蠶砂　茯苓神　炒竹茹　炒棗仁　煅龍齒　白蒺藜　上濂珠（三分）　西血珀（二分）　川貝母（一錢五分三味研末蜜水調服）

左　心、火也，居於上腎水也，居於下。
火炎上，水吸之而下行。水淪下，火挈之而上溉。心腎兩虧，水不能吸火下行，而紛紜多夢。火不能挈水上溉，而精輒自出。再交心腎。

朱茯苓　炒棗仁　左牡蠣（鹽水炒）　柏子霜　塊辰砂　煅龍骨　潼沙苑　珍珠母　天王補心丹（晨服三錢）

又　驚動膽木，致乙木上升，甲木不降。一身之氣，升多降少，則離火不能下行，自致坎水不能上承，離不中虛，坎不中滿，是為未濟，未有水火不濟而能安寐者。風陽既盛，所有濕痰，鼓擊上行，襲入脾絡，言語謇澀，以脾脈散舌下故也。前法兼化風痰。

臺參鬚　炒棗仁　遠志肉　白蒺藜　茯苓神　煅龍齒　大麥冬　九節菖蒲　廣橘紅　白殭蠶　淮小麥　金器（懸煎）

龍宗師　人有陽氣，陰之使也。
人有陰氣，陽之守也。故陽氣常升，水吸之而下行，陽氣無炎上之憂。陰氣常降，陽挈之而上升，陰氣無下泄之患。心為離火，腎為坎水，離在上而坎在下，離抱坎而中虛，坎承離而中滿，太過者病，不及者亦病，陰陽配合，本不得一毫偏勝於其間也。姜附過劑以耗陰氣，則在下之水，不克吸陽以下行，病遂以不寐始。陽勝於陰，由此而基。
夫陽乃火之屬，容易化風，經謂風善行而數變，陽之性毋乃類是。陰傷不能制伏其陽，致陽氣遊行背部及腹，時有熱氣注射，而熱卻不甚，但覺溫溫液液。以陽鄰於火，而究非火也，故曰背為陽，腹為陰，以陽從陽，背熱宜也。而涉於腹也何居，則以陰弱而陽乘之也。惟逢得寐，其熱暫平，以水火既濟，陰陽相紐，足以收其散越也。若陽氣久亢無制，從陽化風，恐貽痱中之憂。
差喜右脈濡緩，左寸關雖弦大，左尺細微，沉候有神，乃陰氣足以內守之徵。歷進育陰酸收之品，所見甚高。惟是花甲之年，腎經之水，能保不虛，已屬不易，何易言盈。況陽之有餘，即是陰之不足，以酸收之，陽雖暫斂，未必常能潛伏。茲擬前人取氣不取味之法，專以水介至陰之屬，吸引陽氣下行，使升降各得其常，病當循愈。特春升雷且發聲之際，勢難遽奏全功，一陰來復，當占勿藥也。

玳瑁　珍珠母　龜甲心　炙鱉甲　煅牡蠣　煅龍齒　海蛤粉　白芍　女貞子　朱茯神　澤瀉

復診　昨引陽氣下行，原欲其陽伏陰中，而成既濟。
乃地氣升發，昨為驚蟄，陽氣正在勃動，晚間依然未睡，胸中不舒，稍稍咳痰，頓覺爽適，陽氣兩晝一夜未潛，右寸關脈頓洪大，沉取甚滑。夫以陽升之故，脈象遽隨之而大，此陽系是虛陽無疑。而關部獨滑，滑則為痰，蓋津液為陽氣所煉，凝成膠濁，胃中有痰，一定之理。心在上，腎在下，上下相交，惟胃中為交通之路，然後可以接合。今潛之而未能潛，必以交通之路，有所窒礙。擬從前意兼泄痰熱，通其道以成水火既濟之功。

玳瑁　煅龍齒　珍珠母　栝蔞皮　川貝母　膽星　羚羊片　海蛤粉　夜合花　製半夏　焦秫米　竹瀝

某　衛氣行於陽則寤，行於陰則寐。寐少寤多，衛之氣偏於陽分，不入於陰，陰虛不能戀陽，陽不下潛。舍補陰別無他法。

黑歸脾湯加龜板製半夏秫米，另服磁朱丸。

郁（左）　夜不成寐，脈細左關微弦右關帶滑。心、離火也，腎、坎水也，離在上，坎在下，上下交通，其樞在胃，胃中為濕痰所據，則坎離相交之道路阻梗，遂致水火不能相媾，所有濕痰，悉借肝火而鼓動。欲媾陰陽，當通胃府，欲通胃府，當化濕痰，特黏膩之物，斷難立予蕩除，探手成功耳。

製半夏　廣皮　枳實　煅龍齒　知母　茯苓　白蒺藜　竹茹　上徭桂（二分）　川雅連（四分二味研細飯糊為丸開水先下）

復診　驚動膽木，甲木漂拔，乙木過升，致陽氣有升無降。日久不寐，脈弦膚腫，經所謂熱勝則腫也。升降乖違，而欲其水火相濟也得乎。擬專降膽木，使升降各得其常。

製半夏　廣皮　茯苓　枳實　竹茹　辰砂　天竹黃　珍珠母　煅龍齒　煅磁石

另濂珠二分，辰砂一分，川貝三分，三味研末調服。

孫（左）　脾腎兩虛，飲食生痰，痰阻為喘者久。茲值春升之際，痰憑木火之勢而化為熱，以致竟夜不能交睫。脈左尺不藏，苔黃舌紅，龍相亦動。擬潛陽和陽，參以苦泄。

川雅連（酸棗仁同炒）　製半夏　竹茹（鹽水炒）　知母　茯苓神　炒枳實　上濂珠（三分）　川貝母（五分二味研末調服）

廉（右）　膽胃不降，水火不能交合。不寐眩暈，足膝軟弱。下虛上實，圖治不易。

人參鬚　廣皮　茯苓神　炒牛膝　煅龍齒　炒竹茹　製半夏　枳實　煨天麻　金毛脊　夜交藤　杜仲

又　陽氣時升時降，不寐時重時輕。法不外乎交合水火，熄肝化痰。

人參鬚　砂仁　炒棗仁　茯苓神　鉤鉤　炒枳實　橘皮　煅龍齒　製半夏　天麻　上徭桂　川連（二味研末飯丸）

某　體豐多濕，濕土生痰，痰盛則水火之升降被阻而為不寐也。

製半夏（三錢）　橘皮（一錢）　炒竹茹（一錢）　煅龍齒（三錢）　焦秫米（二錢）　枳實（一錢）　茯苓神（辰砂拌各二錢）　夜合花（三錢）　遠志（甘草湯拌炒五分）

楊（左）　腎水不足，耳常虛鳴，寤難成寐，痰多欲咳，行動氣輒上逆。腎虛水火不能相濟，火越於上，煉液成痰，所以痰多而欲咳也。擬升降水火，兼化痰熱。

朱茯神　夜交藤　川貝母　冬瓜子　炒棗仁　煅龍齒　海蛤粉　天花粉　天王補心丹（五錢絹包入煎三錢開水先服）

又　寐得稍安，耳鳴腰背痠楚，稍涉勞勩，遺精復發，多思妄慮。皆由腎水不足，肝木上升太過，膽木決斷無權。擬滋腎養肝，交合心腎。

生龜板（六錢）　茯神（三錢）　煅龍齒（三錢）　厚杜仲（三錢）　沙苑（鹽水炒三錢）　穭豆衣（三錢）　大生地（四錢）　炒棗仁（二錢）　生牡蠣（六錢）　川貝母（二錢）

又　陰虛氣弱，氣不運旋。陰柔之藥，尚覺呆滯，宜以退為進。

大生地（砂仁炙四錢）　新會皮（一錢）　炒棗仁（二錢）　杭白芍（一錢五分）　潼沙苑（三錢）　生山藥（三錢）　茯苓神（各二錢）　沉香曲（二錢炒）　厚杜仲（三錢）　生熟穀芽（檀香湯炒各一錢五分）

又　滋水寧神，脈症相安。前法擴充之。

大生地（砂仁炙四錢）　潼沙苑（鹽水炒三錢）　製半夏（一錢五分）　茯神（三錢）　生牡蠣（四錢）　柏子霜（二錢）　炙龜板（四錢）　炒棗仁（二錢）　甘杞子（三錢）　厚杜仲（三錢）　杭白芍（一錢五分酒炒）　上廣皮（一錢）　女貞子（三錢酒蒸）

又　神能守舍，而肺感風邪，咳雖不甚，咽癢痰出不爽。藥宜以退為進。

杏仁泥（三錢）　川貝母（二錢）　池菊花（一錢五分）　橘紅（一錢）　冬瓜子（三錢）　茯苓（三錢）　桔梗（八分）　桑葉（一錢）　生梨肉（一兩）　枇杷葉（四片）

某　大病之後，元氣未復。茲以驚動肝膽，心悸少寐。脈細左弦。宜寧神以潛陽氣。

人參鬚（另煎沖一錢）　於朮炭（一錢五分）　炒棗仁（二錢）　茯苓（重辰砂拌三錢）　白歸身（二錢）　煅龍齒（三錢）　川斷肉（三錢）　炒牛膝（三錢）　厚杜仲（三錢）　炒白芍（一錢五分）　橘皮絡（各一錢）

左　身發㾦疹，竟夜不能交睫。此痰濕熱蘊於胃中，胃不和則臥不安。

煅龍齒　山梔　竹茹　製半夏　殭蠶　赤白苓　地骨皮　丹皮　知母　炒棗仁　廣皮

周（左）　腎本封藏不固，秋冬收藏之令，陰氣不能收攝，輒痰多咳嗽。茲以外感濕熱之後，痰多咳甚，寤難成寐。脈象弦滑。此由病後濕化為痰，痰在胃中，則膽寒肝熱。擬化痰寧神。

製半夏（一錢五分）　炒竹茹（一錢五分）　白茯苓（三錢）　廣橘紅（一錢）　夜交藤（四錢）　陳膽星（六分）　炒枳實（一錢）　炒棗仁（二錢）　炒蘇子（三錢）　竹瀝（七錢）　薑汁（少許）

又　化痰和中，以溫膽氣，寐得稍安，痰亦略少。再降膽胃而蠲痰飲。

陳膽星（四分）　炒枳實（一錢）　炒蘇子（三錢）　廣橘紅（一錢）　雲茯苓（三錢）　旋覆花（二錢絹包）　炒棗仁（二錢）　炒於朮（一錢五分）　炒竹茹（一錢五分）　製半夏（一錢五分）　遠志肉（五分）

楊（左）　陽升不潛，介類所以潛陽，升水即以降火，投劑之後，竟能安睡。
腎為封藏之本，腠理不密，動輒多汗。偶或遺泄，即發腰痛，以腰為腎府也。惡寒兩足尤甚。陽甚於內，逼陰於外，自覺汗者，非真汗也。自幼頭痛目疾，稟先不足。久坐尾閭作痛，尾閭為督脈起處，腎虛則空及奇脈，亦屬定理。但痰濕素盛，宜從陰柔藥中，參以和平蠲飲。

大熟地（八兩）　粉丹皮（一兩）　夜交藤（二兩）　炙綿耆（三兩）　白茯苓（三兩）　大生地（四兩）　潼沙苑（鹽水炒二兩）　厚杜仲（二兩）　金毛脊（去毛切二兩）　製半夏（一兩五錢）　白歸身（一兩酒炒）　杭白芍（三兩酒炒）　海蛤粉（三兩包）　生山藥（一兩）　甜廣皮（一兩）　川貝母（一兩）　生鱉甲（十兩）　棗仁（炒研一兩）　雞頭子（一兩）　煅龍齒（二兩）　生牡蠣（八兩）　奎黨參（三兩）　炒於朮（二兩）　女貞子（一兩酒炒）　甘杞子（二兩）

以清阿膠三兩，龜板膠六兩，酒化收膏。

黃（左）　頭目昏蒙，噁心胃鈍。連宵不寐陽升不平，胃土失和。治以和胃熄肝。

製半夏（一錢五分）　上廣皮（一錢）　炒秫米（二錢包）　茯苓神（各二錢）　炒竹茹（一錢）　煅龍齒（三錢）　白蒺藜（三錢）　炒棗仁（二錢）　夜交藤（四錢）

又　寤不成寐，頭目昏蒙。皆由真水不足，水不濟火。前法再擴充之。

炒棗仁　辰茯神　杞子　柏子霜　辰麥冬　珍珠母　辰燈心

又　寐得稍安，而水火不易交接。再參升降水火法。

朱茯神（三錢）　夜交藤（四錢）　川雅連（三分）　焦秫米（二錢）　辰燈心（三分）　炒棗仁（二錢）　煅龍齒（三錢）　上徭桂（去粗皮研後入一分五釐）　製半夏（一錢五分）

李（左）　向有肝陽，茲以情志拂逆，更兼一陽來復，肝陽上升，連宵不寐。症屬內因，急宜開展襟懷，以遂其肝木條達之性。

棗仁（炒研二錢）　煅龍齒（一錢）　白芍（一錢五分）　石決明（四錢）　夜交藤（四錢）　朱茯神（三錢）　甘草（三分）　柏子仁（三錢去油）　硃砂安神丸（三錢開水先下）

二診　上升之陽漸平，寤得成寐。然肝體已虛，再從下柔養。

龜板　白芍　生熟草　黑豆衣　夜交藤　生地　茯神　女貞子　粉丹皮　穀芽

朱（左）　鹹寒育陰，苦泄降火，連宵得寐，遺泄未來。藥既應手，宜再擴充。

棗仁（膽汁炒二錢）　煅龍齒（四錢）　龜甲心（炙先煎六錢）　珍珠母（醋煅）　半夏（膽汁炒二錢）　生牡蠣（四錢）　丹皮（二錢）　桑葉（七分）　百合心（辰砂拌四錢）　硃砂安神丸（二錢開水先下）

王（右）　隔宿之事，尚能記憶，神不昏也。神既不昏，而終日酣眠，呼之不應，斷無如此睡狀也。面青，脈左大，舌無華。此中氣無權，陽氣盡從上冒，則腎陰不能上交，陽氣浮而少陰病矣。金匱惟少陰有但欲寐之條，茲用桂枝湯以和陽，參介類潛伏，但陰不與陽交，陽不與陰接，再進一層，即是陰陽脫離之局，可憂者在此。

桂枝（七分）　杭白芍（三錢炙甘草三分煎汁拌炒）　煅龍齒（三錢）　左牡蠣（七錢）　製半夏（二錢）　老生薑（二片）　大棗（二枚）

二診　矇昧稍清，面青較退，左脈稍斂，而仍神迷如睡，時帶錯語。陽氣上冒未平，煉液成痰，神機愈蔽。擬潛陽之中，參開鬱化痰，必得績效，方能許治。

桂枝（三分白芍一錢五分同炒）　左牡蠣（一兩）　鬱金（五分磨沖）　香附（研一錢五分）　炒範志曲（一錢五分）　茯苓（五錢）　煅龍骨（三錢）　炒枳實（一錢）　橘紅（一錢）　淮小麥（七錢）

三診　陽氣稍潛，上則耳鳴大減，下則大便通行，坎離稍濟，矇昧略清，面色青晦稍退，舌稍華澤。惟中脘尚覺作痛，右關脈稍覺沉實。中虛宿垢未清，陰陽稍通，坎離仍未互抱。擬從陽引陰，從陰引陽，仍參磨滯之品，合於胃府以通為降之旨。

人參鬚（另煎沖四分）　橘紅（一錢）　鬱金（五分磨沖）　炒範志曲（一錢五分）　枳實（五分磨沖）　生香附（一錢五分研）　牡蠣（一兩）　茯苓（三錢）　製半夏（二錢）　煅龍骨（三錢）　孔聖枕中丹（三錢先服）

四診　矇混迷睡大退，目光漸覺靈動，面色青晦亦漸轉華。其為陽氣上冒，不能下交於陰，致少陰之氣不能上承，確然可見。中脘拒按已化，雖屬積滯下行，未始非土中之木得泄而然也。惟遍身作痛，良由營血失於涵養，肝風入於筋絡。再用參歸桂枝湯出入，仍參介類潛陽。

人參鬚（另煎沖八分）　川桂枝（三分）　橘絡（紅花湯拌炒一錢）　煅龍齒（三錢）　左秦艽（一錢五分）　白芍（一錢五分）　煅牡蠣（八錢）　桑寄生（三錢炒）　當歸（二錢炒）　孔聖枕中丹（三錢開水送下先服）

五診　矇昧已退，胃亦略起。然言語間有錯雜，心中懊煩。當屬陽氣撼擾，再參寧神。

云茯神（三錢）　辰砂（三錢包）　白蒺藜（去刺炒三錢）　棗仁（炒打二錢）　制香附（二錢）　縮砂仁（研後入七分）　石決明（四錢）　龍骨（炒打三錢）　白芍（一錢五分與桂枝三分同炒）　人參鬚（五分）　龍眼肉（四個）　左牡蠣（五錢）

六診　神氣漸得如常，胃亦漸醒，浮冒之陽既得下潛，所以大便不攻自下者屢矣。但遍體作痛，是血虛風行入絡。宜養血和絡，所謂治風先治血也。

川桂枝（四分）　白芍（一錢五分炙甘草三分煎汁拌炒）　白蒺藜（去刺炒三錢）　人參鬚（另煎沖七分）　桑寄生（三錢酒炒）　川斷肉（三錢）　炒秦艽（一錢五分）　橘紅（一錢紅花湯炒）　全當歸（三錢酒炒）　桑枝（七錢酒炒）　絲瓜絡（二錢酒炒）

七診　大便甚艱，究之不攻而能暢解，肝火得以下行，面色已轉神漸靈慧。惟腹中作痛，遍體痠疼。絡中為風所阻，肝氣亦未疏和。再養其體，勿疏其用。

白歸身（三錢）　炒杞子（三錢）　香附（二錢醋炒）　潼沙苑（三錢）　火麻仁（二錢）　金鈴子（一錢五分）　整砂仁（七分後入）　杭白芍（二錢酒炒）　青皮（一錢醋炒）　桑寄生（三錢）

服二帖後去青皮歸身，加棗仁二錢，辰茯神三錢，煅龍齒四錢，夜交藤四錢。


<h2>汗</h2>
曹子藩　六脈濡細，而模糊不爽，舌苔薄白，中心帶黃，而頗覺黏膩稍一動作，輒易汗出。
若果陽虛，何得酬應紛繁，不存畏葸。豈衛外之陽，與運用之陽，一而二耶。無此理也。所以然者，汗為心液，液貴收藏。今體中之濕有餘，兼復嗜飲，酒性升熱，遂致胃中之濕熱熏蒸，迫液外泄，汗出過多，實不在自汗盜汗之例。如護衛其陽，固表益氣，則濕不能泄。若斂攝其陰，壯水益腎，則濕滯不行。兩者皆足以生他變也。治汗之法，惟祛其熱不使熏蒸，兼引導其濕熱下行，使熏蒸於胃者，從膀胱而滲泄，則不止其汗而汗自止矣。

地骨皮（三錢桂枝三分煎汁收入）　滑石（四錢）　茯苓（四錢）　澤瀉（一錢五分）　豬苓（二錢）　枇杷葉（四片去毛）　浮小麥（一兩煎湯代水）

梁（左）　疊進黃耆建中湯，咳嗽盜汗俱減。然痰澀不爽，每至半飢，其咳即甚，形體惡寒，脈象細弱。陰傷及陽，以甘藥補中。

炙綿耆（三錢）　生甘草（七分）　甜杏仁（三錢）　茯苓（三錢）　橘紅（一錢）　奎黨參（三錢）　淮小麥（五錢）　胡桃肉（一枚）　南棗（四枚）

二診　吐血之後，陰傷及陽，盜汗雖止，而形體惡寒，咽中如阻，即欲嗆咳，胃納不起。投以建中，中氣仍然不振，脈象細弱。良由陰陽並虛，少陰之脈貫喉，中氣下根於腎，所以腎陰虛而咽中不舒胃氣不振也。湯丸並進，上下分治。

炙綿耆（三錢）　炙黑草（四分）　菟絲子（鹽水炒三錢）　懷牛膝（鹽水炒三錢）　奎黨參（三錢）　白茯苓（三錢）　炒萸肉（二錢）　都氣丸（四錢二次服）

三診　久虛不復，稍飢則咳甚，胃氣不能振作。擬以麥門冬湯養其肺胃，仍以丸藥入下，以攝腎陰。

臺參鬚（一錢）　青鹽半夏（一錢）海蛤粉（三錢）　車前子（鹽水炒二錢）　大麥冬（三錢）　生熟草（各二分）　白茯苓（三錢）　牛膝（鹽水炒三錢）　左歸丸（三錢先服）

四診　脈細弱少神，咳甚不減，痰多白膩。食入運化遲鈍。陰傷及陽，肺脾腎俱損。再攝其下。

桂枝（四分）　巴戟肉（三錢）　車前子（二錢）　五味子（三分）　左歸丸（三錢先服）　茯苓（三錢）　牛膝（三錢）　菟絲子（三錢）　炙草（四分二味另服）

張　向有肝氣，腹時脹滿。春升之際，更起嗆咳，痰黏而稠，寐則泠泠汗出。脈數細弦。肝藏之氣，逆犯太陰，肺為水之上源，恐水源失化，而入損門。

阿膠　東白芍　牡蠣　玉竹　生草　蛤黛散　川貝母　碧桃干　淮小麥　南棗　枇杷葉

二診　養肝保肺，固表和陽，咳嗽減疏，盜汗大退。的是肝木衝突之餘，木叩金鳴，陽不固攝。效方擴充。

肥玉竹　川貝母　生白芍　青蛤散　生甘草　阿膠　生地　牡蠣　南棗　淮小麥　炙枇杷葉

三診　咳嗽盜汗俱減，脈仍細數。陰虛不復。效方進退再期應手。

大生地　杭白芍　蛤黛散　肥玉竹　煅牡蠣　阿膠珠　川貝母　大麥冬　淮小麥　南棗　枇杷葉（蜜炙）

右　潛陽寧神，轟熱盜汗猶然不退，手指帶腫，口燥欲飲。適在經前，乳房作痛。脈數而弦。陽氣不收。再育陰瀉火固表。

生於術　柏子仁　煅牡蠣　麻黃根（四分）　法半夏　炙五味　炒棗仁　北沙參　浮小麥（一兩煎湯代水）　當歸六黃丸　

陳（左）　伏暑之後，濕邪久戀，熏蒸陽明，汗出不止，遺泄頻來。亦屬濕擾精宮耳。

地骨皮（三錢桂枝三分煎汁拌）　赤茯苓　生米仁　建澤瀉　滑石塊　沉香曲　木豬苓　淡黃芩　川萆薢　製半夏　川通草　上廣皮　淮小麥（一兩五錢煎湯代水）

二診　汗泄得減，時仍遺泄。濕熱熏蒸於上，復擾於下也。

地骨皮（三錢桂枝同炒）　豬苓（二錢）　生米仁（四錢）　澤瀉（一錢五分鹽水炒）　川萆薢（二錢）　黃柏（鹽水炒一錢）　砂仁（七分）　廣皮（一錢）　大淡菜（二隻）　浮小麥（一兩）

吳（左）　病後自汗，咽中牽膩，有時火從上升，則肌膚灼熱。脈數軟滑。此甲木與戊土不降，而乙木獨升。恐損久不復。

製半夏（一錢五分）　雲茯苓（四錢）　海蛤粉（三錢包）　地骨皮（桂枝四分煎汁收入）　福澤瀉（一錢五分）　廣皮（一錢）　栝蔞皮（三錢）　枇杷葉（去毛二片）　鮮竹茹（一錢五分薑汁炒）　淮小麥（一兩煎湯代水）

某（左）　口膩舌濁苔白，而中心光剝。中氣不足，水穀之氣，化津者少，化濕者多，有諸內則形諸外矣。濕蒸為汗，與陽虛表不固者有殊。

人參鬚（四分）　製半夏（一錢五分）　枳實（一錢五分）　橘皮（一錢）　茯苓（三錢）　廣藿香（二錢）　野於朮（一錢五分）　澤瀉（一錢五分）　白蔻仁（七分後入）　川桂枝（四分）　地骨皮（二錢桂枝同炒）


<h2>𩞄雜</h2>
徐（右）　先發肝厥，既而𩞄雜脘痛，湧涎少寐。皆木鬱之極，致肝陽沖胃。刻當經行之後，帶下如注，以奇脈隸於肝，肝病則奇脈不能固攝矣。先從肝胃主治。

制香附（二錢）　炒枳殼（一錢）　潼沙苑（四錢）　左金丸（五分）　豆蔻花（五分）　朱茯神（三錢）　煅牡蠣（四錢）　炒白芍（一錢五分）　金鈴子（一錢五分）

右　涎下略少，仍然不止，𩞄雜易飢，足軟腰痠，腹時脹滿。沖氣不和，衝脈不固。再攝奇脈，兼參調氣。

炒鬆熟地　當歸炭　炙艾葉　烏賊骨　茯苓　酒炒白芍　阿膠珠　公丁香　旱蓮草　淮小麥

右　產後血虛不復，收藏不固，不時咳嗽。茲則寅卯之交，咳嗆更甚，心𩞄頭暈腹滿。脈虛弦，左尺細澀。陽氣升多降少，擬育陰封固。

南沙參（四錢）　炙生地（三錢）　川貝母（二錢）　潼沙苑（鹽水炒三錢）　阿膠珠（二錢）　杭白芍（酒炒一錢五分）　海蛤粉（三錢）　黑豆衣（三錢）　生熟草（各二分）　淮小麥（五錢）

左　不時𩞄雜，頭暈心悸，足脛帶腫。此經血不足，肝陽有餘，木撼中州，土德暗損。宜從肝胃主治。

朱茯神　炒棗仁　白蒺藜　土炒白芍　真珠母　五加皮　左金丸

居（右）　中州痞阻吞酸𩞄雜。木鬱土中，宜和肝胃。

金鈴子　赤白芍　炒枳殼　甜廣皮　左金丸　製半夏　白蒺藜　香櫞皮　淮小麥

周（右）　火時上升，不寐頭痛𩞄雜，甚則脘痛。脈弦舌光。陽升不熄。擬寧神和陽。

炒棗仁（二錢研）　煅龍齒（三錢）　杭白芍（一錢五分酒炒）　女貞子（三錢酒蒸）　朱茯神（三錢）　珍珠母（四錢）　夜交藤（四錢）　木瓜皮（一錢炒）

宋（女）　脘痛偏左為甚，時為𩞄雜，脈象細弦。肝胃不和。當平肝和胃。

香附（二錢）　白芍（一錢五分土炒）　砂仁（五分）　茯神（三錢）　金鈴子（一錢五分）　干橘葉（一錢五分）　炙草（五分）　炒棗仁（二錢）　大南棗（三枚）　淮小麥（五錢）

又　脘痛不止。有時𩞄雜湧涎。肝陽沖侮胃土，致胃中陽氣不旋。前法擴充之。

青皮（一錢醋炒）　制香附（二錢）　淡吳萸（三分）　白蒺藜（三錢）　炒棗仁（二錢）　白芍（二錢土炒）　川楝子（一錢五分）　延胡索（一錢五分）　炙黑草（三分）　茯神（三錢）　淮小麥（五錢）　大南棗（三枚）　

許（右）　中脘作痛，兩脅脹滿，𩞄雜而不能食。兩關脈弦。肝胃不和。擬平肝調氣和胃。

制香附（二錢）　延胡索（一錢五分）　川雅連（三分淡吳萸四分同炒）　橘皮（一錢）　炒枳殼（一錢）　川楝子（一錢五分）　白芍（一錢五分土炒）　砂仁（五分）　香櫞皮（一錢）


<h2>癲癇</h2>
（附悲哭喜笑）

某　眩暈跌僕，湧涎肢搐，發則不及備，過則如常人。此風痰入絡，癇厥情形，勢難杜截。

製半夏　茯苓　殭蠶　白蒺藜　鉤鉤　遠志　橘紅　陳膽星　天麻　九節菖蒲

鄭　驚風之後，風痰入絡，舌強不語，步履舉動，狀如傀儡。茲則不時痙厥，厥則顴紅火升，目斜口開手撒，四肢厥逆。脈細弦少力。絡隧之中，雖有風痰內阻，而肝陰腎液已虧，以致風邪升動。擬育陰潛陽。

生龜板（六錢）　白芍（二錢）　川貝母（二錢）　茯苓（三錢）　大淡菜（酒洗二隻）　生牡蠣（八錢）　磁石（三錢）　橘紅（一錢）　阿膠（二錢）　金器（一件）

二診　介類以潛陽氣，厥僕不止。風痰入絡，痼疾也。方宜以退為進。

竹瀝半夏（一錢五分）　陳膽星（七分）　鬱金（一錢五分）　殭蠶（三錢）　竺黃（三錢）　煨天麻（一錢五分）　白茯苓（三錢）　白蒺藜（三錢）　鎮心丹（一丸）

三診　脈象弦滑，癇厥仍至。風痰入絡，不易圖治。

陳膽星（五分）　天竺黃（三錢）　製半夏（一錢五分）　殭蠶（三錢）　白蒺藜（三錢）　煨天麻（一錢五分）　廣橘紅（一錢）　茯苓（三錢）　石菖蒲（四分）　鉤鉤（四錢）　遠志（五分）

另服末藥，制南星八分，炙蠍尾二條去毒，辰砂二分，金箔兩張，犀黃四釐，巴霜三釐，研極細末，每服一分開水調。

湯（左）　稍涉忿怒，肝陽逆上，陽氣不入於陰，寤不成寐。脈弦，苔白心黃。恐濁痰隨時上逆，而致癲癇也。

製半夏（三錢）　炒枳實（一錢）　煅青龍齒（四錢）　炒肥知母（二錢）　酸棗仁（二錢豬膽汁炒）　橘紅（一錢）　陳膽星（八分）　夜交藤（四錢）　硃砂安神丸（二錢開水送下）

二診　降火化痰，寐得稍安。然胸次尚覺窒悶，時作煩𩞄。脈象弦滑。陰分素虧，而少陽之火挾痰內擾，春升之際，勢多周折也。

竹瀝半夏（二錢）　廣橘紅（一錢）　黑山梔（三錢）　焦秫米（絹包二錢）　朱茯神（三錢）　膽汁炒棗仁（二錢研）　炒知母（一錢五分）　鮮竹茹（一錢）　珍珠母（三錢研）

三診　不寐𩞄雜大退，脈象亦覺柔和。的是痰熱內擾，效方再進一籌。

竹瀝半夏（三錢）　陳膽星（六分）　茯苓（四錢）　膽汁炒棗仁（三錢）　夜交藤（三錢）　知母（二錢）　枳實（一錢）　焦秫米（三錢）

朱（左）　不寐神煩大退，脈亦稍覺柔和。然左寸尚覺弦大，還是心火未寧。再寧神泄熱，心火下行，則腎水自固。

豬膽汁炒酸棗仁（二錢）　粉丹皮（二錢）　黑山梔（三錢）　竹瀝半夏（二錢）　塊辰砂（絹包三錢）　夜交藤（三錢）　茯苓神（各二錢）　細生地（四錢炒鬆）　川雅連（三分）　燈心（五尺）

左　氣從上升，則輒哭泣而痰如湧。此肝氣挾痰犯肺，非曠懷不能為功也。

代赭石（四錢）　鉤鉤（二錢）　煅牡蠣（四錢）　旋覆花（二錢）　東白芍（一錢五分）　生香附（二錢）　橘葉（一錢）　煅龍骨（三錢）　白蒺藜（三錢）　炒竹茹（一錢）

此證甚奇，證發則悲泣，泣甚則漸愈。蓋木火犯肺，肺主悲，悲甚木氣泄，故愈。

某　濕熱之後，痰濕未清，肝火挾痰上升，哭泣發厥，厥回脈仍弦數。痰火尚未平靖。宜清以泄之。

製半夏　茯苓神　珍珠母　廣鬱金　南星　炒枳實　炒竹茹　塊硃砂　青果汁

左　寐中輒作喜笑而不自知，一言不合，輒作忿怒。此厥少二陰之火有餘。

辰麥冬　朱茯神　炒蔞皮　青蛤散　光杏仁　粉丹皮　廣鬱金　風化硝　枇杷葉


<h2>呃忒</h2>
（附噯噫）

費（右）　寒熱日作，熱勢甚重，苔膩質紅，渴不多飲，咽痛顴紅，鼻竅兩目火出。此惱怒動肝，肝火挾濕熱熏蒸少陽陽明，則寒熱往來。肝膽之火，與吸氣相觸，呃忒聲徹戶外，其為氣火無疑。

香豆豉（三錢）　炒杏仁（三錢）　白桔梗（一錢）　橘皮（一錢）　竹茹（一錢）　黑山梔（三錢）　廣鬱金（二錢）　金鈴子（一錢五分）　柿蒂（三枚）

顧（左）　病後濕留陽明，鬱蒸凜熱，耳鳴目黃神倦，逆氣上衝，呃忒旬日不止，凌晨盜汗。此皆濕熱見證，醫用鎮攝溫化，其呃愈甚，殊不知清化濕熱，熱平呃自止耳。

橘皮（一錢）　茯苓（三錢）　白蔻仁（五分）　枳實（一錢）　佛手（一錢）　竹茹（一錢）　杏仁（三錢）　製半夏（一錢五分）　通草（一錢）　柿蒂（三枚）

楊（左）　瘧後腫脹，攻下之後，脹退成痢，兩日來更兼呃忒。中陽欲敗，有厥脫之虞。

臺參鬚　熟附片　公丁香　雲茯苓　澤瀉　廣木香　製半夏　重薑汁炒竹茹　粳米（一撮）

二診　下痢呃忒，投溫補中陽，呃仍不止，沃出涎水。脈象弦滑。胃中夾雜痰食。勉方圖幸。

公丁香　製半夏　木香　楂炭　陳皮　澤瀉　臺烏藥　雲茯苓　砂仁　豬苓　炙柿蒂

三診　滿腹作痛，不時嘔吐，氣衝呃忒。肝木犯胃，恐至暴厥。

川連　烏梅　金鈴子　代赭石　砂仁　吳萸　香附　延胡索　旋覆花　香櫞皮　磨刀豆子

郭（左）　呃忒時發，胃虛而沖氣逆行。七年之病，三年之艾，不易得也。

旋覆花　橘皮　製半夏　淡乾薑　炒枳殼　代赭石　竹茹　雲茯苓　大棗　磨刀豆子（三分）

右　脘痛投溫而止。噁心不納，投以苦辛，致酸涎呃忒。胃陰不能轉旋也。

代赭石　公丁香　橘皮　製半夏　雲茯苓　香附　旋覆花　上川樸　炙柿蒂　炒竹茹　蜜炙乾姜

某　呃忒每至咳痰，呃即稍止。脈浮帶滑。此肺氣閉郁，清陽不展。恐致變痙。

製半夏（二錢）　廣鬱金（七分）　射干（七分）　桔梗（一錢）　橘皮（一錢五分）　香豆豉（三錢）　杏仁泥（三錢）　通草（一錢）　竹茹（一錢五分）　鮮枇杷葉（一兩）

又　呃忒稍減，然有時氣從上衝，直至巔頂，則身體震動。痰氣內阻，清陽不展。有厥脫之虞。

代赭石　磨沉香　方通草　香豆豉　茯苓　刀豆子　旋覆花　廣鬱金　白蒺藜　杏仁　射干　枇杷葉

王（左）　噯氣略減，濁痰稍得泄化。再降膽胃，胃府通降，則益腎補心之藥，方能任受也。

煅龍骨　九節菖蒲　塊辰砂　遠志肉（甘草湯拌炒）　竹茹　炒棗仁　甜廣皮　製半夏　炒枳實　龜甲心

二診　寐稍得安，仍然多夢，氣衝噯噫。膽胃之氣，不克下行。前法再參降胃。

塊辰砂　石決明　製半夏　炒棗仁　甜廣皮　茯苓　澤瀉　枳實　生薏仁　薑汁炒竹茹

左　氣墜已舒，大便亦調，而噫出卵臭。還是宿滯不化。

川樸　青陳皮　萊菔子　花檳榔　砂仁　枳實　範志曲　臺烏藥　焦楂肉　焦麥芽

曹（左）　久虛不復，腎氣不能收攝，氣覺短促，沖氣上逆，噯噫作嗆。病由遺滑而來。脈象細弦。擬氣血並調以圖徐復。

臺參鬚（八分）　茯苓（三錢）　蛤殼（五錢）　生牡蠣（五錢）　生於術（一錢五分）　熟地（四錢）　白芍（二錢）　煅磁石（二錢）　炒萸肉（一錢五分）　丹皮（一錢五分）　懷山藥（三錢）

二診　久虛不復，氣短自覺上下不續，雖能安穀，實非馨進。脈象細弱如絲，舌滑少苔。中氣腎陰皆虛，所以俯仰失職，胃氣不能鼓舞。擬氣陰並調。

炙綿耆　生於術　砂仁炒熟地　白芍　坎炁　黨參　懷山藥　炒萸肉　茯苓

某　噯噫得食則滿。木土失和。宜於土中瀉木。

土炒白芍　代赭石　制香附　白蒺藜　砂仁　製半夏　旋覆花　煨天麻　茯苓神　左金丸　陳皮


<h2>卷十五</h2>

<h2>咽喉</h2>
（附失音）

鮑（右）　咽喉作痛，遇勞即發，顴紅目澀。此心膽火鬱，恐成喉痹。

連翹殼（三錢）　淨蟬衣（一錢）　黑山梔（二錢）　生甘草（三分）　射干（五分）　元參肉（三錢）　桔梗（一錢）　荊芥（一錢）　細生地（四錢）　鬱金（一錢五分）

二診　昨進甘涼，中脘痞阻，而目痛火升咽痛，足厥不溫。氣火盡從上浮。再反佐以進。

廣鬱金　煅磁石　半夏曲（炒）　白蒺藜　光杏仁　炒枳殼　香豆豉　茯苓　滋腎丸（三錢分二次用淡鹽湯下）

三診　咽痛稍減，足厥轉溫，然中脘仍然不舒。還是氣鬱火難下降。前法再進一步。

製半夏　炒枳殼　廣鬱金　橘皮　生熟香附　茯苓　川連（二分乾薑四分同炒）　滋腎丸（三錢）

四診　苦辛開降，中脘稍舒，咽痛略減，顴紅稍退。水性常降，宜使之升，火性常升宜使之降，中焦為升降之總道。再擬苦辛合化，引導火熱下行。

製半夏　炒枳實　廣鬱金　肥知母　黃柏　雲茯苓　廣皮　竹茹　上徭桂（三分去皮研末飯糊丸桐子大先服）

五診　胸次稍舒，飯食稍增，然足仍厥逆，咽喉仍痛。還是虛陽上逆。用金匱法。

漂淨豬膚（六錢）　白蜜（二錢）　生甘草（三分）　桔梗（一錢）　炒黃粳米粉（二錢）　茯苓（三錢）　滋腎丸（三錢藥汁送下）

鮑（右）　經治諸恙稍退。春升木火燃動，不為乳脹，即為咽痛矣。

廣鬱金　桑葉　白蒺藜　朱茯神　栝蔞皮　鉤鉤　黑山梔　胡黃連　黑豆衣　吳萸

二診　節令之後，木火不熄，咽中熱痛，頭脹牙痛。前法再參育陰。

元參　山梔　丹皮　石決明　燈心　豆豉　鬱金　桑葉　滁菊花　青果

三診　昨兼清泄，咽痛牙疼稍減，然咽次仍有哽塞之象。氣鬱痰滯，木火欲降無由。再開展氣機，氣行痰利火自降也。

香豆豉　黑山梔　竹茹　白茯苓　甜杏仁　靈磁石　栝蔞皮　鬱金　炒枳殼　枇杷葉

孫（左）　向有痰嗽，去冬感受風溫，以致熱與痰合，蒸騰損肺，咽喉作痛，音喑聲嘶，內熱連綿，痰稠如膠，而色帶青綠。脈象細數。氣火盡從上凌，太陰肺津，悉為痰熱所耗，金水不能相生，腎藏之水，日形虧乏。虛勞喉痹，恐非草木可以為功。

元參　花粉　桔梗　川貝母　白萊菔（絞汁半杯溫沖）　杏仁　鬱金　茯苓　海浮石　青果（打汁沖五枚）　玉泉散　陳海蟄（漂一兩五錢）　大荸薺（打汁沖五枚）

二診　清化痰熱，咽痛音喑，仍然不減。脈象細數，頗有促意。足見痰熱雖壅於上，而腎水內虧，虛陽亦從上逆。再上下分治，以覘造化如何。

大生地炭　生甘草　丹皮　蟬衣　黑元參肉　川貝母　桔梗　山梔

某　不時咽痛，甚則吐血。脈氣口帶浮。此風熱迫損肺絡。宜微苦辛涼。

連翹　射干　杏仁　黑山梔　京元參　鬱金　茯苓　桑葉　荊芥炭　白茅根

左　春升之令，肝火升騰，咽中痛癢復發，口鼻熱沖。恐成喉痹。

黑元參　射干　黑山梔　廣鬱金　玉泉散　白桔梗　連翹　粉丹皮　炒蔞皮　枇杷葉

王（左）　音喑咽燥作痛，便艱帶血。風濕化火，灼爍肺胃。前投涼解，不能應手，擬通地道而開天氣，肺與大腸相表裡故也。

黑元參（四錢）　鮮生地（一兩）　玉泉散（三錢包）　連翹殼（三錢）　射干（七分）　大麥冬（三錢）　鮮石斛（四錢）　天花粉（二錢）　牛蒡子（三錢）　白桔梗（一錢）　上湘軍（三錢煎三錢磨沖）　梨汁（一兩沖）

呂（左）　喉症之後，痰滯未清，以至喉間腫脹如核，久而不化。宜化痰開鬱。

製半夏（二錢）　水炒竹茹（一錢）　鬱金（一錢五分）　茯苓（四錢）　象貝母（二錢）　廣橘紅（一錢）　杏仁泥（三錢）　炒枳殼（一錢）　桔梗（一錢）　陳海蟄（一兩）　大荸薺（四枚二味煎湯代水）

某　石蛾遇勞輒發，發則咽痛，耳後筋脹，鼻竅不利。此喉蛾之後，遺毒未清，不易杜截也。

射干（五分）　黑元參（三錢）　冬桑葉（一錢）　黑山梔（三錢）　廣玉金（一錢五分）　桔梗（一錢）　大貝母（三錢）　粉丹皮（二錢）　鹽水炒橘紅（一錢）　梨肉（一兩）　茅根肉（七錢）

龔（右）　頭痛內熱俱減，然咽中仍然作痛。喉痹情形，極難調治。

北沙參（五錢）　細生地（四錢）　川石斛（四錢）　射干（五分）　粉丹皮（二錢）　川貝母（二錢）　大麥冬（三錢）　竹衣（一分）　天花粉（二錢）　黑元參（三錢）　鬱金（一錢五分）　青果（二枚）

二診　咽痛音喑稍減，而咽中哽阻。肺胃燥痰未化也。

北沙參　川貝母　雲茯苓　青果　川石斛　鬱金　光杏仁　竹瀝　炒蔞皮　黑元參　陳關蟄　地慄

三診　諸恙皆減，而咽燥甚，則喑亦隨之俱甚。氣液之耗傷，即此可見。

北沙參　川貝母　元參肉　青蛤散　鬱金　川石斛　天花粉　光杏仁　大麥冬　青果　梨片

四診　咳喑而且吐血。據述病由受寒而起，投補而劇。於無治處求治，姑從此著眼，以希天幸。

炙麻黃（五分）　光杏仁（三錢）　象貝母（一錢五分）　炙桑葉（一錢）　藕節（二枚）　浮蟬衣（一錢五分）　炒當歸（一錢五分）　煨石膏（六錢）　雲茯苓（三錢）　生甘草（五分）

五診　辛溫寒合方，咳嗽遞減。肺傷邪伏，再盡人力以待造化。

炙麻黃（五分）　生甘草（五分）　元參肉（三錢）　射干（五分）　煨石膏（六錢）　炒蔞皮（三錢）　淨蟬衣（一錢五分）　竹衣（二分）　北沙參（五錢）　川貝母（二錢）　梨肉（一兩五錢）

六診　久喑久咳，本無發越之理。病從受寒而起，所以辛溫之藥，疊見應效。藥向效邊求，從前法進退。

炙麻黃　光杏仁　茯苓　元參　青果　煨石膏　生甘草　花粉　梨肉

七診　稍感新涼，咳嗽頓劇。太陰伏寒，非溫不化也。

炙麻黃（三分）　北細辛（三分）　橘紅（一錢）　五味子（六粒老薑二片同打）　川桂枝（三分）　光杏仁（三錢）　炙黑甘草（三分）　製半夏（一錢五分）　雲茯苓（三錢）

八診　疊進辛溫，咳退十六，姑守前法以希天幸。

炙麻黃（四分）　光杏仁（三錢）　炙橘紅（一錢）　雲茯苓（三錢）　竹衣（一分）　北細辛（三分）　炒蘇子（三錢）　生熟甘草（各二分）　桔梗（一錢）

九診　音聲稍爽。再清金潤肺，以覘動靜。

天花粉　川石斛　桔梗　水炒竹二青　北沙參　黑元參　生甘草　梨肉　光杏仁　雲茯苓　竹衣

十診　心中炙熱，致音爽復喑。良以痰熱上凌。再清金化痰。

栝蔞皮　桔梗　生甘草　竹瀝　生雞子白（一枚沖）　北沙參　麥冬　雲茯苓　鬱金

十一診　經云、人卒然無音者，寒氣客於會厭，則厭不能發，發不能下，其開閣不致，故無音。
夫卒然者，非久之之謂也。今喑起倉卒之間，遷延至兩年之久，揆諸久病得之為津枯血槁之條，似屬相殊。不知其得此喑病之時，並非久病而得之，實以暴而得之，綿延日久不愈，雖久也，實暴也。但寒久則與暴客究有不同，以寒久則化熱，所以心中有時熱辣，而咽中有時作痛。前人謂失之毫釐，謬以千里，不可不辨而漫為施治也。擬消風散以治其內客之邪。至火邪遏閉，咽乾聲嘶而痛，古法往往寧肺清咽，即參此意。

臺參鬚（一兩）　苦桔梗（一兩三錢）　松蘿茶（一兩五錢）　廣皮（一兩三錢）　大麥冬（四兩）　川羌活（一兩五錢）　生甘草（一兩三錢）　防風（一兩五錢）　炙款冬（三兩）　荊芥穗（一兩五錢）　牛蒡子（三兩）　川芎（一兩五錢）　白殭蠶（二兩）　川貝母（三兩）　光杏仁（四兩）　雲茯苓（四兩）

共研細末，淡薑汁泛丸，如鳳仙子大，不可過大，大則力下行，恐過病所也。臨臥服三錢，食後服一錢五分，青果湯下。

邵（左）　冬令過溫，少陰之熱，循經而發，喉痛數日，勢雖不甚，今交戌亥時，肢節筋脈，忽作牽掣兩次，而無表邪見症。
夫少陰，屬腎，內藏相火，相火寄於肝膽，膽為少陽而屬風，木火動則風生，風煽則火熾。經云、一陰一陽結，謂之喉痹。即風火相合之意。今肢節掣引少陽之風從內而鼓，誠恐火勢因之暴熾，胡可再投表散，以張其焰。惟有甘涼鎮潤，為合古人治法。

細生地　大麥冬　白蒺藜　桑葉　生甘草　大白芍　元參肉　黑山梔　鉤鉤

二診　投劑後喉痛大定，筋脈牽掣亦未復作，飲食自調。
誠以火風從內而發。鎮之則風平，潤之則火熄，火與風合，其來也勃然，火與風分，其去也倏然。脈形沉弱，面色青黃。脈經謂營氣不足面色青，衛氣不足面色黃。肝為營之源，腎為衛之本，平日肝腎之不足，略見一斑。仍從前法出入。

細生地　穭豆衣　粉丹皮　元參　甘草　大麥冬　滁菊花　大白芍　鉤鉤

三診　喉痛既平數日，忽於戌亥之交，夢在涼月中行，陡然驚寤，肢體又作震戰。夫陽氣藏於陰中，陰氣斂之，則陽方靜謐，戌亥為至陰之際，少陰之斂藏不固，則陽氣從陰中勃然而出，經謂腎之變動為慄者此也。擬大劑育陰，以助蟄藏之令。

大生地　懷牛膝　云茯神　大麥冬　鉤鉤　穭豆衣　白蒺藜　東白芍　元參肉

四診　投劑之後，震戰以次漸平，腎之變動為慄，經訓確然無疑。夫腎何至於變動哉。良由冬令過溫，少陰不主潛藏，陰中之火從而升動，陰火者，猶雷電之火也，故其發也，作為戰慄之狀。藥既應手，自宜疊進，以期陰平陽秘。

大生地　東白芍　云茯神　金石斛　懷山藥　懷牛膝　大麥冬　鉤鉤

榮（左）　冬暖陽氣不藏，交春陽氣更加發泄腎水虧損，不能制伏陽氣，以致內火亢盛，上蒸肺胃，喉間腫痛，喉關之內，已布白點白條，頭脹惡寒發熱，遍體不舒。津液為火所蒸，變成痰沫，以致痰涎上湧，正所謂痰即有形之火，火即無形之痰也。白喉風症，為時行險惡之疾。姑清肺胃之熱，益腎之水以制火。

生石膏（五錢薄荷頭一錢同打絹包）　大生地（五錢）　大元參（三錢）　知母（二錢）　大麥冬（三錢）　栝蔞仁（六錢）　川貝母（二錢）　綠豆衣（三錢）　生甘草（五分）　金銀花（二錢）　鮮蘆根（去節一兩五錢）

二診　喉間白條已退，腫脹稍定。然仍凜寒發熱，汗出則松，大便六日不解，火熱結閉，舌紅苔黃。李先生釜底抽薪法，陸先生泄熱化痰法，從兩方之中，參合並用，未識然否。

鮮生地（七錢）　大連翹（三錢）　黑山梔（三錢）　元參肉（三錢）　蘇薄荷（一錢）　大力子（三錢）　川貝母（二錢）　生廣軍（三錢）　淡黃芩（一錢五分）　元明粉（一錢沖）　竹葉心（二十片）　活水蘆根（一兩五錢）

三診　釜底抽薪，便行兩次，蘊熱稍得下行，咽喉腫痛大退。然仍作脹多痰，凜寒發熱。邪風蘊熱未楚。擬清咽利膈法。

川雅連（四分）　生山梔（一錢五分）　黑元參（三錢）　竹葉（十二片）　白桔梗（一錢）　大力子（三錢打）　連翹殼（三錢）　青防風（一錢）　廣鬱金（一錢）　荊芥穗（一錢）

四診　咽赤腫痛大退，脈靜身涼。
邪勢已解，出險履夷。幸至極矣。但腹中氣覺呆鈍。熱化濕動。再清余炎，兼理濕邪。

大力子（三錢）　白桔梗（八分）　通草（七分）　滑石（三錢）　連翹（三錢）　範志曲（一錢五分）　黑山梔（二錢）　赤苓（三錢）　枳殼（一錢）

改方去連翹，加栝蔞仁五錢，光杏仁三錢，黑山梔一錢。

費毓卿夫人　由瘀化水，水性就下，流入足三陰經，鬱而生熱，遂致腿股赤腫。
肝膽之火，亦因之而起，火既用事，陰分愈爍，不特分利泄濕，不能卻病，即育陰之劑，未見全功。足腫赤痛，口碎咽疼，知是陰虛之極，陰不藏陽，陽氣熾於陰分之中，而浮越於外。隨進金匱腎氣以導火歸原，散越之火，應手而伏，兩足赤痛頓定，腫大如瓜之狀，什消五六，可謂冒險逢生。理宜漸漸和平，徐徐圖復，豈期散越之火，一掃而盡，而咽中之痛，稍緩復盛。脈數右寸關較大，而不耐重按。竊思少陰腎臟，是藏精之地，為乙癸之源。考少陰之脈系舌本，循喉嚨，諸經之火既收，何獨咽痛不與偕退。良由腎液燥涸之甚，陰氣不能下吸，則虛陽難以潛伏。誠恐糜腐大起，陰陽不相抱負，而致虛脫，茲與屐莓仁兄先生商用仲景豬膚湯，以救少陰之燥，合阿膠雞子地黃湯，以救肝腎之陰。轉變百出而致於此，得失之數，在此一舉，若得應手，便是轉危為安也。

真阿膠　生山藥　熟地　雞子黃　白粳米　麥冬　炒黃川貝　川石斛　豬膚　白蜜

復診　諸火漸收，而少陰大虧，陰不下吸，虛陽依然上炎，已申明於前案中。
夫陰不下吸，為水虧也，豬膚湯以救腎燥，膠地以滋水源。無如虛陽既從上炎，肺金受爍，肺為水之上源，源頭不生，則滋育之品自為杯水車薪，無從應手。遂以崔氏八味為之反佐，而口糜仍然不退。壯水而水不能壯，導火而火不能歸，轉覺口膩涎黏，胃中生濁，獨何故歟。蓋一飲一食，皆賴脾胃為之磨化，然後化津化氣，足以養生。而脾胃之磨化，尤賴腎中之一點真陽蒸變，爐薪不熄，釜爨方成也。
今虛陽盡從上越，則命火之蒸變，反屬無權，脾胃之旋轉失職，胃本無濁，而濁自生矣。此時虛陽挾得些微之濁，流露於外，則結糜尤易。若投化濁，則燥藥更易傷陰。若疊壯水源，則胃中之濁，必拒而不受，即復能受，虛濁必愈堆愈滿。若大隊引導，則陰不下吸，導之必不能下。茲擬以極輕之品，益水之上源，金為水母，所謂虛則補其母也，芳以泄濁，以避燥也，復以純陰之品，以制陽光。然否正之。

炒黃北沙參　鹽水炒竹茹　炒焦豆豉　炒黃枇杷葉　金釵石斛　鹽水炒橘白　炒黃白粳米　炒麥冬　茯苓神　上濂珠　川貝母（二味研極細先調服用白荷花露沖）


<h2>目疾</h2>
右　面發泡瘡，目胞赤腫，身熱脈大而數。此風濕熱壅於陽絡。先為清泄。

荊芥　薄荷　連翹　黑元參　大力子　絲瓜絡　馬勃　銀花　青黛　夏枯草　荷葉梗　綠豆衣　鮮菊葉

郁（左）　左目紅赤，目胞腫脹，淚下多眵，脈形浮滑。風熱內郁。先為清解。

粉丹皮　荊芥　白蒺藜　連翹殼　甘菊花　淡黃芩　防風　晚蠶砂　石決明　黑山梔　夏枯草

陳（左）　小溲灼熱，右目驟然失明。經云、五臟六腑之精氣不能上注於目，與陰虛而木旺者有間也。

製半夏　廣皮　赤白苓　白蒺藜　龍膽草　炒菊花　澤瀉　車前子　晚蠶砂

某（左）　兩目並不紅赤，多眵模糊，視物少神，睛脈不清。素體濕痰，此非風火為恙。

左秦艽　煨天麻　白蒺藜　晚蠶砂　木防己　炒菊花　建澤瀉　生薏仁　淨鉤鉤　獨活　香附　桂枝　陳皮

徐（右）　目為肝竅，為臟腑精氣之所聚。目疾之後，眥癢多淚，脈數微弦。此風熱未清，風為陽邪，其氣通肝，所以風即為熱。擬養血清肝熄風，俾不致傷精氣為上。

制首烏（四錢）　蜜炙桑葉（一錢）　滁菊花（一錢五分）　炒地骨皮（二錢）　決明子（四錢）　晚蠶砂（三錢）　炒荊芥（一錢）　桔梗（八分）　黑豆衣（四錢）　赤芍（一錢五分）

二診　脈症相安，但右目不赤不痛，不因見風亦時常流淚。是肝膽氣弱，腎水不足，雖有風邪，不能自越。以丸藥緩圖之。

大熟地（三兩川椒二錢煎湯蒸制）　上徭桂（一錢去皮另研和入）　建澤瀉（一兩五錢）　蜜水炒川芎（一兩）　粉丹皮（一兩五錢）　熟附片（一錢）　萸肉炭（一兩）　炒山藥（二兩）　茯苓（二兩）

周（左）　五臟六腑之精氣，皆上注於目，而為之睛。陰虛於下，痰濕上盛，精氣不能貫注而上，濁火轉從上蒸，氣輪翳膜遮睛。擬化濁熄肝。

製半夏（一錢五分）　白蒺藜（三錢去刺）　赤白芍（各二錢）　決明子（三錢）　木賊草（三分）　生薏仁（三錢）　廣橘紅（一錢）　晚蠶砂（三錢）　青葙子（三錢）　木豬苓（二錢）

二診　化濁熄肝，脈症相安。前法出入，再望應手。

熟地炭（三錢）　鹽水炒菟絲子（三錢）　白茯苓（三錢）　製半夏（一錢五分）　決明子（三錢）　煅磁石（四錢）　甘杞子（三錢）　潼沙苑（三錢）　黑豆衣（三錢）　酒蒸青葙子（三錢）

三診　一陽來復，肝陽走入胃。絡暫為清養，參以熄肝。

川石斛（三錢）　白蒺藜（三錢）　粉丹皮（一錢五分）　酒炒女貞子（三錢）　甘菊花（一錢五分）　石決明（四錢）　黑豆衣（三錢）　大麥冬（三錢）　鉤鉤（三錢）　鮮活水蘆根（六錢）

四診　羞明稍減，而偏左牙痛。頭痛。肝經之火，襲入少陽陽明之絡。再為清養。

細生地（四錢）　大麥冬（二錢）　西洋參（二錢）　桑葉（一錢五分）　晚蠶砂（三錢）　大天冬（二錢）　川石斛（四錢）　粉丹皮（二錢）　黑山梔（二錢）　荷葉邊（三錢）

程（左）　濕痹經久才愈，至今陰莖尚時碎癢，其濕熱之盛，即此可知。乃於去冬旋覺眼目昏花，如蒙雲霧。夫目者五臟六腑之精也。土鬱則木鬱，精氣不能上承，風濕熱轉從目繫上注，將成內障之症。擬撥雲退翳法。

蔓荊子（五錢）　滁菊花（四錢）　白蒺藜（五錢）　荊芥穗（四錢）　薄荷（一錢五分）　木賊草（五錢去節）　川雅連（三錢酒炒）　楮實子（一錢五分）　生甘草（一錢五分）　川芎（三錢）　蜀椒（一錢三分）　蛇蛻（炙一錢三分）　密蒙花（五錢）　蟬蛻（一錢五分）　當歸（一兩）

研末為丸，每服三錢。


<h2>牙痛</h2>
姚（右）　營分久虛，木失涵養，陽氣上逆，乘於胃絡。牙痛牽引頰際，宜養血而引導陽氣下行。

白歸身　白殭蠶　大麥冬　女貞子　炒地骨皮　上安桂　肥知母　川柏片　黑豆衣

二診　前擬桂柏等方，原為引導虛陽而設。夫齒屬於腎，齦屬於胃，牙肉常腫，是陰氣乘入胃絡。特剛藥可以制病，不能生水，改進和陽熄風法。

大天冬　煅決明　生牡蠣　大生地　女貞子　川石斛　旱蓮草　廣皮白　真二泉阿膠　蜜水炒香附

左　辛溫以開寒飲，舌痛牙疼俱退。足見飲邪內阻，則氣火上浮。再以重藥鎮之。

煅赭石　旋覆花　橘紅　白蒺藜　炒蘇子　海蛤粉　白茯苓　竹茹　製半夏　炒枳殼

金（右）　頭暈耳竅失聰，牙齦作脹。肝陽上升。宜和肝胃之陰。

金石斛（三錢）　白蒺藜（三錢）　半夏曲（一錢五分）　鉤鉤（三錢）　橘白（一錢）　阿膠珠（二錢）　雲茯苓（三錢）　滁菊花（一錢五分）　酒炒杭白芍（二錢）　石決明（四錢）

左　左脈虛弦。牙疼胸悶，肝陽走於胃絡也。

金石斛（四錢）　大天冬（三錢）　白蒺藜（去刺炒三錢）　炒香玉竹（二錢）　西洋參（二錢）　石決明（四分）　甘菊花（一錢五分）　淨雙鉤鉤（三錢）　滋腎丸（二錢淡鹽湯下）

右　產後而更經多，營血虧損。木失水涵，牙痛頭疼舌痛。木叩金鳴，咳嗽不止。再擬清金平木，兼和營氣。

北沙參　川貝母　甜杏仁　砂仁　枇杷葉　金石斛　青蛤散　石決明　鉤鉤　肺露

王（左）　左偏齒痛微腫，先覺腳冷，火升則其痛益劇，其為陰虛火痛無疑。脈滑而數，苔薄白，治宜養陰降火，略參清疏之法。

酒蒸女貞子（三錢）　米泔炒旱蓮草（三錢）　鹽水炒靈磁石（四錢）　大玄參（三錢）　白蒺藜（三錢）　法半夏（一錢五分）　冬桑葉（一錢五分鹽水炒）　石決明（生打先煎四錢）　朱茯神（三錢）　丹皮炭（一錢五分）　夏枯草（酒炒五分）　酒炒淡苦參（一錢）

江（右）　陰分素虧，虛陽上亢。牙縫出血，時覺浮動。脈弦帶數。虛熱走於胃絡，此謂齒衄，又謂牙宣。當育陰以制其陽。

炙甘草　澤瀉　杭白芍　炒麥冬　鹽水炒骨碎補　牛膝炭　茯神　黑大豆　炒丹皮

李（右）　牙齦腫脹，牙縫出膿，畏風肢體疲軟。脈象細澀，關部獨弦。厥陽走於胃絡。擬清胃泄肝。

川石斛（四錢）　炒白歸身（一錢五分）　金鈴子（一錢五分）　海蛤粉（三錢包）　川雅連（三分雞子黃拌炒）　朱茯神（三錢）　炒杭白芍（一錢五分）　蛤粉拌炒真阿膠（一錢五分）　半夏曲（二錢）　潼白蒺藜（鹽水炒各二錢）


<h2>耳鳴</h2>
沈（左）下則遺精，上則眩暈，甚致嘔吐欲僕，耳鳴失聰。脈弦尺虛。此腎本空虛，木失涵養，致陽氣化風，盡從上越。擬滋水潛陽法。

炙龜板（六錢）　大生地（四錢）　酒炒杭白芍（一錢五分）　滁菊花（二錢）　生牡蠣（六錢）　黑豆衣（三錢）　粉丹皮（二錢）　鹽水炒潼沙苑（三錢）　磁朱丸（二錢先服）

二診　遺精眩暈，耳鳴漸聾，右目翳障。脈弦尺澀且數。陰虛火盛。擬滋水清肝。

生龜板（四錢先煎）　羚羊片（一錢五分）　石決明（六錢）　甘菊花（二錢）　大生地（三錢）　野黑豆（三錢）　黑山梔（三錢）　粉丹皮（二錢）　蛇蛻（七分）　白金丸（五分藥後服）

三診　左耳稍聰，右耳仍閉，頭脹眩暈，目翳障不化。水虧木旺。前法出入。

炙熟地（四錢）　粉丹皮（二錢）　建澤瀉（一錢五分）　酒蒸青葙子（三錢）　野黑豆（三錢）　密蒙花（二錢）　炒萸肉（一錢五分）　山藥（三錢）　蛇蛻（七分）　石決明（五錢）

四診　耳鳴竅閉，頭脹眩暈，滋腎養肝。脈弦且帶滑數。稠痰灰黑，目翳障不化。腎水不足，木火上騰，煉液成痰，痰隨火生，清空之地，遂為痰火所佔。急則治標，緩則治本，經訓如此。

黑山梔（三錢）　桑葉（一錢五分）　川雅連（三分）　廣橘紅（一錢）　粉丹皮（二錢）　淡黃芩（一錢五分）　製半夏（二錢）　陳膽星（一錢二分）　晚蠶砂（四錢）　煨明天麻（一錢五分）　白蒺藜（去刺炒三錢）　竹瀝（一兩滴入薑汁少許）

五診　清火豁痰，脈弦滑轉為細弱，濁火已退三舍。而眩暈嘔吐，咽燥口乾。經謂頭痛巔疾，下虛上實。再填實其下，以治其本。

炙龜板（一兩）　生牡蠣（八錢）　黑豆衣（三錢）　酒炒杭白芍（一錢五分）　大熟地（五錢）　粉丹皮（二錢）　甘杞子（三錢）　白茯苓（三錢）　磁朱丸（包入煎三錢）

六診　目障翳稍退，光明較開，耳鳴略定。然眩暈仍然不止。陰膩之藥，並不礙胃，其下虛可以概見。效方擴充之。

炙龜板（一兩二錢）　甘杞子（三錢）　杭白芍（三錢）　酒蒸女貞子（三錢）　大熟地（五錢）　肥玉竹（三錢）　生牡蠣（八錢）　元參（三錢）　黑豆衣（三錢）　磁朱丸（三錢）　炒萸肉（二錢）　陳關蟄（一兩煎湯代水）

七診　滋水填陰，眩暈大退，耳鳴亦減。藥既應手，再為擴充。

炙龜板（一兩）　炙熟地（五錢）　生牡蠣（五錢）　炙鱉甲（六錢）　甘杞子（三錢）　炒萸肉（一錢五分）　鹽水炒潼沙苑（三錢）　酒炒杭白芍（一錢五分）　酒炒青葙子（三錢）　密蒙花（二錢）　元參（三錢）

洪（左）　耳鳴不止，耳竅閉塞。脈象弦滑。此肝風挾痰上逆，致濁邪阻塞清竅。病已經年，恐草木不能遽然奏效。

桑葉（一錢五分）　丹皮（二錢）　山梔（三錢）　鬱金（一錢五分）　枳殼（一錢）　製半夏（三錢）　膽星（五分）　橘紅（一錢）　白蒺藜（三錢）　茯苓（三錢）　殭蠶（一錢五分）　礞石滾痰丸（三錢）

左　耳後牙床牽引頭痛。此由脘痛之後，風陽竄入少陽陽明之絡。

粉丹皮　香櫞皮　代赭石　鉤鉤　桑葉　旋覆花　淡黃芩　滁菊花　枳殼　炒竹茹

右　眩暈遞減，而步履有時猗。斜上實下虛。再涼肝熄風。

黑山梔（三錢）　滁菊花（二錢）　炒牛膝（三錢）　石決明（八錢）　野黑豆（三錢）　朱茯神（三錢）　煅龍齒（三錢）　粉丹皮（二錢）　淨雙鉤（四錢）　甘杞子（三錢）　酒炒女貞子（三錢）

沈（右）　產後營血不足，血不養肝陽氣不和。多夢少寐，頭暈耳鳴，沖氣不和，胸中窒悶。宜養血熄肝寧神。

阿膠珠（二錢）　白歸身（二錢酒炒）　茯神（三錢）　煅龍齒（三錢）　黑豆衣（三錢）　大生地（四錢）　酒炒白芍（一錢五分）　炒棗仁（三錢）　生牡蠣（四錢）　干枇杷葉（三錢）


<h2>鼻淵</h2>
範（左）　肝火熏蒸，上逼於腦，致鼻淵久漏不止，氣味臭穢。脈細弦，左尺小澀。深恐脂液枯槁，而致難支。

煨石膏　生薏仁　山梔仁　北沙參　炙升麻（二分）　西洋參　肥知母　赤白苓　藿膽丸（以藿香末和膽汁為丸）

張（左）　痰多脘痞，甚則嘔吐，濁涕從腦而下。此脾胃氣虛，生痰釀濁，難杜根株。

製半夏　蒼耳子　海蛤粉　乾薑　川桂枝　旋覆花　煨石膏　雲茯苓　葛花　松蘿茶　炒竹茹　廣皮

楊（左）　濁涕從腦而下。脈象細弦。此陽明濕熱，熏蒸於肺。姑導濕下行。

蒼耳子（一錢五分）　馬兜鈴（二錢）　苦桔梗（一錢）　松蘿茶（一錢五分）　生米仁（四錢）　煨石膏（三錢）　冬瓜子（四錢）　辛夷（三錢）　升麻（三分）　碧玉散（三錢）

左　頭脹作痛，濁涕自下。風邪濕熱上攻也。

川芎（一錢）　防風（一錢）　蒼耳子（一錢五分）　辛夷（三錢）　炒菊花（一錢五分）　荊芥（一錢）　白芷（一錢）　白殭蠶（一錢五分）　鉤鉤（二錢）　松蘿茶葉（一錢五分）

鄭（左）　向有𩞄雜脘痛，茲則濁涕自下，氣帶臭穢。此肝火濕熱，上蒸於腦。駕輕就熟，難杜根株。

蒼耳子　赤豬苓　製半夏　辛夷　生薏仁　建澤瀉　松蘿茶　上廣皮　水炒竹二青　枇杷葉　山梔仁（薑汁炒以脘痛故也）

左　鼻竅窒塞，而咳嗽卻不甚盛。脈形滑大。此肺熱內郁，濁火上蒸也。

黑山梔　桔梗　香豆豉　鬱金　嫩蘇梗　光杏仁　枳殼　粉前胡　荊芥　蔥白頭

盧（左）　火風已解，而平素動輒鼻塞。脈氣口獨大。此濁火上蒸於肺。宜清宜泄。

赤白苓　鬱金　生薏仁　桔梗　枇杷葉　碧玉散　鹽水炒橘紅　澤瀉　冬瓜子

金（左）　濁涕結聚，鼻竅不通。肺胃濕熱熏蒸，濁氣閉塞清竅，名曰鼻鼽，久必至衄。

炒黑山梔仁（三錢）　桔梗（一錢）　馬兜鈴（一錢五分）　酒炒淡芩（一錢五分）　冬瓜子（三錢）　廣鬱金（一錢五分）　生薏仁（四錢）　茯苓（三錢）　澤瀉（二錢）　干枇杷葉（三片）

二診　濁涕稍減，鼻竅仍然窒塞。濕熱熏蒸於上。上病而下取之。

炒黑山梔仁（三錢）　冬瓜子（三錢）　生熟薏仁（各二錢）　煨石膏（四錢）　馬兜鈴（一錢五分）　桔梗（七分）　木豬苓（二錢）　炙升麻（三分）　礞石滾痰丸（三錢開水先送下）

三診　濕熱上攻，不克下達。再清泄其上。

炒山梔仁（三錢）　蒼耳子（一錢五分）　白茯苓（三錢）　淡黃芩（一錢五分）　冬瓜子（四錢）　生薏仁（四錢）　元參肉（三錢）　苦桔梗（一錢）　干枇杷葉（三錢）　藿膽丸（每日臥服八分開水先送下）

龍井茶炭八分，橄欖核炭二錢，二味研細代鼻菸。

陳（左）　鼻鼽年餘，時作時止。濁火上占清位也。

山梔仁　桔梗　蒼耳子　北沙參　枇杷葉　冬瓜子　雲苓　白蒺藜　鹽水炒竹茹


<h2>卷十六</h2>

<h2>肩臂背痛</h2>
右　陽明脈絡空虛，風陽竄絡。背痛不止，偏右頭痛。去年咯吐見紅。亦屬木火亢甚。平肝泄熱勿望一蹴而幾也。

粉丹皮　黑山梔　白蒺藜　甘菊花　炒香玉竹　細子芩　烏賊骨　當歸炭　地榆炭

右　脘痛已止，腰背不舒。

旋覆花湯加　橘皮絡　鬱金　絲瓜絡　香附　炒枳殼　白蒺藜　縮砂仁　土炒白芍　川斷肉　厚杜仲

二診　腰背作痛。其為痰濕熱入絡，確然可見。

製半夏　赤白苓　炒枳實　川萆薢　建澤瀉　上廣皮　生熟薏仁　水炒竹茹　酒炒桑枝　絲瓜絡

胡（左）　背脊作痛，牽引腰膂不舒，不時寒熱。此肝腎不足，絡隧失和。

川桂枝　炙綿耆　生於術　酒炒桑枝　左秦艽　木防己　全當歸　澤瀉

孔（左）　背腧牽掣不舒，不時眩暈。脈象細弦，舌紅苔白而渴。陽明絡虛，風陽上僭。宜通補陽明，參以熄肝。

炙綿耆（二錢）　酒炒當歸（一錢五分）　白蒺藜（三錢）　滁菊花（一錢五分）　石決明（四錢）　川石斛（四錢）　生甘草（五分）　酒炒女貞子（三錢）　鉤鉤（三錢）　黑豆衣（三錢）

王（左）　膺肋作痛已止，然肩臂又復痛楚。絡隧尚未宣和。再擬宣通，參以和絡。

川桂枝　秦艽　旋覆花　桑寄生　酒炒桑枝　川萆薢　獨活　真猩絳　絲瓜絡　青蔥管

惲（左）　肝氣偏旺，濕痰復盛，以致肝氣挾痰入絡，左肩臂痠痛。脈象弦滑。宜化痰以宣絡隧。

製半夏（二錢）　川桂枝（三分）　白殭蠶（一錢五分）　左秦艽（一錢五分）　白蒺藜（三錢）　橘紅絡（各一錢）　茯苓（三錢）　酒炒木防己（一錢五分）　指迷茯苓丸（五錢分二次服）

二診　宣通絡隧，搜逐濕痰，濁氣下行，大便暢解，右肩臂痠痛大退。脈弦稍柔。藥既應手，宜再擴充。

炒於朮（二錢）　海風藤（三錢）　白茯苓（三錢）　川獨活（一錢）　秦艽（一錢五分）　橘紅絡（各一錢）　製半夏（一錢五分）　木防己（一錢五分）　白殭蠶（一錢五分）　片薑黃（四分酒炒）　指迷茯苓丸（五錢分二次服）

三診　肩臂作痛漸定，而濕痰不能悉化，肺氣為痰所阻，行動氣覺短促。脈象沉弦。痰飲內盛，不流於彼，即聚於此，其病雖殊，其源則一。

製半夏（一錢五分）　川桂枝（五分）　煨石膏（二錢）　炒於潛術（一錢五分）　廣橘紅（一錢）　白茯苓（三錢）　甜葶藶（四分）　淡乾薑（四分）　桑寄生（三錢）　指迷茯苓丸（三錢先服）

四診　辛溫寒以開飲降肺，肺腎之氣，已得交通，肩臂作痛亦覺稍退。
然肌肉有時跳動，內經謂風勝則動。河間謂曲直動搖，風之象也。丹溪謂治風先治血，血行風自滅。血本流行，所以不行者，痰阻之也。故治風必當治血，治血仍當化痰。

製半夏（二錢）　廣橘紅（一錢）　桑寄生（三錢）　白茯苓（三錢）　炒於朮（二錢）　白殭蠶（一錢五分）　左秦艽（一錢五分）　川桂枝（三分）　酒炒桑枝（四錢）　指迷茯苓丸（三錢先服）

程（左）　攝納其下，行動仍然氣逆痰多，左肩臂痛。腎水空虛於下，腎陰不收，痰氣憑凌於上，流竄經絡。攝下之中，參以化痰。

製半夏　歸身　茯苓　淮牛膝　都氣丸　大生地　橘紅　蘇子　車前子

二診　腎臟封固失職，冬令收藏，氣不收攝，遂至痰飲憑凌於上，腎氣不收於下，絡隧為痰所阻，肩臂為之作痛。再標本並顧。

製半夏（一錢五分）　蘇子（三錢）　海蛤粉（三錢）　鹽水炒車前子（三錢）　橘紅（一錢）　茯苓（三錢）　猩絳（五分）　鹽水炒牛膝（三錢）　旋覆花（三錢）　青蔥管（三莖）　都氣丸（四錢分二次服）

三診　氣逆咳嗽，尚屬和平，左肩臂作痛未止。下虛上實，痰飲流入絡中。仍標本並治。

竹瀝半夏（一錢五分）　白茯苓（三錢）　紫蛤殼（五錢）　炒萸肉（一錢五分）　鹽水炒橘紅（一錢）　炒蘇子（三錢）　酒炒牛膝（三錢）　巴戟肉（三錢）　鹽水炒車前子（二錢）　都氣丸（三錢空心服）　指迷茯苓丸（三錢下午服）

四診　向有腸紅，此次兼肛門熱痛。歷投和陰泄熱，腸紅肛痛雖止，而天氣驟寒，封藏不固，氣不收藏，咳嗽氣喘復發。腎陰不足於下，而痰氣則有餘於上，左肩臂作痛。上實下虛。宜虛實兼顧。

奎黨參（三兩）　製半夏（一兩）　炙生地（十兩）　酒炒桑寄生（一兩五錢）　於朮（二兩炒）　紫蛤殼（五兩）　炙甘草（四錢）　牛膝（鹽水炒三兩）　白茯苓（二兩）　厚杜仲（三兩）　萸肉（三兩炒）　全當歸（酒炒一兩）　制首烏（四兩）　甘杞子（三兩）　川貝母（一兩）　東白芍（酒炒二兩）　生山藥（三兩）　蘇子（二兩炒）　海風藤（二兩）　絲瓜絡（酒炒七錢）　車前子（鹽水炒二兩）　橘紅（八錢）　杏仁泥（一兩五錢）　玉竹（一兩五錢）　縮砂仁（七錢另煎湯收膏時衝入）

加阿膠三兩，龜板膠二兩，鹿角膠二兩，收膏。


<h2>腿膝痛</h2>
楊（左）　平素每易嘔痰，茲則腿股作痛牽掣，腰膂亦覺不舒。兩關脈滑。此痰濕流入經絡。

製半夏　川桂枝　制南星　橘紅　白殭蠶　炒枳實　威靈仙　煨天麻　雲茯苓　指迷茯苓丸

倪（右）　不時內熱，熱在腿股為甚，形神並不消瘦，此肝火挾濕，郁陷於下也。

粉歸身　澤瀉　杭白芍　青防風　制香附　羌活　赤白苓　二妙丸

孫（左）　熱勢遞減，頭痛彷彿止住，然右足作痛異常，色帶赤腫。脈數細弦。肝火濕熱襲入足三陽經，腳氣情形。況從濕溫傳變而來，恐有衝心等患。

川萆薢　粉丹皮　漢防己　宣木瓜　生薏仁　當歸身　絲瓜絡　赤白茯苓　鹽水炒川柏　龜甲心（炙先服）

左　肝火鬱於足三陰經，足心作痛，按之愈甚。

廣鬱金　杭白芍　阿膠　黑山梔　小青皮　龜甲心

左　膝腫且痛，恐成鶴膝。

左秦艽　生薏仁　獨活　酒炒紅花　漢防己　川桂枝　萆薢　建澤瀉　威靈仙　赤白苓　當歸　二妙丸

榮（左）　左足膝仍然作痛。脈數滑，苔白質膩。風濕熱襲入足三陽之絡，為勢尚盛。

蒼朮　酒炒防己　萆薢　威靈仙　赤白茯苓　獨活　薑汁炒黃柏　秦艽　上廣皮　木瓜　澤瀉　製半夏　桂枝

改方加桑寄生當歸，活絡丸一粒，陳酒化服。

趙（左）　大便已實，咳嗽胸痛亦止。惟膝臏酸楚，足心刺痛，皆腎虛見象。

生地炭（四錢）　白茯苓（三錢）　炒山藥（三錢）　懷牛膝（三錢）　澤瀉（二錢）　粉丹皮（一錢五分）　扁豆衣（三錢炒）　川貝母（二錢）　海蛤粉（三錢）　虎潛丸（三錢分二次服）

邵（左）　上春兩膝作痛，幾成鶴膝。今則外寒束縛裡熱，致風濕熱襲入絡隧。腿前廉兩肩臂作痛，不能舉動，痛後經絡烙熱，內經所謂脈痹，即熱痹也。擬辛溫寒以通絡泄熱。

川桂枝（五分）　光杏仁（三錢）　左秦艽（一錢五分）　射干（五分）　生甘草（五分）　煨石膏（五錢）　木防己（三錢）　酒炒絲瓜絡（二錢）　桔梗（一錢）

梁（左）　足心烙熱，每至睡醒，輒腰府作痛，運動即定，兩太陽亦時作痛。皆濕痰內阻，絡隧不宣，甲木從而少降。宜化痰宣絡。

製半夏（二錢）　陳膽星（六分）　制香附（二錢）　上廣皮（一錢）　茯苓（三錢）　川萆薢（一錢）　炊枳殼（八分）　白殭蠶（二錢）　絲瓜絡（二錢酒炒）　清氣化痰丸（三錢另服）

毛（右）　左半腰腿仍痛，痛處自覺火熱。風濕熱乘虛入絡。病在產後勢難急切從事。

川桂枝（五分）　炙乳沒（各三分）　秦艽　當歸　桑寄生　羚羊片（八分）　川芎　桑枝　絲瓜絡


<h2>腳氣</h2>
左　兩足腫脹，按之堅硬，肌膚麻木不仁，肢體頭面亦覺微腫。脈弦微滑。此風與濕襲入脾臟。急宜疏泄。

蒼朮　大腹皮　廣皮　香附　五加皮　豬苓　連皮苓　生熟薏仁　澤瀉　漢防己

另煅牡蠣七錢，葶藶五錢，商陸根七錢，蜀漆四錢，海藻五錢，澤瀉五錢，栝蔞根五錢，七味研為細末，每晨開水下三錢。（即牡蠣澤瀉散）

錢（左）　兩足腫脹，肌膚不紅。脾虛而濕熱下注。不能急切從事。

漢防己　炙綿耆　連皮苓　白朮　生熟薏仁　五加皮　木豬苓　建澤瀉　蒼朮　炒冬瓜子　上官桂（後入）

左　腳氣腫痛。

漢防己　生薏仁　川萆薢　全當歸　澤瀉　木瓜　茯苓　虎潛丸（五錢分二次服）


<h2>風疹</h2>
邵（左）　遍體風疹。營中鬱熱也。

粉丹皮（二錢）　稀薟草（二錢）　當歸（二錢酒炒）　白殭蠶（三錢炒打）　地骨皮（二錢）　海桐皮（二錢炒）　杭菊花（一錢五分炒）　夏枯草（三錢）　白茅根（去心打七錢）

左　風疹時發時止者數月，節骱作痛。肝火遊行於肌肉，而化風入絡也。

全當歸（二錢）　粉丹皮（二錢）　干菊花（一錢五分）　炒赤芍（一錢五分）　白殭蠶（二錢炒打）　黑山梔（三錢）　秦艽（一錢五分）　獨活（一錢）　羚羊片（一錢先煎）　地骨皮（二錢）　白茅根（去心打七錢）　三角胡麻（三錢）

右　體發赤疹，腫癢難忍。此由風熱襲入血分。宜涼營養血祛風。

白殭蠶　地骨皮　粉丹皮　香白芷　川鬱金　全當歸　淡黃芩　菊花葉（一錢五分）　白茅根（一兩）


<h2>嵐瘴</h2>
榮（左）　久處海隅，感受嵐瘴，治患未形，明哲者所以保身也。擬方如左，五日一服，作弭患之謀可耳。

製半夏　赤白苓　廣陳皮　豬苓　焦蒼朮　生熟薏仁　澤瀉　白芷　大腹皮　薑棗


<h2>蟲</h2>
左　腹痛甚劇，大便解出長蟲。此濕熱蘊結而蛔蝕也。

雷丸（一錢五分）　蕪荑（三錢）　使君子肉（三錢）　炒川椒（三分）　鶴蝨（二錢）　烏梅肉（三分）　檳榔（一錢）　淡芩（一錢五分酒炒）　烏梅丸（一錢五分開水晨服）

二診　腹痛稍減。再苦辛酸合方。

使君子（三錢）　烏梅肉（三分炙）　炒川椒（三分）　蕪荑（二錢）　淡乾薑（三分）　花檳榔（一錢）　苦楝根（三錢炙）　川雅連（三分）　鶴蝨（一錢五分）　烏梅丸（一錢五分開水送下）

江（女）　蟯蟲自從肛出，大便堅燥不暢。此由濕熱蘊遏。宜苦辛酸法。

川雅連（五分）　鶴蝨（一錢五分）　使君子（二錢）　金銀花（二錢）　雲苓（三錢）　淡乾薑（三分）　澤瀉（一錢五分）　烏梅肉（三分）　炒川椒（七粒）

幼　面色青黃，唇口白點，腹痛時止時來，曾經便解長蟲。此濕寒蘊於胃中，蟲遂以生。擬湯丸並進。

公丁香　金鈴子　淡吳萸　蕪荑　生薏仁　使君子　花檳榔　製半夏　鶴蝨　烏梅丸

某　腹痛甚劇，時痛時止。脈關弦，右部帶滑。此由濕熱內郁，肝木不克疏，泄蛔動情形也。

川雅連（四分）　香附（二錢）　使君子（一錢五分）　檳榔（一錢）　烏梅肉（三分）　淡乾薑（四分）　桂枝（四分）　金鈴子（一錢五分）　鶴蝨（一錢）


<h2>童損</h2>
巫（左）　先後並虧，任督俱損。胸凸背聳，童損情形也。

生地炭（四錢）　厚杜仲（三錢）　茯苓神（各二錢）　川桂枝（三分）　橘紅（一錢）　炙綿耆（二錢）　川斷肉（三錢）　製半夏（一錢五分）　生熟穀芽（各一錢五分）

二診　脈象虛軟，氣口及左關俱帶浮弦，其為氣血虧損，風邪乘虛而入，略見一斑。前法參以祛風。

川桂枝（五分）　炙綿耆（二錢）　川獨活（一錢）　厚杜仲（三錢）　西黨參（二錢）　香白芷（一錢）　川斷肉（三錢）　白歸身（二錢）　防風（二錢）　生熟穀芽（各一錢五分）


<h2>內癰</h2>
某　少腹作痛有形，腿股屈伸不利。濕鬱氣滯恐成內癰。

制香附（二錢）　錦紋大黃（酒炒後入三錢）　生薏仁（四錢）　臺烏藥（一錢五分）　敗醬草（三錢）　南楂炭（三錢）　丹皮（一錢五分）　蓬朮（一錢炒）


<h2>梅毒</h2>
梁（左）　濕熱流入筋骨，遍身作痛。脈象弦緊。宜祛風理濕。

白蘚皮（三錢）　皂莢子（二錢）　生薏仁（四錢）　左秦艽（一錢五分）　土茯苓（一兩）　生甘草（五分）　白殭蠶（三錢）　防風（一錢）　綠豆衣（五錢）　銀花（五錢二味煎湯代水）

二診　脈弦緊稍柔。肩胛腿膝酸楚，步履疲軟。濕熱未楚，肝腎已虛。再從厥少二陰主治。

淡蓯蓉　潼沙苑　淮牛膝　金毛脊　甘杞子　雲茯苓　川萆薢　虎潛丸

三診　培補肝腎，兼清濕熱，脈證相安。然兩手腿股廣痘未消。前法仍參清化。

海風藤　蓯蓉　白蘚皮　生甘草　左秦艽　桑寄生　杞子　土茯苓　川萆薢　虎潛丸　銀花（五錢）　綠豆衣（五錢二味煎湯代水）

四診　腰腿仍然痠軟，四肢廣痘未化。濕熱未清，而肝腎已經虧損。再補瀉並行。

干蓯蓉（三錢）　菟絲子（鹽水炒三錢）　桑寄生（三錢酒炒）　懷牛膝（三錢酒炒）　甘杞子（三錢）　秦艽（一錢五分）　生甘草（五分）　綠豆衣（五錢）　仙靈脾（三錢）　厚杜仲（三錢）　金銀花（五錢）　鮮土茯苓（用木器打汁一兩）

五診　廣痘漸化，腰足痠軟。仍益肝腎。

干蓯蓉（三錢）　於朮（一錢五分）　當歸（二錢）　厚杜仲（三錢）　仙靈脾（三錢）　甘杞子（三錢）　菟絲子（三錢）　牛膝（三錢）　生甘草（三分）　桑寄生（三錢）　金毛脊（四錢）　綠豆衣（三錢）　

六診　肝腎虛而濕熱未清。腰足痠軟，小溲不爽，廣痘漸化漸發。再清濕熱，兼益肝腎。

白蘚皮（三錢）　金銀花（三錢）　川萆薢（二錢）　淮牛膝（三錢酒炒）　茯苓（三錢）　甘草梢（五分）　綠豆衣（三錢）　生薏仁（三錢）　虎潛丸（三錢先服）

左　濕毒不化，龍相上凌。神煩不寐，玉莖破碎。化毒泄熱，亦定理也。

鹽水炒黃柏（二錢）　川萆薢（二錢）　夜交藤（二錢）　建澤瀉（一錢五分）　醋煅真珠母（四錢）　炒知母（二錢）　云茯神（三錢）　煅龍齒（三錢）　酸棗仁（二錢川連三分煎汁炒）　鹽水炒燈心（三尺）

余（左）　脈細弱，重按微滑。下疳雖愈，而陰莖短縮，近根帶腫，溺有餘瀝。此濕熱襲入肝腎，易入難出，不易圖治，擬以丸藥入下。

虎潛丸（五錢每日服二次）　囑服半月定方

陳（左）　濕毒深伏於腎，曾經淋濁，橫痃下疳，雖經治愈，而喉間糜碎，經久不除，舌下腫脹。脈細而左尺堅硬鼓指。以少陰之脈系舌本、循喉嚨，此響而彼應也。擬方請專門名家採擇。

上濂珠　上犀黃　西血珀　人中黃（四味研細吹喉）　滋腎丸（三錢淡鹽湯下）

祝（左）　下疳之後，濕毒未清，遍身㾦瘰密布。癘風重證，須請專門名家診視。

秦艽　桑寄生　防風　殭蠶　萆薢　生薏仁　防己　土茯苓　澤瀉　三角胡麻

程　濕熱流入筋骨，不時身痛，左膝破碎。病深在下，極難清澈。

白蘚皮（一錢五分）　陳松節（五錢）　海蛤粉（三錢包）　川貝母（二錢）　左秦艽（一錢五分）　川萆薢（二錢）　赤白苓（各二錢）　栝蔞皮（三錢）　建澤瀉（一錢五分）　車前子（二錢）　甘草節（四分）　丹皮（二錢）

二診　筋骨不時作痛，左膝破碎雖斂，而眼目昏花。良以濕毒流入筋骨，肝熱生風。輕劑育陰，以覘動靜。

龜甲心（五錢先煎）　元參肉（三錢）　炒當歸（二錢）　酒炒白芍（一錢五分）　池菊花（一錢五分）　白蒺藜（三錢）　炙甘草（三分）　陳松節（五錢劈）　綠豆衣（三錢）　金銀花（二錢）

黃　喉痹染毒。前服藥方進百帖甚效，原意治之。

細生地（三錢）　銀花（二錢）　牛膝（一錢）　人中白（一錢）　川連（三分）　鮮貫仲（三錢）　黃柏（一錢）　甘草（四分）

左　濕火深伏於腎，少陰之脈上循喉嚨，以致咽輒哽痛，背脊轟熱，直至頭巔，脈象細弦。極難奏效，以病久而且深也。

甘中黃（五分）　知母（一錢五分）　元參（三錢）　茯苓（三錢）　黃柏（一錢五分鹽水炒）　細生地（四錢）　貝母（一錢五分）　綠豆衣（三錢）　金銀花（三錢）　竹茹（一錢五分）

左　橫痃雖經消散，而濕毒未清，營衛因而閉阻。寒熱往來，舌心灰黴，胃呆少納。濕毒之氣中入，最難圖治之證也。

製半夏（一錢五分）　香青蒿（一錢五分）　綿茵陳（二錢）　澤瀉（一錢五分）　淡黃芩（一錢五分）　廣鬱金（一錢五分）　川萆薢（二錢）　車前子（三錢）　川雅連（三分）　杏仁（三錢）　滑石（三錢）　銀花（三錢）　綠豆衣（三錢）


<h2>瘰癧</h2>
唐（左）　氣血兩虧，肝火挾痰，竄入少陽陽明之絡。頸項結核堅硬，按之不移。脈虛弦滑。恐虛痰不化，而延入損途。

桑葉　海藻　製半夏　川貝母　鬱金　茯苓　丹皮　桔梗　生香附　炒枳殼　雪羹湯煎

二診　痰核軟加生於術。

某　頸有癧痰，眩暈心悸，身體似覺震動，此濁痰內蘊，痰熱化風上旋也。

甘菊花　雲茯苓　海蛤粉　白殭蠶　石決明　淨雙鉤　製半夏　煨天麻　白蒺藜　橘紅　燥渴者雪羹湯。

張（左）　盤頸癧痰已久，茲則內熱連綿，時見咯血，胸膺痠痛，日來腹痛便泄。脈細弦而數。陰虛木旺，虛火上炎，木乘土位。虛損情形，何易言治。

金石斛（四錢）　黑豆衣（三錢）　淡秋石（一錢）　炒木瓜皮（一錢五分）　女貞子（三錢）　炙黑草（五分）　側柏炭（二錢）　炒白芍（一錢五分）　大天冬（二錢）　海蛤²（三錢）

二診　酸甘制木，以養脾陰，腹痛便泄已止。然虛火上炎，血雖未來，而咽痛音閃。脈數細弦。臟陰皆損，何易言治。

大生地（三錢）　大天冬（二錢）　生熟草（各二分）　杭白芍（一錢五分酒炒）　大熟地（二錢）　大麥冬（一錢）　女貞子（三錢酒炒）　海蛤粉（三錢包）　川貝母（二錢）　毛燕湯代水煎。

三診　音聲已開，咽痛亦止，而中脘猶復作痛。脈象細弦，舌質紋裂。癧痰既久，氣血並虧，不能制伏肝木，致強肝剋土乘脾則腹痛便泄，犯胃則脘痛嘔吐。急者先治之。

香附（二錢）　金鈴子（一錢五分）　半夏曲（一錢五分鹽水炒）　茯苓（三錢）　白芍（二錢土炒）　白蒺藜（三錢）　橘白（鹽水炒一錢）　鹽水炒竹茹（一錢）　左金丸（五分先服）

四診　痛泄已止，脘痛亦減，而右脅猶復作痛。肝木剋土之餘，肝風入絡。再標本兼顧。

阿膠珠（二錢）　醋炒香附（二錢）　柏子霜（三錢）　炒木瓜皮（一錢）　生草（三分）　白茯苓（三錢）　橘葉（一錢五分）　金鈴子（一錢五分）　酒炒白芍（一錢五分）

五診　便泄既止，脘痛亦定，而右胸膺常覺作痛，舌苔紋裂。痰癧既久，陰傷則肝風入絡。還恐損而難復。

阿膠珠（二錢）　白茯苓（三錢）　川貝母（二錢）　真猩絳（五分）　海蛤粉（三錢）　柏子霜（三錢）　旋覆花（三錢）　酒炒白芍（一錢五分）　青蔥管（三莖）

六診　脘痛便泄，原屬肝陽克犯脾胃。紅爐潑水，則烈焰飛騰，所以兩進柔藥，火沖咽痛，隨藥而來。然火之有餘。陰之不足也。再參辛燥之品，以反佐之。

阿膠珠（二錢）　粉丹皮（二錢）　海蛤粉（三錢）　柏子霜（三錢）　白茯苓（三錢）　女貞子（三錢酒炒）　白芍（一錢五分酒炒）　製半夏（一錢五分）　大天冬（一錢五分）

七診　胸膺作痛稍輕，不自覺熱，而脈形帶數，陰傷火熾。然痰核隨處結聚，恐其流竄。再熄少陽木火，參以化痰而和藏絡。

炙生地（四錢）　海蛤粉（三錢）　桑葉（一錢）　炒白薇（一錢五分）　白茯苓（三錢）　柏子霜（三錢）　丹皮（二錢）　女貞子（三錢）　川貝母（三錢）

八診　脈象稍緩，舌紅苔膩。左胸膺作痛，牽引背肋，絡隧不和。再宣通化痰和中。

川貝母（二錢）　當歸（一錢五分酒炒）　白茯苓（三錢）　粉丹皮（二錢）　桑葉（一錢）　海蛤粉（三錢）　制香附（一錢五分）　川斷肉（三錢）　鹽水炙橘紅（一錢）　生熟穀芽（各一錢）

某　少陽木火，挾痰流竄經絡，肝木從而不和，少腹時有氣聚。前法參以調氣平木。

香附（一錢五分）　川貝（二錢）　海蛤粉（三錢）　粉丹皮（一錢五分）　鬱金（一錢五分）　橘葉（一錢五分）　桑葉（一錢）　川石斛（三錢）　金鈴子（一錢五分）　白芍（一錢五分酒炒）

二診　脈數轉緩，內熱已退，而滑泄頻來，環口常發疹㾦。陰虛挾濕，混淆精竅。前法參以分清。

桑葉（一錢）　川貝母（二錢）　干橘葉（一錢五分）　生薏仁（三錢）　川萆薢（二錢）　香附（二錢）　丹皮（一錢五分）　豬茯苓（各二錢）　大淡菜（二隻）

三診　分清精水，滑泄未來，而右半體仍覺牽掣。良由痰阻絡中，脈絡從而不和。擬化痰宣絡。

川貝母（二錢）　制香附（一錢五分）　生薏仁（四錢）　真猩絳（五分）　丹皮（二錢）　雲茯苓（三錢）　橘紅絡（各一錢）　炒玉竹（三錢）　旋覆花（一錢五分絹包）　桑葉（一錢）

四診　神情稍振，遺泄未來。再擬化痰以宣絡隧。

川貝（一錢）　香附（一錢五分）　黑豆衣（三錢）　鬱金（一錢五分）　橘紅絡（各一錢）　枳殼（八分）　海藻（一錢五分）　白蒺藜（二錢）　白茯苓（三錢）　浮小麥（一兩）　紅棗（二枚）

五診　舌紋裂漸滿，紅色較淡，而腿股作酸，即發遺精，腹中漉漉。濕熱下行，精竅遂為混淆。再化痰而分清精水。

製半夏（一錢五分）　茯苓（三錢）　橘紅（一錢）　海藻（一錢五分）　浮小麥（一兩）　川貝母（一錢五分）　萆薢（一錢）　薏仁（三錢）　豬苓（二錢）　大淡菜（二隻）


<h2>卷十七</h2>

<h2>調經</h2>
王（右）　屢次滑胎，茲則經事先期，色紫不澤，臨行痛楚。姑宣暢營衛。

全當歸（酒炒二錢）　白蒺藜（三錢）　紫丹參（二錢）　杭白芍（酒炒一錢五分）　橘絡（紅花湯炒一錢）　蘄艾炭（四分）　炒川斷（三錢）　菟絲子（鹽水炒三錢）　炒牛膝（三錢）　制香附（二錢）

二診　氣血不固，屢屢滑胎。治法惟有調氣養營，作日就月將之計。

大熟地（砂仁拌炙成炭）　澤瀉（一錢五分）　細子芩（酒炒一錢五分）　橘皮（一錢）　白芍（酒炒一錢五分）　萸肉炭（一錢五分）　茯苓神（各四錢）　炒山藥（三錢）　生熟穀芽（三錢）　粉丹皮（二錢）　制香附（二錢）

謝（右）　中脘作痛，腹中不舒，經事一月再至，腰痠帶下。氣血不固，肝胃失和。先調氣和胃，再商培補。

金鈴子（一錢五分）　香附（一錢五分）　砂仁（五分）　炒白芍（一錢五分）　佛手（一錢）　烏賊骨（三錢炙）　茯苓（三錢）　當歸炭（二錢）　八珍丸（絹包入煎四錢）　廣皮（一錢）

陳（右）　久痛久嘔，中脘板硬，月事兩月不來。此必有形之滯，郁阻胃中。擬宣通氣血。

延胡索（酒炒一錢五分）　瓦楞子（四錢煅）　炒赤芍（一錢）　臺烏藥（一錢五分）　楂肉（二錢）　土鱉蟲（去頭足炙三枚）　單桃仁（去皮尖打三錢）　歸鬚（酒炒二錢）　降香片（五分）

二診　宣通營衛，大便解出凝而色紅，脘痛勢減，板硬較軟，嘔吐未發。再為宣通。

五靈脂（酒炒三錢）　制香附（二錢）　炒枳殼（一錢）　焦麥芽（三錢）　陳皮（一錢）　薤白頭（二錢）　延胡索（酒炒一錢五分）　砂仁末（五分）　土鱉蟲（去頭足二枚）　廣鬱金（一錢五分）

三診　宣通營滯，大解帶黑，脘痛嘔吐俱減。然咽中常覺哽阻，中脘仍然堅硬。脈象弦緊。效方擴充，再望應手。

上桂心（五分）　炒桃仁（三錢）　薤白頭（二錢）　乾漆（炒煙盡三分）　橘紅（一錢）　土鱉蟲（三枚）　延胡索（酒炒一錢五分）　製半夏（一錢五分）　湘軍（酒炒八分）

龔（右）　每至將寐，輒覺震痙，頭昏作脹，時易汗出，中脘脹滿。肝風鴟張，木強土弱。擬養血熄肝，參以涼營，蓋經愈前則血愈虛也。

阿膠（三錢）　丹皮（二錢）　大生地（四錢）　黃芩（酒炒一錢五分）　女貞子（酒炒三錢）　朱茯神（三錢）　白芍（酒炒一錢五分）　香附（二錢）　金鈴子（一錢五分）　橘葉（二錢）　黑豆衣（三錢）　生決明（六錢）

二診　咽中如阻，中脘不舒，筋脈跳動，甚至欲厥，經一月再行。營血久虧，風陽震動。再育陰以涵肝木。

阿膠珠（三錢）　天冬（三錢）　豆蔻花（四分）　潼沙苑（鹽水炒三錢）　丹皮（二錢）　大生地（四錢）　干橘葉（一錢五分）　炒白芍（一錢五分）　煅牡蠣（三錢）　生山藥（三錢）　茯苓神（各二錢）　淮小麥（五錢）

三診　每至氣衝，中脘脹滿，按之作痛，甚則汗出。衛氣逆上，擬鎮墜滋養柔和。

代赭石（四錢煅）　炙鱉甲（四錢）　生熟草（各二分）　金鈴子（一錢五分）　火麻仁（三錢）　煅牡蠣（五錢）　淮小麥（五錢）　橘皮（一錢）　糯稻根（四錢）　白芍（酒炒一錢五分）　大南棗（四枚）

四診　火從上升，則溱溱汗出，頭面為甚，足心烙熱，經不及期，左肩臂痠痛。衝陽逆上，皆由陰虛木失滋涵。

阿膠珠（三錢）　柏子霜（三錢）　炙甘草（四分）　地骨皮（二錢）　旱蓮草（三錢）　煅牡蠣（五錢）　生白芍（一錢五分）　烏賊骨（三錢）　淮小麥（五錢）　南棗（三枚）　女貞子（酒炒三錢）　糯稻根（五錢）　

五診　經事一月再期，肝陰愈虛，肝氣愈旺，肝陽愈盛，頭昏作脹，寐則頭汗溱溱，心中震痙，胸膺作脹，咽中如阻，肩臂作酸。宜滋腎養肝參以涼營。

大生地（十兩）　粉丹皮（二兩）　生牡蠣（八兩）　大天冬（三兩）　黑豆衣（三兩）　朱茯神（三兩）　奎黨參（四兩）　白歸身（二兩）　旱蓮草（三兩）　炙鱉甲（十兩）　炒棗仁（二兩）　肥玉竹（三兩）　炒木瓜（二兩）　制首烏（五兩）　炒萸肉（二兩）　火麻仁（三兩）　柏子霜（三兩）　甘杞子（二兩）　干橘葉（二兩）　香附（醋炒二兩）　杭白芍（酒炒三兩）　生熟草（各三錢）　淡黃芩（一兩五錢）　女貞子（酒炒三兩）

加阿膠四兩，龜板膠三兩，鹿角膠一兩，溶化收膏，每晨服一調羹。

陳（右）　結塊堅硬稍軟，咽中哽阻略舒。然仍氣時上衝，沖則頭脹。木鬱土中，氣阻營滯。再調氣化痰。以宣營滯。

製半夏（一錢五分）　橘皮（一錢）　薤白頭（三錢）　縮砂仁（五分）　瓦楞子（四錢）　香附（二錢）　茯苓（三錢）　焦麥芽（四錢）　鱉甲煎丸（另服一錢五分）

董（右）　少腹作痛，經事不行，脈形不爽，面部丹赤成片，不時發露。營氣不宣。宜為宣通。

全當歸（酒炒二錢）　臺烏藥（一錢五分）　延胡索（酒炒一錢五分）　制香附（二錢）　杭白芍（酒炒一錢）　茺蔚子（三錢）　炒桃仁（去皮尖打三錢）　降香片（七分）　楂炭（三錢）

二診　經停少腹作痛。營氣滯而不宣。當通和奇脈。

川桂枝（四分）　當歸（酒炒二錢）　制香附（二錢）　烏藥（一錢五分）　茺蔚子（三錢）　澤蘭（二錢）　延胡索（酒炒一錢五分）　川芎（一錢）　炒赤芍（一錢五分）　楂炭（三錢）

三診　宣通營滯，而理氣機，腹仍作痛。血中氣滯，氣行則血行，故曰調經以理氣為先也。

制香附（三錢）　紫丹參（二錢）　臺烏藥（一錢五分）　川芎（一錢）　炒枳殼（一錢）　全當歸（酒炒三錢）　延胡索（酒炒一錢五分）　雞血藤膏（一錢五分）　桂枝（四分）　白芍（一錢五分酒炒）　紅花（酒炒七分）

四診　血虛氣滯，經阻不行，面發㾦瘰腹中㽲痛。宣通氣滯，以望經行，再商調理。

當歸（酒炒二錢）　牛膝（三錢）　卷柏（二錢）　丹參（二錢）　蘇梗（三錢）　紅花（酒炒一錢）　川芎（一錢）　炒川斷（三錢）　澤蘭（二錢）　香附（二錢）　雞血藤膏（一錢五分）　杏仁（三錢）

王（右）　木旺脾虛，肝木剋土，土不運旋，以致腹笥板硬，時為痛泄，月事不來，胸次痞悶。脈象弦硬，氣血鬱滯。擬宣暢氣血，必得月事通行，方為穩妥也。用嚴氏抑氣散合逍遙法。

制香附（二錢）　花檳榔（八分）　廣皮（一錢）　川斷（三錢）　砂仁（五分）　卷柏（三錢）　生牛膝（三錢）　炒枳殼（一錢）　紫丹參（二錢）　逍遙散（先服三錢）

張（右）　每至經行，輒先少腹作脹，初來色淡，漸次轉經。氣滯不宣，則營血從而失和。宜調氣和營。

制香附（二錢）　蘇梗（二錢）　丹參（三錢）　烏藥（一錢五分）　川芎（一錢）　楂炭（二錢）　全當歸（二錢）　川斷（一錢五分）　藿香正氣丸（先服三錢）

沈（右）　陰虛氣弱，脾不運旋，封藏不固。每至冬令，輒易感風，大便或結或溏，經事愆期，不時帶下。脈濡細，苔薄白。擬氣陰並調。

黨參（三錢）　茯苓（三錢）　炒山藥（三錢）　白芍（酒炒一錢五分）　炒扁豆（三錢研）　潼沙苑（鹽水炒三錢）　於朮（一錢）　炒木瓜皮（二錢）　菟絲子（鹽水炒三錢）　杞子（三錢）　六味地黃丸（晨服一錢五分）

二診　脾虛則大便或結或溏，腎虛則封藏不固。收藏之令，輒易感冒咳嗽，經不應期，時為帶下，脈象濡細。氣陰並調，從前法擴充。

炒萸肉（一錢五分）　大熟地（砂仁炙四錢）　杭白芍（酒炒一錢五分）　橘白（一錢）　奎黨參（三錢）　炒於朮（二錢）　生山藥（三錢）　炙甘草（三分）　茯苓（三錢）　潼沙苑（鹽水炒三錢）

三診　脾虛則不運，腎虛則不藏，脾不運則大便時溏，腎不藏則封固不密。每至冬令，易召外感，而為喘咳，經事遂不應期，帶脈從而不固。宜從脾腎並調。

炙綿耆（三兩）　炒萸肉（一兩）　炒山藥（二兩）　奎黨參（四兩）　遠志肉（五錢）　炒扁豆（二兩）　川斷肉（二兩）　炒於朮（二兩）　白茯苓（三兩）　炙黑草（五錢）　制首烏（四兩）　菟絲子（二兩）破故紙（二兩）　巴戟肉（二兩）　甘杞子（二兩）　制香附（一兩五錢）　潼沙苑（鹽水炒三兩）　廣皮（一兩）　大熟地（砂仁炙四兩）　製半夏（一兩五錢）　粉歸身（酒炒一兩五錢）　杜仲（三兩）　杭白芍（酒炒一兩五錢）　紫丹參（一兩五錢）　澤瀉（一兩）　大生地（薑汁炙四兩）　炒棗仁（一兩研）

清阿膠三兩，鹿角膠二兩，龜板膠二兩，以上三膠溶化收膏，晨服七八錢。

胡（右）　十二經之血，注於衝脈，從衝脈而下者，謂之月經。沖為肝之隸脈，情懷抑鬱，木土失和，中脘作痛。衝脈之氣，因而阻滯，經事數月方行，面色浮黃。唇白舌淡無華，脈象細澀。氣血皆滯，當為宣通。

川桂枝（五分）　制香附（二錢）　炒枳殼（一錢）　紫丹參（二錢）　單桃仁（二錢）　白芍（酒炒一錢五分）　全當歸（酒炒二錢）　砂仁末（五分）　茺蔚子（三錢）　香櫞皮（一錢）

二診　宣通營滯，脈細稍起，經事未來，脘腹作痛。久病營血必滯。仍為宣通。

川桂枝（五分）　單桃仁（二錢）　制香附（二錢）　紫丹參（二錢）　川斷肉（三錢）　延胡索（酒炒一錢五分）　臺烏藥（一錢五分）　炒赤芍（一錢五分）　茺蔚子（三錢）　歸身（二錢）　川芎（一錢）

陳（右）　火從上升，升則頭暈且痛，目澀肌熱。經事一月數至。皆由木鬱生火。姑清以泄之。

龜甲心　粉丹皮　黑豆衣　女貞子　石決明　白歸身　杭白芍　烏賊骨　左牡蠣（鹽水炒）　炒白薇

席（右）　經事一月數至，至則如湧。營熱之甚，恐致血崩。

大生地　當歸炭　制香附　丹皮炭　細子芩　烏賊骨　老蘇梗　元參　鮮藕（煎湯代水）

二診　經不及期，色鮮甚多，頭脹作痛。風熱襲入營分也。

細子芩　炒防風　當歸炭　丹皮炭　茯神　制香附　生地炭　旱蓮草　炙烏賊骨

姚（右）　肝腎素虧，風陽上升，時為頭痛。經事遲行，將至之前，足酸腹脹，既至之後，淋瀝不止。此皆營氣不主宣暢，所謂氣滯則血亦滯也。故調血以理氣為先。

粉全歸　砂仁　制香附　川斷肉　老蘇梗　降香　丹參　川芎　廣皮

某（右）　經來淋瀝，少腹作痛，腿股牽引不舒。沖瘀未清，則衝脈轉難固攝，恐壅極而致崩敗。

淡吳萸（三分）　炒當歸　蘇梗　延胡索　降香　生熟蒲黃（各四分）　南楂炭　香附　炒赤芍

張（右）　經來淋瀝，脘痛少腹滯墜，輒成塊作片而下。氣亂則血亦亂，不能循行經絡。

制香附　生熟蒲黃　白芷　川樸　大腹皮　茜草炭　藿香　烏賊骨　茯苓　廣皮　蘇梗　半夏曲

朱（右）　經來淋瀝，少腹作痛。脈弦尺澀。沖氣不調，則衝脈不固矣。

制香附　生熟蒲黃（各四分）　砂仁　當歸炭　茯神　烏賊骨　茜草炭　磨蘇梗　廣皮　臺烏藥

二診　調氣和營，未嘗止血而止痛也，然淋瀝已定，腹痛亦止。可見血為氣之配，氣和則妄行者循經而不亂矣。前法再參養營。

磨蘇梗　杭白芍　首烏　當歸　廣皮　香附　炒棗仁　砂仁　茯神

姚（右）　氣為血之帥，經前脹滿，經至淋瀝，皆氣滯不宣。調經以理氣為先，旨哉斯言也。

全歸　白芍　製半夏　上廣皮　川斷　香附　紫丹參　老蘇梗　藿香正氣丸

談（右）　每至經行，輒塊攻痛脹，甚則嘔吐。氣瘀交阻。姑為宣通。

當歸　川芎　延胡　蓬朮　烏藥　橘絡（紅花湯炒）　楂炭　桂枝　香附　青皮　猩絳　炒赤芍

陳（右）　經事臨期，腹痛難忍。血之下也，未來則脹，將來則痛，既來則痛漸定。血虛氣滯。宜補血之不足，疏氣之有餘。

炙熟地　炒杞子　香附　全歸　烏藥　砂仁　川斷肉　白芍　楂炭

陳（右）　氣上迫肺，心氣不能下通，月事不來，所以起居如常，腹無痛脹之苦。用武叔卿加味導痰之法。

中樸（一兩）　雲苓（三兩）　製半夏（二兩）　枳實（一兩）　川芎（一兩二錢）　雅連（三錢）　廣皮（一兩二錢）

研細末，以薑湯泛丸如綠豆大，每晨服三錢。

某（右）　經停十五月之久，而起居如常，脈緩苔薄白，此名為歇，不治自愈，但須徐以待之耳。

全當歸　橘白　土炒白芍　白蒺藜　制香附　半夏曲　茯苓　生熟穀芽　甜杏仁（炒香）

林（右）　諸經之血會於衝脈，從衝脈而下者，謂之月經。沖氣不調，經來血聚，沖氣不通，所以脹勢每甚。仿金匱溫經法。

人參鬚（一錢）　澤瀉（一錢五分）　炙黑草（三分）　粉丹皮（二錢）　炒麥冬（三錢）　粉歸身（二錢）　炮姜（四分）　真阿膠（一錢五分）　上徭桂（二分研末飯丸烘乾先服）

右　每至經行，輒腰腹作痛。邇來中脘不舒，食入泛漾，頭痛眩暈，凜熱無時。此氣滯血虛，肝胃失協。先從肝胃兩和。

製半夏　朱茯神　制香附　白蒺藜　香櫞皮　滁菊花　廣皮　杜仲　桑葉　丹皮　乾荷葉邊　鹽水炒竹茹

奚（右）　由脘痛而致腹中脹滿，得泄則松。肝脾不和，氣濕不運。氣為血帥，月事因而不行。以調氣為先。

制香附（二錢）　砂仁（五分）　丹參（二錢）　蘇木（一錢五分）　枳殼（一錢）　茯苓（三錢）　鮮佛手（一錢）　上廣皮（一錢）　木香（三分）　降香（五分）

二診　腹滿較舒，中脘窒痛。再從肝脾胃主治。月事不來，且勿過問。

制香附（二錢）　陳皮（一錢）　金鈴子（切一錢五分）　前胡（一錢）　鮮佛手（一錢）　縮砂仁（五分）　延胡索（酒炒一錢五分）　光杏仁（三錢打）　紫丹參（二錢）　蘇梗（二錢）

錢（右）　經事愆期，腹痛臍下滯墜，按之尤痛。衝脈氣滯。姑為宣通。

熟地炭（三錢）　赤白芍（酒炒各一錢）　制香附（二錢打）　臺烏藥（一錢五分）　南楂炭（三錢）　全當歸（二錢）　川芎（一錢）　降香片（七分）　上徭桂（四分飯丸）

二診　少腹作痛未止，經事未行。再宣通氣血。

制香附（二錢）　烏藥（一錢五分）　川桂木（五分）　茺蔚子（三錢）　小茴香（五分）　延胡索（酒炒一錢五分）　縮砂仁（五分）　澤蘭葉（二錢）　降香片（七分）　楂炭（三錢）

三診　經來而仍未暢，少腹仍然作痛。營氣阻滯。再為宣通。

全當歸（酒炒二錢）　烏藥（一錢五分）　炒小茴香（五分）　炮姜（五分）　川芎（一錢）　川桂枝（三分）　香附（二錢）　紫丹參（二錢）　茺蔚子（三錢）　益母草（六錢）

解（右）　產後血虛氣滯，腹時脹滿，每至經來，血行甚多。氣為血帥，宜調其氣。

當歸（二錢）　炒棗仁（二錢）　黑豆衣（三錢）　厚杜仲（三錢）　茜草炭（一錢五分）　潼沙苑（三錢）　池菊花（一錢五分）　烏賊骨（三錢）　藿香正氣丸（先服三錢）　茯神（三錢）

二診　此次經來未至過多，然腹中尚覺脹滿，有時氣衝至脘。還是沖氣未平，緩商調補。

制香附（三錢）　土炒白芍（一錢五分）　炒枳殼（一錢）　廣皮（一錢）　茯神（三錢）　炒棗仁（三錢）　金鈴子（三錢）　砂仁殼（五分）　四制香附丸（清晨服二錢）　木瓜皮（一錢炒）

三診　一陽將復，肝陽不平，腹滿中脘作痛，頭昏眩暈，平日經事過多。皆肝經氣火有餘。再熄肝木。

川楝子（一錢五分）　土炒白芍（一錢五分）　黑豆衣（三錢）　黑山梔（一錢五分）　制香附（二錢）　菊花（一錢五分）　橘皮（一錢）　炒枳殼（一錢）　乾荷葉邊（三錢）　女貞子（三錢）

朱（右）　經前腹脹，帶下腰痠，悸眩少寐，心中作痛。氣滯血少，血不養肝，奇經之脈，隸於肝木，木旺則陽氣升浮於上，帶脈不固於下。擬補血之不足，疏氣之有餘。

奎黨參（五兩）　黑豆衣（二兩）　炙生地（三兩）　大天冬（二兩）　新會皮（一兩）　全當歸（三兩）　炙黑草（七錢）　川石斛（三兩）　池菊花（一兩）　川斷肉（三兩）　炒山藥（三兩）　潼沙苑（三兩）　厚杜仲（三兩）　川芎片（一兩）　云茯神（三兩）　大熟地（砂仁炒五兩）　菟絲子（鹽水炒三兩）　野於朮（二兩木香五錢煎汁炒）　炒萸肉（一兩五錢）　雞頭子（一兩五錢）　杭白芍（一兩五錢）　干蓯蓉（一兩五錢）　制香附（三兩另煎衝入）　澤瀉片（一兩）　炒棗仁（一兩研）　甘杞子（三兩）　砂仁末（七錢研細收膏時和入）　鹿角膠（一兩）　龜板膠（三兩）　真阿膠（三兩）

上藥煎淨濃汁，加三膠溶化收成老膏，每晨服一調羹。

周（右）　經來甚暢，瘀露得以通化，少腹痛墜已止。然積瘀雖通，而新血與之並下，自不免於玉石俱焚，所以風陽上升，耳鳴頭暈。莨莠既去，當植嘉禾。

白歸身（二錢）　烏賊骨（三錢）　川斷肉（三錢）　女貞子（三錢）　旱蓮草（三錢）　黑豆衣（三錢）　阿膠珠（二錢）　潼沙苑（鹽水炒三錢）　茯神（三錢）　蘇梗（二錢）　蒲黃炭（五分）　生於術（二錢）

王（右）　經事愆期，腰痠帶下，形體惡寒，血色淡白不澤。氣血不足。宜養血溫經。

全當歸（二錢）　川斷肉（三錢）　煅牡蠣（四錢）　紫丹參（二錢）　白芍（一錢五分）　厚杜仲（三錢）　炒山藥（三錢）　川芎（一錢）　十全大補丸（三錢開水分二服）

右　經事先期，至則淋漓。衝任不固，不能急切從事。

生地炭（四錢）　當歸炭（二錢）　茯神（三錢）　遠志肉（五分）　烏賊骨（三錢炙）　西潞黨（元米炒三錢）　炒冬朮（二錢）　炒棗仁（二錢）　龍眼肉（四粒）　老薑（二片）　補中益氣丸（三錢晨服）

右　經事先期，寒凜火升，噯噫眩暈。苔黃，脈弦尺澀。此肝陰不足，膽胃之氣少降。擬通降陽，明參泄肝木。

製半夏　云茯神　煅決明　生山梔　炙鱉甲　鉤鉤　丹皮　廣皮　鹽水炒竹茹

丁（右）　經事愆期，虛寒為多。
然虛則肢體必形軟弱，或微微身熱。寒則腹中痛，脈必沉細。今經來日遲，諸如平人，惟四肢作酸。脈象濡滑。此痰濕占於血海，營衛之氣不得宣通。宜理氣化痰驅濕，不治血而治其所以病血者。

粉全歸　秦艽　製半夏　獨活　川斷肉　白蒺藜　澤瀉　制香附　茯苓　川芎

朱（右）　天癸當至而不至，適當久熱，營血乾澀，以致內熱火升，肌肉羸瘦，為乾血勞重證也。

炒全當歸（二錢）　銀柴胡（五分）　炒赤芍（一錢五分）　炙鱉甲（四錢）　桑葉（一錢）　紫丹參（一錢五分）　延胡索（一錢五分）　炒白薇（一錢五分）　粉丹皮（一錢五分）

朱（右）　經來淋瀝不止，少腹痠痛，偏右痞塊攻築，血色紫殷。衝脈氣滯。宜調衝任而宣氣滯。

阿膠珠（三錢）　川芎（一錢五分）　炙艾葉（七分）　制香附（二錢）　川斷肉（三錢）　生地炭（三錢）　酒炒白芍（一錢五分）　干橘葉（一錢五分）　酒炒當歸（二錢）　公丁香（三分）

二診　淋瀝仍然不止，中脘痞悶，少腹酸墜。沖氣不和，衝脈不固。擬和營平木。

烏賊骨（三錢）　雞血藤膏（三錢沖）　阿膠珠（二錢）　土炒白芍（一錢五分）　橘皮（一錢）　茜草炭（一錢五分）　干橘葉（一錢五分）　半夏曲（一錢五分鹽水炒）　制香附（二錢）　左金丸（二次服五分）


<h2>帶下</h2>
江（右）　曾經血崩，營血虧損，不能養肝，肝木剋土。不時便泄，臍下氣聚不舒，四肢節骱痰核結聚，咽中如阻，心悸帶下。脈虛弦，舌心光剝。水虧木旺，土弱肝強。養血柔肝，為治本之道。

阿膠珠（二錢）　土炒白芍（一錢五分）　炒黃川貝（一錢五分）　生山藥（三錢）　炒木瓜皮（一錢）　海蛤粉（三錢）　炙甘草（三分）　生牡蠣（五錢）　杜仲（三錢）　潼沙苑（鹽水炒三錢）　鹽水炒竹茹（一錢）

粱（右）　帶下腰痠，小便不禁，心悸火升。帶脈不固，肝腎空虛，陽氣上逆也。

奎黨參（三錢）　生山藥（三錢）　潼沙苑（鹽水炒三錢）　菟絲子（鹽水炒三錢）　阿膠珠（二錢）　生牡蠣（五錢）　桑螵蛸（二錢炙）　杜仲（三錢）　杞子（三錢）　芡實（三錢）

二診　帶下大減小便亦能約束，心悸火升。的是陽升而奇脈不固。效方進退。

阿膠珠（三錢）　潼沙苑（鹽水炒三錢）　甘杞子（鹽水炒三錢）　煅牡蠣（五錢）　厚杜仲（三錢）　桑螵蛸（三錢炙）　蓮鬚（八分）　菟絲子（三錢）　於朮（一錢五分）　肥玉竹（三錢）

三診　帶脈漸能約束，火升亦定，然寐醒舌乾口燥。陰液耗損不復。前法參入甘涼。

石斛（四錢）　牡蠣（五錢）　天冬（二錢）　山藥（三錢）　蓮鬚（八分）　炒阿膠（二錢）　沙苑（三錢）　杞子（三錢）　桑螵蛸（炙一錢五分）　菟絲子（鹽水炒三錢）　杜仲（三錢）

莫（右）　從少腹作痛，以致帶下腰痛。沖氣不和，帶脈因而不固矣。

公丁香（三分）　炙艾葉（七分）　潼沙苑（鹽水炒三錢）　酒炒白芍（一錢五分）　香附（鹽水炒二錢）　菟絲子（鹽水炒三錢）　炒小茴香（五分）　炒山藥（三錢）　杜仲（三錢）　干橘葉（一錢五分）

王（右）　淋帶不止，氣撐腹痛，裡急而欲解不解。衝任損傷，不能固攝，圖治不易也。

白芍（一錢五分）　烏賊骨（四錢）　阿膠珠（二錢）　川斷肉（三錢）　當歸炭（二錢）　生地（四錢）　茯苓（三錢）　艾炭（五分）　丁香（三分）　砂仁（五分）

二診　帶下不止，氣撐而下墜則痛，大便閉阻。再溫潤大府，疏泄肝木，略參固澀法。

烏賊骨（四錢）　金鈴子（一錢五分）　當歸炭（二錢）　香附（三錢）　光杏仁（三錢）　炒椿皮（一錢五分）　鮮蓯蓉（六錢洗）　栝蔞仁（四錢打）　磨沉香（五分）　砂仁（五分）

顧（右）　赤帶綿下，遍體作痛，小便烙熱，甚則微痛，頭空昏暈。脈象帶數。肝火濕熱淪陷於下，帶脈從而不固矣。

吉林參（五分研末麥冬湯下）　白茯苓（三錢）　川雅連（三分）　池菊花（一錢五分）　生於術（二錢）　車前子（鹽水炒二錢）　黑豆衣（三錢）　酒炒白芍（一錢五分）　愈帶丸（二次服三錢）

劉（右）　帶下色黃，噁心欲嘔。脾胃濕熱淪陷。擬和中而化痰濕。

製半夏（一錢五分）　廣皮（一錢）　赤白芍（各二錢）　萆薢（一錢五分）　竹茹（一錢）　炙艾葉（五分）　公丁香（三分）　白蔻仁（七分）

汪（右）　帶下如注，腹滿不舒。脾胃濕熱，盡行下流。深恐元氣難支。

製半夏　金鈴子　海蛤粉　赤白苓　炒椿皮　廣皮　澤瀉　萆薢　生薏仁　伏龍肝（一兩煎湯代水）　愈帶丸

二診　和中分利濕熱，帶下仍然不減，遍體作痛。虛肝縱橫，脾胃虧損，不能收攝。勉擬柔和肝木，雙培脾腎。

當歸　川斷肉（鹽水炒）　菟絲子　芡實　醋炒青皮　白芍　潼沙苑（鹽水炒）　破故紙　蓮子　伏龍肝

三診　帶下稍減，而肝氣縱橫脹滿，右乳作痛。再益脾腎而疏肝木。

香附　破故紙　白芍　菟絲子（鹽水炒）　潼沙苑（鹽水炒）　枳殼　川斷肉　木香　金鈴子　杜仲　伏龍肝（八錢煎湯代水）

張（右）　肝火時升時降，頭脹目澀，帶下赤白相兼。再清化濕熱，兼泄肝火。

元參　川雅連（吳萸二分煎汁炒）　香附　白芍　柴胡（鹽水炒）　丹參　龜甲心（先煎）　椿根皮（炒黑）　青皮　澤瀉　牡蠣（鹽水炒）

嚴（右）　肝脾腎並虧，攝納無權，經淋帶下，血虛陽升，腰痠悸眩。濕熱盡從下溜，不能急切圖功。

西潞黨（元米炒）　茯苓神　炒椿皮　厚杜仲　香附（醋炒）　菟絲子（鹽水炒）　女貞子　金毛脊　於朮炭　愈帶丸

右　久帶不止，腰府酸楚。脈形滑大。此肝火濕熱淪下。恐損而難復。

法半夏（二錢）　川石斛（四錢）　海蛤粉（四錢包）　女貞子（三錢）　橘白（一錢）　茯苓神（各二錢）　潼沙苑（鹽水炒三錢）　椿根皮（三錢炒）　穭豆衣（三錢）　愈帶丸（先服三錢）

右　久帶液虛，頭暈心悸腰楚。惟有暫時調理而已。

炒於朮（二錢）　潼沙苑（鹽水炒三錢）　椿白皮（炒黑二錢）　炒菊花（一錢五分）　炒棗仁（二錢研）　鉤鉤（後下三錢）　朱茯神（三錢）　煨天麻（一錢五分）　厚杜仲（三錢）

湯（右）　帶下腰楚，中脘作痛。脈象濡軟。八脈不固，濕熱淪下也。

海蛤殼（四錢）　川萆薢（二錢）　澤瀉（一錢五分）　厚杜仲（三錢）　煅決明（四錢）　茯苓神（各二錢）　炒菊花（一錢五分）　鉤鉤（後下二錢）　椿根皮（炒黑三錢）　伏龍肝（一兩煎湯代水）

右　淋帶不止，小溲作癢。肝火濕熱內郁也。

龍膽草　澤瀉　細生地炭　川萆薢　當歸炭　車前子　黑山梔　甘草梢　赤白苓

右　帶下稍減。血不熱，何至淋瀝，而且先期。木無火，何至生風。涼營熄肝為法。

桑葉（一錢）　炒白薇（二錢）　樗白皮（炒黑二錢）　煅決明（四錢）　黑豆衣（四錢）　金鈴子（一錢五分）　女貞子（酒炒三錢）　炒菊花（一錢五分）　炒地骨皮（二錢）　丹皮（二錢）　愈帶丸（三錢）

右　不時氣喘，喘則欲厥。偏右頭痛，帶濁綿下。脈象弦滑。此飲阻肺下，痰水之氣上則逆射於肺，下則淪陷於脾。用丹溪法。

於朮炭　枳實　柴胡　焦蒼朮　製半夏　炙升麻　豬苓　廣陳皮

右　半產之後，繼以血崩，崩則八脈損傷，帶脈不固，帶下連綿，按月經來甚多，維護皆失其職，不能急切從事也。

西黨參　烏賊骨（炙）　破故紙（鹽水炒）　茯苓神　蓮子　阿膠珠　菟絲子（鹽水炒）　潼沙苑（鹽水炒）　巴戟肉

右　肝經之脈環陰器。所見之象，形非棗核，似未可作陰茄論，仍是陰腫痛而已。按方書皆外治之法居多，至於內服之方，未必大備，今臆擬逍遙散法以舒木鬱，略參宣暢氣血之品。以備商榷。

柴胡（五分）　炒赤芍（一錢五分）　沒藥（五分去油）　枳實（一錢）　當歸（二錢）　茯苓（二錢）　橘皮（一錢）

陰腫一門目錄未列姑附錄於此。


<h2>崩漏</h2>
袁（右）　經來淋瀝，滿腹痛脹，甚則四肢肩背攻注作痛。厥氣縱橫，氣行入絡。當正其氣。

橘皮（一錢）　砂仁（五分）　香櫞皮（一錢）　川樸（一錢）　大腹皮（二錢）　枳殼（一錢）　香附（二錢）　藿香（三錢）　蘇梗（三錢）

金（右）　淋帶漏下，少腹自覺冷氣結聚，氣分攻撐。此沖氣不和，衝脈不固，為崩敗之先聲也。

黨參　阿膠　吳萸　炮姜　炙草　茯神　當歸　白芍　香附

某（右）　崩下之勢，尚算和平，而嘔吐噁心，滴水不能容納。脈細弦，苔濁質膩。此由血去過多，木失涵養，致厥陽沖侮胃土，胃中之濁阻而不降。恐致痙厥。

臺參鬚　炒竹茹　茯苓神　乾薑　川連（連姜同炒）　血餘炭（包）　陳皮　製半夏　旱蓮草　茜草炭　炙烏賊骨　炒黑蒲黃（一錢五分）　藕節

徐（右）　崩帶日久，脈形濡大。年近花甲，中氣虛而不攝。恐難以草木奏功。

黨參　黃耆　冬朮　生地炭　茯神　當歸炭　阿膠　炙棗仁　炙椿皮　蘄艾炭（三分）　公丁香（三分）

嚴（右）　久咳痰多氣逆。脈象沉弦，苔白黏膩。此飲邪阻肺，而天癸當止反多。恐有崩壞之虞。

黨參　茯苓神　炙烏賊骨　土炒於朮　炙黃耆　茜草炭　蒲黃炭　當歸炭　遠志肉　炒蘇子　棗仁　藕節

某右　經至如崩，腹脹已舒，心悸頭暈。統藏失職。再益心脾。

炙黃耆（二錢）　野於朮（一錢五分）　血餘炭（一錢）　阿膠珠（三錢）　黨參（三錢）　炒棗仁（三錢）　烏賊骨（三錢）　蒲黃炭（八分）　朱茯神（三錢）　龍眼肉（三枚）

某（右）　崩淋不止，腰府作酸，其血即下。奇脈暗損。再參固攝。

生地炭（四錢）　烏賊骨（四錢）　茜草炭（一錢）　厚杜仲（三錢）　旱蓮草（三錢）　地榆炭（二錢）　丹皮炭（二錢）　血餘炭（一錢）　百草霜（一錢與血餘炭同包）　藕（二兩煎湯代水）

劉（右）　經積九月而崩，崩後又停年餘，腹滿不和，臍下氣墜，胸脘灼熱。脈形沉滯。此血因氣滯，衝脈阻閉。若壅極而決，必至復崩，不可不慎。

延胡索　粉全歸　茺蔚子　炒赤芍　粉丹皮　制香附　降香片　丹參　川芎　鬱金

右　半產之後，淋漓不止，去冬竟至崩敗，崩止而漏下咳頻。衝任俱損，兼感風邪。宜為兼顧。

當歸炭（二錢）　炙烏賊骨（四錢）　前胡（一錢）　沙苑子（三錢）　震靈丹（二錢）　象貝母（二錢）　川斷肉（一錢五分）　杜仲（三錢）　杏仁泥（三錢）

右　屢次血崩，由崩成漏，少腹作痛。衝任奇經失束。恐復崩致厥。

蘄艾炭　真阿膠　制香附　厚杜仲　公丁香　烏賊骨　沙苑子　菟絲子　川斷肉　震靈丹（二錢）

範（右）　崩漏數日不止，始則少腹作痛，今則痛止而覺作酸，間數日輒成塊作片而下，頭暈耳鳴，面色浮黃，飲食少思，中脘不舒。脈數濡軟，舌苔浮白無華。此久崩之下，肝脾並虧，統藏失職。恐血復下而致暈厥。

臺參鬚（另煎沖七分）　遠志肉（甘草湯拌炒五分）　朱茯神（三錢）　炮姜（四分）　炒山藥（三錢）　血餘炭（一錢）　熟附片（三分）　野於朮（一錢五分）　木香（四分）　當歸（炒透一錢五分）　潼沙苑（鹽水炒三錢）　川斷肉（三錢）　震靈丹（蓮子湯送下）

張（右）　漏經不止，成塊作片而下。邇則胸脘不舒，涎湧作惡，氣撐腹滿。脈細，關部弦勁。此由陰血失營，致厥氣衝侮胃土。恐虛中生變不可不慎。

廣皮　製半夏　茯苓　旋覆花　煅赭石　金鈴子　金石斛　砂仁　鹽水炒竹茹　左金丸

又　調氣鎮逆，而和肝胃之陰，作惡較定，復下血塊，氣撐胸滿，由此而鬆。良以沖為血海，其脈從氣街夾臍上行，而散於胸中，沖瘀既行，則胸中之氣自展。特口中黏膩，津液悉成涎沫，不能下咽，頻吐之餘，喉舌轉燥，舌邊白糜星布，脈虛左大，右關無情。胃陰耗殘之甚，恐虛火挾濁上蒸，而糜腐大布，所謂虛中生變者，即此而是。

西洋參　麥冬　赤苓神　製半夏　橘皮　烏賊骨　茜草炭　赭石　竹茹　枇杷葉

又　昨進降胃之逆，和胃之陰，口膩噁心頓減。其為胃陰耗殘，略見一斑。脈象較斂，舌糜已化。藥既應手，宜再擴充。

前方去赭石，加細子芩北沙參金石斛。


<h2>胎前</h2>
石（右）　腹中脹滿，𩞄雜欲嘔。脈象弦滑。經停二月有餘，惡阻而兼肝氣不和之象也。

豆蔻花（四分）　廣皮（一錢）　炒白芍（一錢五分）　半夏曲（一錢五分）　茯苓（三錢）　佛手花（七分）　檀香片（一錢）　炒竹茹（一錢）　老蘇梗（磨沖四分）

陸（右）　感風咳嗽。脈象弦滑而浮。懷孕在身，勿犯其下。

前胡（一錢）　大腹皮（二錢）　磨蘇梗（五分）　茯苓（三錢）　砂仁（五分）　木香（三分）　桑葉（一錢五分）　光杏仁（三錢）　甘菊花（一錢五分）

某（右）　孕及半期，小溲淋痛日來少腹脹滿，而且滴瀝不通。氣閉火鬱恐成癃閉。

金鈴子　製半夏　縮砂仁　赤白苓　磨沉香　澤瀉　益元散（包）　滋腎丸（淡鹽湯下）

焦（右）　懷孕七月，時淋時止。太陰肺經司胎，肺氣不能下輸膀胱。下病卻宜上取。

淡芩　紫菀　白芍　澤瀉　當歸　鬱金　光杏仁

此人七年八胎，自云每至七月輒淋，求止胎之法。聞之師曰，有一善法，候產後木耳炙末服，然亦不能盡效。（清儒附志）

金（右）　懷孕八月，腹痛異常，嘔吐不止，腰府痠痛如折。胎從下注，有墜脫情形。

川斷　杜仲　黨參　白朮　歸身　白芍

嘔而不受，即用黃連湯，宗仲景法通降胃府，嘔吐即止，胎墜身安。（清儒附志）

右　胎息稍固，前此滑胎之期，已過月餘。還須培補氣血，參以理氣，蓋安胎以理氣為先也。

西潞黨　野於朮　炒白芍　細子芩　蘄艾葉　制香附　炙熟地　阿膠珠　茯苓神　砂仁　木香

右　懷孕兩月有餘，勞勩損動胎元，淋瀝見紅。有胎墜之虞。

炙黃耆　茯神　細子芩　野苧根　上黨參　菟絲子　於朮　白芍　阿膠　烏賊骨　蒲黃炭　藕節

某（右）　經停三月，每月淋瀝，色正赤且鮮，氣攻漉漉。脈弦而滑。此氣分不和，致血紊亂，胎漏之象也。

熟地黃（四錢）　炒萸肉（二錢）　粉丹皮（二錢）　炒山藥（三錢）　細子芩（二錢）　香附（二錢）　茯苓神（各二錢）　砂仁（七分）　澤瀉（一錢五分）

某（右）　大腹脹大，臍下動築。氣滯不宣。先調氣以覘其後。

砂仁　廣皮　蘇梗　細子芩　土炒白芍　茯苓　香附

按此症已五六年。師云、有七八年者，六味地黃丸。（清儒附志）

盛（右）　月前曾下黃水，胎元不能固攝，才有滲漏之事，適又勞動，胎系震損，今晨又復見紅，腰痠腹滿。脈緩急不調。急為安固，參以理氣，蓋安胎以理氣為先也。

臺參鬚（另煎沖七分）　阿膠（一錢五分）　於朮（一錢五分）　木香（五分）　砂仁（五分）　磨蘇梗（七分）　淡子芩（一錢五分）　烏賊骨（三錢）　杜仲（三錢）　川斷肉（三錢）　杭白芍（二錢）　荷蒂（四枚）

穆（右）　經停五月有餘，不時漏下，飲食起居，悉如平人，脈緩微滑。胎漏見象。宜和陰泄熱，參以調氣。

阿膠珠（二錢）　粉丹皮（二錢）　地榆炭（二錢）　廣木香（三分）　當歸炭（二錢）　炒於朮（一錢五分）　杭白芍（酒炒一錢五分）　細子芩（一錢五分）　鮮荷蒂（三枚）

二診　漏下已止，脈緩微滑，起居如平人。良由血熱不固，仍從胎漏主治。

細子芩（一錢五分）　老蘇梗（一錢五分）　縮砂仁（後下五分）　川貝母（一錢五分）　阿膠珠（二錢）　粉丹皮（二錢）　細生地（四錢）　地榆炭（二錢）　鮮荷蒂（三枚）　杭白芍（酒炒一錢五分）

右　肝氣縱橫，食入不舒者已經多月，至昨偶食瓜水，寒氣不運，脘腹脹滿異常，流行皆阻，水氣更郁，致面色清淡，衛氣阻窒，肌表凜凜惡寒。脈細沉弦，而呼吸僅得四至，舌色淡白。此氣分寒滯，氣機閉塞，正當心膽脈養之際，深恐損動胎元，致生意外之變。

淡吳萸　老蘇梗　廣皮　連皮苓　廣木香　佛手　砂仁　老薑衣　公丁香　白蔻仁（二味同研細調服）

右　向有痰飲，咳嗽痰多，習為常事。
茲則懷孕七月，肺經養胎之際，咳嗽增盛，漸至遍體浮腫，氣升不能著臥，轉側向左，氣衝更甚，大便溏行，凜凜惡寒，頭脹目昏。脈象沉弦，舌苔白膩。病從煩惱而來，肝氣挾痰飲上逆，肺氣不能下降，則脾土失其運旋，遂致水氣泛溢於肌膚分肉之間，名曰子腫恐腫。甚生變。擬越婢湯發越脾土之濕邪，參以化痰降氣。

蜜炙麻黃（四分）　生甘草（三分）　製半夏（一錢五分）　茯苓皮（三錢）　煨石膏（二錢）　橘紅（一錢）　炒蘇子（三錢）　大腹皮（二錢）　老生薑（三片）

沈（右）　妊娠素體陰虧，泄瀉久延，脾陽損傷，而復汗多亡陽，肝腎之陰，愈加耗損。
經崇山先生疊投溫攝，泄瀉頓止。然陰分既耗，何能遽復。遂致木失涵養，風陽大動，每至欲寐，輒夢魘紛紜，唇燥口噤，四肢牽強，不能舉動，忽笑忽哭，所謂風善行而數變也。虛火風上浮，津液為之蒸煉，則凝滯為痰，痰阻肺胃之間，甲木更難下降，是直兩木同升，所以吐出凝痰，則諸恙稍減。胎繫於脾，而養胎者血也。今病久而致血虛風動，腰痠胎墜，亦所必至。脈象虛弦，舌絳無苔。若不期而產，虛之再虛，定有不堪之境。為今之計，惟有養陰以潛伏陽氣，補氣以固胎息，而以鎮護化痰參之。能否應手，留候崇山先生商定。

生龜板　生牡蠣　杭白芍　朱茯神　阿膠珠　生鱉甲　臺參鬚　杜仲　酸棗仁（川連二分同炒）　女貞子　上濂珠　川貝母（二味研細先服）


<h2>產後</h2>
右　產後數載，經事不行，然於當至之期，輒腰腹作痛，有欲行不行之勢。此沖氣不和，衝脈不利，理宜宣通營衛。茲以喉證之後，餘毒未清，不得不為兼顧也。

磨鬱金（五分）　光杏仁（三錢）　生牛膝（三錢）　炒川斷肉（三錢）　射干（四分）　蜜炙香附（二錢）　大貝母（二錢）　卷柏（一錢五分）　延胡索（一錢）　桃仁（二錢）　橘絡（二錢紅花湯拌炒）

右　胎前痛痢，因病而產，產後痢仍不止，裡急後重，粕膩色赤而黑。氣瘀交阻，極重之證。備方以冀造化。

延胡索（一錢五分）　砂仁（後入七分）　茯苓（四錢）　楂炭（三錢）　烏藥（一錢五分）　煨木香（五分）　廣皮（一錢）　赤砂糖（五錢上三味同炒枯研末絹包入煎）　澤蘭（二錢）　伏龍肝（一兩煎湯代水）

另用楂炭三錢，赤砂糖六錢，二味同炒枯研末，米飲為丸如桐子大，每服三錢，藥汁送下。

復診　痛墜已退，腹滿亦減，然痢數仍在十次以外。氣瘀未化，而脾虛氣弱，不克分清。雖見轉機，尚不足恃。

於朮（土炒二錢）　煨木香（五分）　延胡索（酒炒一錢五分）　土炒陳皮（一錢）　澤瀉（一錢五分）　茯苓（四錢）　桂枝（五分）　赤芍（土炒一錢五分）　澤蘭葉（二錢）　伏龍肝（一兩五錢煎湯代水）仍用前法楂炭砂糖丸。

三診　惡露稍鬯，痛痢漸止。出險履夷，殆所謂天授，非人力也。

土炒於朮（二錢）　酒炒延胡（一錢五分）　楂炭（三錢）　炮姜（五分）　砂仁（七分）　澤蘭葉（二錢）　茯苓（三錢）　丹參（二錢）　降香（一錢五分）　桂枝（五分）

右　產後不慎，營衛氣血不宣。勢入損途，有鞭長莫及之虞。

延胡索（二錢）　蒲黃（二錢）　桃仁（二錢）　酒炒紅花（一錢五分）　炒赤芍（二錢）　澤蘭葉（二錢）　徭桂（一錢）　川芎（一錢）

上藥醋浸一宿煎。另用西血珀二分，空心先服。

右　產後不時發熱，腹中作痛。營虛挾滯未清，久恐延損。

延胡索　廣鬱金　烏藥　楂炭　降香　砂仁　炒青蒿　西血珀　制香附

劉（右）　產後兩月，下痢不止，色黃而膩，身熱脈濡。氣濕不宣，恐成休息。

廣皮　煨木香　澤瀉　南楂炭（赤砂糖三錢同炒枯研末絹包入煎）　茯苓　炒枳實　烏藥　生薏仁　赤芍（甘草三分煎湯收入）　砂仁

右　產後惡露未清，營氣阻滯，營失流暢，氣聚成形，腹中痛脹，寒熱往來。脈數而弦恐從實變虛，而至難復。

醋炒柴胡　延胡索　金鈴子　臺烏藥　焦麥芽　當歸炭　炒赤芍　川鬱金　南楂炭　震靈丹

馬（右）　新產之後，氣逆如喘，痰多白膩，不能著臥。
心悸汗出，耳鳴頭暈，悉與氣逆之輕重而為出入。夫產後發喘，歷代名賢咸以為陰虛虛火剋金，肺氣欲絕，最為危險之候。救援之法，則有生脈。閱前方按法施治，應驗不驗。詳詢起居，知胎前與初產之時，曾以濕巾揩身，竅毫疏泄，百脈弛張之際，其水寒之氣，襲於外則應於內，內經謂形寒飲冷則傷肺，以其兩寒相感，中外皆傷，故氣逆而上行，經文如此，與病大致相符。今診六脈虛微，右寸關沉弦。
半身以上疹㾦密布。外無感觸，安得有此。云翁先生所見獨精，藥歸平淡，轉比生脈等方稍有起色。茲從其意，略再擴充，作背城之一。但病在危急，平反前方，濟與不濟，非所計也方草商之。

旋覆花（二錢）　光杏仁（三錢）　川桂枝（五分）　地骨皮（一錢五分與川桂枝同炒）　紫丹參（二錢）　殭蠶（一錢五分）　茯苓（四錢）　橘紅（一錢）

王（右）　產後旬日，外感風邪，頭痛發熱，得汗不解，兩日來惡露澀少，少腹作痛，按之微硬，牽引腰尻，動輒作痛。脈數浮大，左部沉遲。風邪襲於外，氣瘀阻於內，恐成時證。姑疏風而宣通營衛。

全當歸　酒炒荊芥　川芎　五靈脂　蓬莪朮　臺烏藥　延胡索　紫丹參　澤瀉　楂肉炭　乳香　沒藥　益母草（煎湯代水）

某（右）　產後腹痛有形，臨圊更甚，自汗便秘。此惡露未清，營鬱氣滯也。

延胡索　金鈴子　焦楂炭　炒赤芍　火麻仁　烏藥　香附　歸尾　香櫞皮　上徭桂（飯丸）

凡產後瘀行之期，男胎約半月，女胎須一月，惡露方清。稍稍自汗，不妨汗則血之所化，自汗而並無煩擾之象者，不必治其汗也。（清儒附志）

韋（右）　小產之後，氣血兩虧，胃呆少納，頭痛眩暈心悸，腰痠帶下。擬補氣和營熄肝。

奎黨參（三錢）　炒木瓜皮（一錢五分）　杭白芍（酒炒一錢五分）　厚杜仲（三錢）　炙甘草（三分）　酒炒當歸（二錢）　茯苓神（各二錢）　生熟穀芽（各二錢）　黑豆衣（三錢）　玫瑰花（二朵）

二診　甘以益胃，酸以制木，胃納稍起，心悸眩暈亦減，然帶下不止。前法再參固攝。

奎黨參（三錢）　生山藥（三錢）　黑豆衣（三錢）　炙黑草（三分）　厚杜仲（三錢）　炒木瓜皮（一錢五分）　烀牡蠣（五錢）　潼沙苑（鹽水炒三錢）　池菊（一錢五分）　茯神（三錢）

三診　心悸已定，胃納不馨，帶下眩暈。再和中健脾，以退為進。

製半夏（一錢五分）　範志曲（炒一錢五分）　陳皮（一錢）　砂仁（五分）　蓮鬚（一錢）　炒山藥（三錢）　炒於朮（二錢）　潼沙苑（鹽水炒三錢）　資生丸（四錢二次服）　煅牡蠣（四錢）

王（右）　懷孕七月，忽然頭痛發痙，神昏不語名曰子癇。
都緣胎熱有餘火風鴟，張胎受熱迫，竟至胎墜。乃小產之後，惡露不行，神糊妄語。脈象弦緊。此由敗血上衝，極為危險。擬方請商。

丹參（二錢）　酒炒荊芥（一錢五分）　五靈脂（酒炒三錢）　全歸（三錢）　澤蘭（三錢）　川芎（一錢）　延胡索（酒炒一錢五分）　赤苓（三錢）　西血珀末（蜜調沖六分）　生蒲黃（一錢五分）　熱童便（半杯沖）　益母草（煎湯代水）

周（右）　產後惡露未行，氣血凝滯，腹中有形作痛，臨圊更甚。脈細關弦。氣升汗出不止。此營滯阻氣，氣滯為液，液泄為汗。宜宣通和化，所謂通則不痛也。

延胡索　金鈴子　焦楂炭　炒赤芍　火麻仁　烏藥　香附　歸尾　香櫞皮　上徭桂（飯丸）

汗為血之液，奪血者無汗，此指脫血者言也。
產後瘀露，乃有餘之血，非脫血可比。初產百脈沸騰，陰虛陽亢，啜熱湯飲而津津汗出者，此衛氣流通，陽從汗泄，身體自覺舒和。金匱云亡陰血，虛陽氣獨盛，故當汗出，陰陽乃復，此之謂也。若絕無汗，則衛氣閉塞，必將有發熱之症矣。所以產婦宜微汗，而不宜無汗，宜有汗而不宜多汗。案中榮滯阻氣數語，得古聖之粗髓而融化之，言言金玉，字字珠璣，直足與金匱相頡頏矣。（文涵志）

二診　上逆之氣稍平，而臨圊仍然腹痛，大便艱澀。血燥氣滯。前法參入子和玉燭散出入。

炙生地　酒炒歸身　制香附　金鈴子　延胡索　川樸　縮砂仁　炒赤芍　酒炒上湘軍（後入二錢）　徭桂（飯丸）

三診　脈弦稍收，便稍轉潤，臨圊作痛亦減。足見血燥氣滯，府濁因而不泄。前法再參破濁。

金鈴子　九節菖蒲　川樸　鬱金　藿香　延胡　磨沉香　炒赤芍　香附　砂仁　火麻仁

四診　痛勢已定，惟臨圊尚覺不爽。的是血凝氣滯，不能上交少陽，而反下陷於太陰也。前法再進一籌。

醋炒柴胡（五分）　金鈴子（一錢五分）　楂炭（三錢）　香附（二錢）　杭白芍（三錢）　醋炒青皮（一錢）　當歸（二錢）　砂仁（五分）　烏藥（一錢五分）

盧（右）　胃痛日久不止，經來淋瀝，少腹墜痛，兩足酸楚，不能步履。營血不足，營滯未楚。調治不易。

生熟蒲黃　元胡索　茜草炭　烏賊骨　制香附　白蒺藜　全當歸　川斷肉　川芎　烏藥　降香

服此方後，下血球形如長芋，墜痛乃減，蓋小產也。小產亦宜服苦草湯。（正蒙附志）

二診　熱勢漸退，少腹痛墜亦定。再和營而除陳布新。

當歸　川芎　桑寄生　酒炒荊芥　白蒺藜　秦艽　丹參　炒川斷　茯神　澤蘭

三診　少腹墜痛漸定，營衛漸通，手足痠痛大退。再除陳布新，宣通絡墜。

懷牛膝　酒炒荊芥　當歸　秦艽　川芎　桑寄生　酒炒紅花　川斷　丹參　澤蘭

四診　小產僅二旬耳，當風納涼，視同兒戲。言者諄諄，聽者藐藐，豈值頭疼身熱而已哉。姑以輕劑疏之。

川芎　當歸　秦艽　續斷　丹參　桑寄生　牛膝　殭蠶　玉竹　蘇子　酒炒荊芥

李（右）　胎前感風，產後不徹，咳嗽三月有餘，痰多口膩，凜寒內熱，汗出不能左臥。脈象細數微滑。久咳損肺，陰陽之二氣有偏，氣即為火，液即為痰，證入損門，非才疏者所能言治也。

南沙參（三錢）　光杏仁（三錢）　煅蛤粉（三錢）　炒蘇子（三錢）　炙紫菀（一錢）　川貝母（一錢五分）　旋覆花（二錢）　白茯苓（三錢）　鹽水炒橘紅（一錢）

二診　咳嗽雖減，然仍不能左臥，大便旬日方行，心悸目昏，凜熱汗出。皆屬損象，不敢言治。

北沙參（四錢）　川貝母（二錢）　光杏仁（三錢）　炒棗仁（三錢）　生山藥（三錢）　大天冬（三錢）　生白芍（一錢五分）　當歸炭（一錢五分）　炒懷牛膝（三錢）　炙款冬（二錢）　茯神（三錢）　都氣丸（三錢開水先送下）

朱（右）　產後匝月，少腹墜痛，腿股腰尻作酸帶下陣陣，向來並有結塊同下，腹滿不舒，胃鈍少納，脈象弦緊。此由旬日之間惡露停留，旋雖復至，而脈絡已滯，遂令瘀濁化帶。恐其崩敗。

全當歸（酒炒二錢）　川斷肉（三錢）　茜草炭（一錢）　白蒺藜（三錢）　茯神（三錢）　川貝（一錢）　烏賊骨（三錢）　紫丹參（二錢）　澤蘭葉（一錢五分）　南棗（三枚）

改方加炒熟地四錢，烏藥一錢五分，香附二錢。

二診　帶下稍減，少腹仍痛。還是瘀濁未清。

全當歸（二錢）　白蒺藜（三錢）　制香附（二錢）　烏賊骨（三錢）　川斷肉（三錢）　紫丹參（二錢）　臺烏藥（一錢五分）　茜草炭（一錢五分）　生熟穀芽（各一錢）　鮑魚片（酒洗二錢）

三診　稍下紫瘀，少腹墜痛已定，帶下亦減。然胃仍少納，頭巔作痛。再參和中泄木。

白蒺藜（三錢）　烏賊骨（三錢）　全當歸（酒炒二錢）　川芎（一錢）　黑豆衣（三錢）　茜草炭（一錢五分）　佩蘭葉（一錢五分）　池菊（一錢五分）　生熟穀芽（各一錢）　鮑魚（酒洗二錢）

四診　瘀露通行，帶下已止，而外感風邪，咳嗽痰多音塞。肝氣鬱發，胸脘作痛。再平肝調氣，參以疏風。

粉前胡（一錢）　象貝（二錢）　烏賊骨（二錢）　冬桑葉（一錢）　陳香櫞皮（一錢）　炒杏仁（三錢）　橘紅（一錢）　牛蒡子（三錢）　制香附（二錢）　砂仁殼（五分）

鄭（右）　因痢而產，產後痢仍不止，腹痛裡急後重，惡露不行，少腹按之硬痛，所下之色。
夾雜瘀黑，杳不思納，胸脘不舒。脈滯而硬。此暑濕熱三氣鬱阻腸中，瘀露不行，府氣更加鬱結。胎前下痢，產後不止之條，古人言之鄭重，非虛語也。勉擬通化一法，以希天佑。

木香（七分）　烏藥（一錢五分）　澤蘭（二錢）　土炒白芍（二錢）　五靈脂（酒炒二錢）　生蒲黃（五分）　乳香（去油六分）　延胡（二錢）　山楂（四錢赤砂糖七錢拌炒絹包）　赤白苓（各二錢）　炮姜（五分）　伏龍肝（一兩五錢煎湯代水）　又　楂肉（四錢）　赤砂糖（七錢二味拌炒枯研細為丸每服三錢）

二診　投劑之後，屢下紫黑瘀塊，少腹亦舒，圊數頓減其半。然臨圊猶然後重，氣墜不爽，全不思納，胸中似乎有物哽塞，由此而飲食更覺妨礙。脈虛無力，苔白少華。惡露既通，府中之阻滯稍宣，而中陽結痹。雖得轉機，尚不足恃也。

臺參鬚（六分）　烏藥（一錢五分）　廣皮（一錢）　蘇木（五分）　酒炒延胡（一錢五分）　赤砂糖（五錢）　楂炭（二錢與砂糖同炒包煎）　熟附片（五分）　公丁香（二分）　茯苓（二錢）　乳香（五分）　粳米（一兩包煎）　伏龍肝（一兩煎湯代水）

改方　服方哽塞處覺灼熱微痛，去參鬚丁香。

三診　頭面遍身發出赤㾦，口渴較前稍定。
暑熱之氣，藉得外越。無如少腹結塊雖消，而按之尚覺作痛，下痢雖大減疏，然晝夜猶然在二十次左右。少腹之痛松，則胸中之痛甚，上下互相聯絡。良以沖瘀未清，則沖氣逆上，蓋衝脈起於氣街，而布散於胸中，所以此響而彼應也。鼓棹迎風，茫茫涯岸。再為宣瘀，以冀衝脈得通，胸中得曠，若能安穀則昌。

細生地（薑汁炒炭四錢）　酒炒歸尾（二錢）　生牛膝（三錢）　五靈脂（酒炒三錢）　炙乳香（五分）　單桃仁（去皮尖打三錢）　臺烏藥（一錢五分）　元胡索（一錢五分）　生蒲黃（七分）　赤白苓（各二錢）　生米仁（四錢）　生熟木香（各三分）　人參回生丹（一丸分二次化服）

改方去回生丹，加橘白一錢香稻根鬚五錢玫瑰花二朵得效。（正蒙附志）

陶（右）　產後血虛氣墜，肛前結痔，大便妨礙。宜育陰潤腸。

炙龜甲　丹皮炭　白蒺藜　火麻仁　紫丹參　光杏仁　當歸　秦艽　澤瀉　白芍

吳（右）　半產之後，恰經二月，即食瓜果，脾陽損傷，致健運無權，大便泄瀉，瀉則脘腹稍舒。寒濕傷陽，治宜溫化。

焦白朮（一錢五分）　川樸（一錢）　草果仁（四分）　連皮苓（四錢）　澤瀉（一錢五分）　熟附片（三分）　廣皮（一錢）　炮姜（五分）　豬苓（二錢）　煨木香（五分）

某（右）　溫通氣機，運旋脾土，脹勢仍然不退，少腹滯墜不舒，小溲不利。脾虛不運，營血虛微，水中之火，不能生土。產後當此，圖治為難。

雲茯苓　丹參　豬苓　澤瀉　澤蘭　上廣皮　砂仁（六粒）　金匱腎氣丸（六錢分二次服）

某（右）　產後旬余，偏左頭痛，惡露通行，頻有帶下。脈形弦細。此血虛生風，而陽氣上升。姑養血熄肝。

白蒺藜　阿膠珠　赤芍　丹皮　蜜水炒川芎　全當歸　石決明　菊花　川斷　益母草（煎湯代水）

某（右）　新產九朝，甫產之後，血從上冒，幸半時之久，即得安定。
而肝陽由此上逆，沖胃則為嘔吐，乘脾則為泄瀉，擾神則為不寐。今胃逆之極，甚而作呃。脈左倍於右，按之鼓指。深恐陽升太過，而致發厥。急為鎮逆，參以寧神。

半夏曲（二錢）　旋覆花（一錢五分）　炒棗仁（二錢）　丹參（二錢）　上廣皮（一錢）　煅赭石（三錢）　朱茯神（三錢）　磨刀豆子（四分）　澤蘭（二錢）　煅龍齒（四錢）　煨生薑（二片）　薑汁炒竹茹（一錢）　益母草（煎湯代水）

改方　呃止，加砂仁四分。

儲（右）　產後惡露淋瀝，偏右肢體絡隧不舒。人身左半主血，右半主氣。右半不舒，似屬氣病，殊不知左半雖血為主，非氣以統之則不流，右半雖氣為主，非血以麗之前，易散。今脈象堅細，重取帶弦，系陳者不除，新者不布之象。擬和營調氣，俟淋瀝止後再商。

當歸炭（二錢）　炙烏賊骨（四錢）　生熟蒲黃（各四分）　茯苓神（各二錢）　橘絡（紅花湯拌炒一錢）　鬱金（一錢五分）　左秦艽（一錢五分）　炒赤芍（一錢五分）　紫丹參（二錢）　制香附（炒黑成炭研二錢）　降香（二錢）

右　新產之後，恣食冷物，以致惡露不行，腹中結塊作痛。姑擬宣通，以覘造化。

延胡索（酒炒一錢五分）　當歸鬚（二錢）　五靈脂（酒炒三錢）　炒赤芍（一錢五分）　乾漆（炒令煙盡一錢五分）　炒蓬莪朮（一錢五分）　南楂炭（三錢）　烏藥（一錢五分）　山甲片（一錢五分）

又　結塊已化，腿足作痛，是必瘀流絡隧。寒熱交作，陰陽爭戰。再為宣通。

延胡索（一錢五分）　製半夏（二錢）　鬱金（一錢五分）　青蒿（二錢）　南楂炭（三錢）　大豆卷（三錢）　酒炒當歸（二錢）　烏藥（一錢五分）　紅花湯炒橘絡（一錢）

徐（右）　小溲暢利，腹脹滿不舒，心背掣痛。陽氣不能流暢，致陰氣凝聚，內臟外腧皆阻。產後當此，險如朝露也。

大熟地（四錢）　老生薑（二錢與熟地同炒）　制川烏（四分）　延胡索（酒炒二錢）　炒蜀椒（二分）　川鬱金（一錢五分）　全當歸（酒炒二錢）　單桃仁（去皮尖打三錢）　熟附片（四分）　制香附（二錢研）　人參回生丹（一丸分二次服）

二診　心胸作痛已止，惡露亦得稍通，是分娩至今未有之事也。但腹脹如前，雖得稍稍宣通，還是車薪杯水，尚難恃為穩當。

炮烏頭（四分）　酒炒蜀椒（三分）　大熟地（四錢）　老生薑（二錢與熟地同炒）　炒全歸（二錢）　川鬱金（三錢）　熟附片（四分）　延胡索（酒炒二錢）　川芎（一錢）　五靈脂（酒炒四錢）　澤蘭葉（三錢）　炒茺蔚子（四錢）　人參回生丹（半丸藥汁送下）

黃（右）　向有肝陽，營陰虛虧，而以多食桂圓，辛甘溫熱，血熱內迫，胎息不固，遂致四月而墜。
胎下之前，與胎下之後，血來如湧，營血暴虧，風陽上逆，一時頭暈耳鳴，神識昏亂，幸即平定。然神情倦怠，言語有時錯亂，目從上竄，手足搐動，頻渴引飲，二便皆熱，陰戶碎痛。脈象虛弦，舌苔浮糙。皆由血虛之極，不能榮養肝木，木燥生風，有厥脫之虞，不可泛視也。擬滋腎養肝。

大生地（六錢）　生牡蠣（一兩）　大麥冬（三錢）　塊辰砂（三錢）　鱉甲（五錢）　清阿膠（四錢）　炒白薇（三錢）　丹參（二錢）　茯神（三錢）　炙龜板（五錢）　杭白芍（一錢五分）　淡菜（一隻）　熱童便（半茶杯）


<h2>乳症</h2>
邵（右）　腹滿不舒，中脘痞脹，肝氣鬱於胃中也。乳尖屬肝，乳房屬胃，氣滯胃絡，乳中結核。氣鬱生火，內熱連綿，咽中時痛，膝臏起塊，無非氣火之有餘，或炎於上，或竄於絡耳。脈弦而數，亦屬木旺之徵。病緒繁多，而圖治必從要處著手，內經謂氣有餘，便是火，宜從肝胃兩和，能使氣機宣通，鬱熱自退三舍也。

金鈴子　冬桑葉　制香附　粉丹皮　薑汁炒梔子　白蒺藜　砂仁　枳殼　炒白芍　醋炒青皮　逍遙丸

右　乳房痛脹稍減。的是厥氣火鬱於胃絡。

胡黃連（三分吳萸二分拌炒）　白芍（一錢五分）　鬱金（一錢五分）　金鈴子（一錢五分）　丹皮（二錢）　香附（二錢）　山梔（薑汁炒三錢）　降香（一錢五分）　柴胡（醋炒四分）　川芎（一錢）

施（右）　乳房痛脹，咽燥噁心，舌光無苔。此肝氣鬱於胃絡，而陰氣暗耗也。

製半夏（一錢五分）　白蒺藜（三錢）　胡黃連（三分吳萸二分拌炒）　金石斛（三錢）　炒棗仁（二錢研）　茯苓神（辰砂拌各四錢）　上廣皮（鹽水炒一錢）　煅決明（四錢）　炒椿根皮（二錢）　炒竹茹（一錢）

右　乳房結核痛脹。當疏肝木而和氣機。

青皮　鬱金　香附　枳殼　砂仁　蒲公英　川芎

附方　用活鯽魚同山藥打爛，稍入麝香，和敷七日一易。

右　乳房痛脹，推之即移。此厥氣挾痰，凝滯胃絡。

青皮（一錢）　鬱金（一錢五分）　蒲公英（二錢）　香櫞皮（一錢五分）　制香附（二錢）　川芎（一錢）　枳殼（一錢）　白芷（一錢）　製半夏（一錢五分）

右　結核不化。肝臟之氣，挾痰阻滯胃絡。再從肝胃疏和。

制香附　炒枳殼　黑山梔　沉香曲　香白芷　白茯苓　砂仁　川芎　炒黑當歸

張（右）　肝木縱橫不平，胸脘牽及乳房，脹痛難忍。病在肝胃。再為疏通。

金鈴子　延胡索　薤白頭　沉香片　上湘軍　香附　枳殼　青皮　鬱金　皂莢子（去弦蜜炙打）

楊（右）　足脛作腫已退，乳房結核稍松，其氣鬱不行，顯然可見。但氣為血帥，恐血因氣滯，致釀癰膿。

制香附（二錢）　蒲公英（一錢）　炒竹茹（一錢）　全當歸（二錢）　小青皮（一錢）　川芎（一錢）　枳殼（一錢）　廣鬱金（一錢五分）　紫丹參（二錢）

王（右）　乳房結核，按之堅硬，而推之不移。此痰氣鬱於肝胃之絡。

製半夏　白蒺藜　青皮　香附　枳殼　雲茯苓　川貝母　香櫞皮　鬱金　砂仁

錢（右）　脈證相安。兩乳房結核，時作微脹，經遲澀少。此氣鬱而營分失和。再調氣和營。

紫丹參　杭白芍　小青皮　當歸炭　川斷肉　炒枳殼　白蒺藜　川芎　香附　鬱金


<h2>卷十八</h2>

<h2>丸方</h2>
李（左）　脾虛則生濕，氣弱則生痰。然中氣空虛，何至膽陽上逆而為眩暈。脈滑，重取濡軟。良以脾虛胃實，脾虛則液滯為痰，胃實則膽逆為暈。擬外臺茯苓法出入。

人參鬚（一兩另研和入）　廣陳皮（一兩五錢）　苦杏仁霜（三兩）　白殭蠶（一兩）　海蛤粉（二兩水飛）　炒野於朮（二兩）　煨天麻（一兩五錢）　雲茯苓（五兩）　焦枳實（一兩二錢）　白蒺藜（炒去刺二兩）　豬苓（一兩）　製半夏（三兩）　建澤瀉（一兩五錢）　薑汁炒鮮竹二青（一兩）

上藥研為細末，用生薑五兩，煎湯泛丸如小桐子大，每晨服三錢，下午服一錢，橘紅湯送下。

林（左）　經云、衛氣者，所以溫分肉，充皮膚，肥腠理，司開合。
足見陽氣流行，斷不容有所留阻。氣虛生痰，痰濕內伏，流行被阻，衛氣不能敷布。四肢每欠溫和，神情難於振卓，而脈形沉弦帶滑。有似陽衰，其實陽氣不能從中用事耳。擬補氣化痰，宣暢陽氣。

人參鬚（一兩另研和入）　野於朮（二兩）　製半夏（三兩）　川斷肉（炒一兩五錢）　川桂枝（六錢）　白蔻仁（三錢另研和入）　白蒺藜（一兩五錢炒去刺）　枳實（七錢）　厚杜仲（一兩五錢）　炒杞子（一兩五錢）　廣藿香（一兩）　豬苓（一兩）　澤瀉（一兩）　雲茯苓（三兩）　橘紅（一兩）　苦桔梗（八錢）

上藥如法研為細末，水泛為丸。

秦（左）　大凡伏暑之症，必兼濕邪，以熱蒸則濕動也。熱盛而投以瓜水，熱戀而投以甘寒，致脾困於濕，胃失通降脾受困則四肢懈惰，胃失降則納少微眩，面油目赤，正與大實似虛之旨恰合，故得以橘半而奪參耆之效，苓朮而掩膠地之長。稂莠既除，嘉禾自植，調理之策，於此推求可耳。

炙綿耆（三兩）　遠志肉（五錢）　陳廣皮（三兩）　炒杞子（二兩）　廣木香（五錢）　當歸炭（一兩五錢）　炒野於朮（二兩）　炒酸棗仁（一兩）　沉香曲（一兩五錢）　白蒺藜（炒去刺二兩）　枳實（一兩三錢）　雲茯苓（四兩）　整砂仁（七錢另研和入）　製半夏（四兩）　澤瀉（一兩五錢）　人參鬚（一兩三錢另研和入）

上藥研末，水泛為丸如桐子大，橘皮薏米湯送下。

薛（左）　脘脅肋攻撐，甚則作痛，脈象沉弦，為飲氣內伏，曾用控逐之法，瀉水甚多，然氣分仍難舒展。夫中脘屬胃，兩脅屬肝，胃喜通降，肝喜條達，脾胃失於健運，則胃中之水濕停留，中土氣滯，木難疏泄，以致厥氣鬱滯，與土相仇，攻撐痛滿之類紛至矣。從肝胃疏和。

淡吳萸（四錢）　鬱金（五錢）　範志曲（一兩五錢炒）　制香附（二兩）　茯苓（二兩）　公丁香（五錢）　白蒺藜（一兩五錢）　麩炒枳殼（一兩）　東白芍（一兩五錢炒）　小青皮（八錢）　製半夏（二兩）　撫川芎（七錢）　炙甘草（五錢）　廣陳皮（八錢）　茅山蒼朮（一兩三錢米泔浸同芝麻炒去芝麻）　白蔻仁（六錢）

上研細末，水泛為丸如綠豆大，每晨服二錢，下午服一錢五分，砂仁湯送下。

某　尾閭為督脈所過之處，為二陰關鍵之區。
淋濁止澀，濕熱內留，遂致尾閭作酸，諸藥罔效，日久不瘳，甚至投以參茸，猶未能卻病。濕壓氣墜，少腹似脹似痛，濕勝而脾運不及，大便既溏，而且帶泄。及至利氣調中，苦溫合化，如鼓應桴，諸恙若失。刻當初愈，似須補其真陰，調其督脈，殊不知補陰之藥，性多呆滯，若漫行嘗試，濕熱復壅，所得不償所失也。茲擬於調中利氣，苦溫合化之中，參以補而不滯之品。當否正之。

人參鬚（一兩五錢另研和入）　雲茯苓（三兩）　製半夏（三兩）　川斷肉（一兩五錢）　野於朮（二兩五錢）　廣陳皮（一兩五錢）　炒川黃柏（三兩）　厚杜仲（一兩五錢）　澤瀉（一兩）　茅山蒼朮（二兩米泔浸同芝麻炒去芝麻）　枳實（七錢）　炒棗仁（一兩）　蜜炒香附（一兩五錢）　炒牛膝（一兩五錢）　廣鬱金（七錢）　焦秫米（八錢）

上為細末，水泛丸如綠豆大，每服三錢，開水送下。

過（左）　心痛徹背，本有成法可遵，無如宿有喉症，辛熱之藥，不能飛渡，所以攻逐痰水，以展其胸中之陽氣，辛潤滑利，以通其胸中之陽氣，復以辛溫大熱之品，匱以進之喉無所苦，其為陰邪厥逆上干，可以顯見。故喉痛一層，確是陰盛逼陽於上，若是陰虛火炎，斷無一腔之內而相反若是者。進遵金匱成法，似不為過。

人參鬚（五錢另研和入）　野於朮（八錢）　整砂仁（五錢）　制烏附片（五錢）　雲茯苓（二兩）　廣木香（四錢）　炙黑草（四錢）　炒蜀椒（四錢）　赤石脂（五錢）　炒淡乾薑（五錢）

上藥研為細末，蜜丸如桐子大，每空心服二錢。

江（右）　肩背作痛，脊強腰折。夫腰為腎之府，背為陽明之府，腰背皆痛，而脈浮弦，良由腎本素虧，風與濕鬱，遂致太陽之經氣不行。宜於養營和絡之中，參以勝濕而宣暢氣分。

杭白芍（一兩淡吳萸三錢同炒）　炒西潞黨（二兩）　左秦艽（一兩）　羌活（七錢）　青防風（七錢）　野於朮（一兩三錢）　蔓荊子（五錢）　臺烏藥（一兩）　獨活（七錢）　川斷肉（二兩）　白歸身（二兩酒炒）　熟地炭（三兩）　炒杞子（二兩）　川芎（七錢）　金鈴子（一兩五錢）　制首烏（三兩）　制香附（一兩五錢）　藁本（七錢）

上為細末，水泛為丸，每服三錢。

沈云卿夫人　脈象常數，左部帶弦。
繞耳前後，痰癧重疊，遇勞即發，發則似痛似脹，幸按之不堅，根腳尚帶浮動。四肢不時灼熱，心悸不寧，氣分攻撐，頭旋眩暈，腰痠帶下。夫耳之前，後為少陽部分，肝主生髮，若一遇怫鬱，即不能遂其暢茂之性，氣鬱則生火，火鬱則生痰，肝火挾痰上升，而膽經之氣，偏主下降，欲升不能，欲降不得，於是橫行漫溢，流入於少陽之經，凝而不散，所以壘壘然有形矣。木火既盛，則營陰被爍，以致陰分日見其虧，氣分日見其旺，氣撐肢熱火升等象，皆出於此。陽氣震撼，故心神怔悸，而眩暈頭旋。木鬱不調，脾清淪陷，津液隨之滲泄，故帶下連綿，液耗腎虛，腰府酸楚矣。擬泄木養營，和陰凝神，參以消散痰癧。當否即請云卿正之。

龜甲心（五兩刮去白酥炙）　黑元參（三兩）　霜桑葉（一兩）　酒蒸女貞子（三兩）　粉丹皮（二兩）　真阿膠（三兩蛤粉炒鬆）　川貝母（三兩去心）　白歸身（二兩酒炒）　夏枯草（二兩）　天花粉（二兩）　海蛤粉（三兩水飛）　生熟香附（各一兩五錢）　朱茯神（二兩）　炒滁菊（一兩五錢）　大貝（三兩）　廣鬱金（二兩）　小黑豆衣（四兩）　杭白芍（一兩五錢酒炒）　炒香棗仁（一兩五錢）

上藥如法研極細末，用吉林參七錢，微烘另研和入藥內，竹瀝泛丸如綠豆大，每晨服二錢，下午半飢時服二錢，開水送下。

李（左）　平時咯吐灰黑稠痰，漸致吐血，疊投清養上中，以平浮熱，復入辛溫，而血得止。今諸臻平適，黑痰亦不多見。脈象沉細，右寸關滑大。確係濕痰內盛，水寒之氣，迫熱上行，損於肺胃之絡，不然安有血症而可投辛溫之理，且投辛溫而可奏效之理。藥既應手於前，法當遵循於後。

生地炭（三兩）　西潞黨（三兩）　雲茯苓（三兩）　炒山藥（三兩）　炒於朮（一兩）　牛膝炭（二兩）　川貝母（一兩）　茜草炭（一兩）　甜杏霜（二兩）　蘇子霜（二兩）　海蛤粉（三兩水飛）　炮姜（六錢）　橘紅（一兩）　旱蓮草（一兩五錢）　蜜炙紫菀（一兩）　上沉香（三錢勿見火另研和入）

上為細末，藕湯泛丸。

潘（左）　痰多稠黏，甚至帶出粉紅，咽中作痛，疊投清化，痰漸轉稀，粉紅亦退。夫痰為膠濁，惟濕盛液滯者才得有此。繼進育陰之劑，食飲如常，足見濕化然後痰消，氣行然後濕化，陰虛不能化氣，氣不運濕，而痰自內生，張介賓先生謂熟地為化痰之聖藥，即此之謂矣。不然，清化之下，繼以育陰，二者必有一失矣，今既和平，宜守育陰化氣為法。

制洋參（一兩五錢炒）　海蛤粉（一兩五錢水飛）　桔梗（五錢）　海浮石（一兩五錢）　炒黃川貝（一兩二錢）　冬瓜子（二兩）　廣鬱金（一兩）　鹽水炒橘紅（一兩）　生薏米（二兩）　甜杏仁泥（二兩）　生地炭（三兩）　百合心（二兩）　山藥（三兩）　雲茯苓（三兩）　法半夏（一兩五錢）　福澤瀉（一兩五錢）

上藥如法研為細末，用二泉膠一兩五錢溶化打糊為丸，每服二錢，漸增至三錢。

竇（左）　少陰之脈系舌本，循喉嚨，喉有石鵝，不時身熱。夫手少陰心，火也，足少陰腎，水也惟火旺斯水愈虧，惟水虧則火愈旺，兩者相因也。童真未足，所見症象如前，其為陽有餘陰不足何疑。補其不足，瀉其有餘，不易之定理也。

大生地（二兩炙）　大有耆（炙二兩）　杭白芍（炒一兩五錢）　炙鱉甲（三兩）　大熟地（二兩炙）　川黃柏（鹽水炒七錢）　西潞黨參（一兩五錢元米炒）　龜甲心（四兩炙）　生山藥（一兩五錢）　大麥冬（一兩炒）　制首烏（二兩切）　粉丹皮（一兩）　小黑豆衣（一兩五錢）　制洋參（炒一兩五錢）　福澤瀉（一兩）　茯神（一兩）　女貞子（一兩五錢酒炒）　煅龍骨（一兩飛）

研細蜜丸，淡鹽湯送。

張（左）　胃痛日久，曾嘔涎水凝瘀，蓋胃為陽明，陽明為多氣多血之鄉，停飲留阻，痛則不通，無形氣滯之極，有形之血，亦因而痹阻，凝積為瘀，壅極而決，決則通，通則不痛也。所慮者，胃府雖通，而疇昔之凝滯於絡中者，必然未盡，是即涓涓之流，星星之火也。茲以丸藥溫通胃陽，而培脾土，冀其二土旋運，庶停留於絡中者，潛消而默化耳。

人參鬚（一兩另研和入）　高良薑（四錢）　上徭桂（二錢去粗皮另研和入）　白蔻仁（三錢另研和入）　野於朮（二兩炒）　玄胡索（酒炒一兩）　雲茯苓（三兩）　土炒白芍（一兩）　制香附（二兩）　瓦楞子（四兩醋煅水飛）　甜杏仁霜（二兩）　炙甘草（四錢）　新會皮（一兩）　公丁香（三錢）　製半夏（二兩）　豬苓（一兩五錢）

上為細末，水泛為丸，每服二錢，米湯送下。

陳（左）　右脈微滑，左關脈獨弦，弦為風木，偏亢之徵。
據述別無他恙，惟有時冒眩。夫陰虛木旺，木燥生風，亦令眩暈，若系陰虛，安得於眩暈之外，別無兼症。吾人臟陰而腑陽，臟升而腑降，體之陰者其用陽，是謂陰中有陽，體之陽者其用陰，是謂陽中有陰，故離虛其中，坎滿其中也。肝為乙木，膽為甲木，肝為臟而膽為腑，一臟一腑，表裡相應，與脾臟胃腑相附而升，相附而降，故肝合脾升，而心血以生，膽合胃降，而命火以長。今右脈微滑，胃有濕痰，而胃欠通降。胃降不及，則膽經之氣，安能獨向下行。於是肝脾之升也有餘，而膽胃之降也不及，有餘不及，即是偏勝之肇端，陽偏於升，而為眩為暈，亦固其宜。若壯水以涵養肝木，而潛其陽氣，惟陰虛陽亢者，有陰以制陽之效。若膽胃少降者，得陰柔之品，則胃府愈窒，膽愈難降，斯肝愈上升。欲平其肝，當降其膽，欲降其膽，當降其胃，管窺之見，未識有當否。

製半夏（三兩）　廣陳皮（一兩五錢）　粉丹皮（一兩）　枳實（一兩五錢）　茯苓（四兩）　滁菊花（一兩五錢）　海蛤粉（四兩飛）　黑山梔（一兩五錢）　穭豆衣（三兩）　桑葉（一兩五錢）

上藥曬乾勿見火，研為細末，用水竹茹四兩煎湯泛丸，每晨服一錢五分，下午半飢時服二錢。

巫（左）　陡然發厥，厥後不時𩞄雜，然得食又復痞滿不舒，脈來弦。滑此由痰氣內滯，甲木升浮，遂致一時之間陰陽閉塞，胃失通降之權，木邪從而搖撼。宜通補之中，參以化痰熄肝。

人參鬚（八錢烘研細和入）　製半夏（一兩五錢）　制南星（五錢）　新會皮（一兩）　白殭蠶（一兩炒打）　真野於朮（一兩五錢）　山梔（七錢薑汁炒黑）　煨天麻（一兩）　焦蒼朮（八錢）　枳實（一兩）　上川樸（五錢）　雲茯苓（二兩）　沉香曲（一兩五錢）　白蒺藜（二兩）　整砂仁（七錢）　鬱金（七錢）

上藥研細末，水泛為丸。

孫（右）　胃痛嘔吐者久，疊從肝胃主治，旋止旋發，數年以來，未得大效。
脈象沉弦。夫肝雖橫暴。無剛銳無窮之理，胃雖被犯，無終始不和之理。蓋由胃有痰滯隱伏，雖曾攻逐一鼓而下，其膠稠凝聚者，依然內踞。特猛劑斷非久病所宜。擬以胃苓法，寓猛於寬，以覘其後。

茅山蒼朮（七錢米泔浸一宿取出同芝麻炒去芝麻）　茯苓（一兩五錢）　上川樸（五錢）　生熟於朮（各四錢）　廣陳皮（七錢）　豬苓（一兩）　生熟甘草（各二錢）　官桂（四錢）　澤瀉（七錢）　白螄螺殼（五錢煅）

研末為丸，每空心服五錢。

陳（左）　類中之後，諸恙漸復，然歷投之劑，並非氣血交補之方，其屬風痰為患，已有明徵。今大勢已退，惟絡隧不能流利，什一之病，斷無即為更章之理，略參顧本可耳。

人參鬚（一兩）　製半夏（二兩）　白殭蠶（一兩）　防風（八錢）　杭白芍（一兩五錢）　東洋參（五錢炒）　制南星（六錢）　左秦艽（一兩五錢）　炒野於朮（二兩三錢）　木防己（一兩）　煨天麻（一兩二錢）　炙綿耆（三兩）　廣橘紅（八錢）　獨活（一兩）　川桂枝（四錢）　雲茯苓（二兩）　桑寄生（二兩）　蜜炙麻黃（三錢）

上研細末，用薑汁一分竹瀝九分泛丸，每晨服三錢，漸加至四錢，下午亦服二三錢。

丁（右）　經事愆期，虛寒為多。然虛則肢體必形軟弱，或微微身熱，寒則腹中痛，脈必沉細。今經來日遲，諸若平人，惟四肢作酸，脈象濡滑。此痰濕占於血海，營衛之氣不克宣通。宜理氣化痰祛濕，不治血而治其所以病血者。

炒全當歸（二兩）　左秦艽（一兩五錢）　製半夏（三兩）　白蒺藜（去刺炒一兩）　撫川芎（一兩三錢）　雲茯苓（四兩）　川斷肉（一兩五錢）　杭白芍（酒炒一兩五錢）　制香附（三兩）　蘄艾葉（三錢）　橘白（一兩五錢）　獨活（一兩）　澤瀉（一兩）　焦蒼朮（八錢）　粉丹皮（二兩）

上研細末，水泛為丸，上午半飢時服三錢，下午半飢時服二錢，橘皮湯送下。

李（右）　血得熱則妄行，所以經事參前，多屬於熱。特熱迫血行，何至腹痛。惟血虛則不固而氣勝，氣勝則滯，滯則為痛矣。氣為血帥，宜正其氣。

香白芷（一兩）　生甘草（五錢）　全當歸（三兩酒炒）　老蘇梗（三兩）　川樸（一兩）　野於朮（炒一兩五錢）　大腹皮（二兩）　制香附（三兩）　縮砂仁（六錢另研和入）　廣陳皮（一兩）　茯苓（四兩）　川芎（一兩五錢）　廣藿香（一兩五錢）　廣木香（五錢）　半夏曲（三錢炒）　桔梗（一兩）

上研極細末，薑棗湯泛丸，每晨三錢，下午服一錢五分。

周（右）　經、常也，不失其時，其來有信，故請之經。
然必衝脈通流，心脾生化，源源相濟，自無阻滯之虞。今月事每數月而來，臨行並無痛脹澀少之類，惟於清晨陽旺之時，腹中微微而熱。脈濡細，左關微弦。此營血不足，雖至一月，衝脈未滿，所以遲遲其來。擬調氣以生血。煎方恐不耐性，而淺嘗輒止，用以丸藥緩調，丸藥盡再覘動靜投藥。

西黨參（元米炒三兩）　炒野於朮（一兩五錢）　雲茯苓（二兩）　川斷肉（二兩）　生熟甘草（各三錢）　杜紅花（七錢酒炒）　全當歸（二兩酒炒）　紫丹參（二兩）　撫川芎（一兩五錢）　女貞子（一兩五錢）　大熟地（三兩砂仁拌炙）　制香附（三兩）　大生地（一兩姜炙）　杭白芍（一兩五錢酒炒）　丹皮（一兩五錢）　茺蔚子（二兩）　小黑豆（一兩五錢）

上研細末，水泛為丸。

宣（右）　經事愆期，腹並不痛，惟來反過多。脈小軟左澀，良以氣血不足，營衛流行遲鈍，八脈擁護無權擬補氣益血，參以升清。

大熟地（五兩炙）　撫川芎（八錢）　人參鬚（一兩三錢另研和入）　炙綿耆（三兩）　全當歸（三兩炒）　杭白芍（一兩七錢酒炒）　西潞黨參（三兩）　炙升麻（七錢）　廣陳皮（一兩二錢）　野於朮（二兩）

研為細末，水泛為丸如綠豆大，晨服三錢，下午服一錢五分。

孫（右）　氣行則血行，氣滯則血滯，氣熱則血熱，氣寒則血寒，故曰氣為血帥，調經以理氣為先也。平素經每預期，來輒過多，腹滿氣滯痛脹。良以氣滯則壅，壅極則厥也。前人往往以正氣散先正其氣，茲仿此意。

上川樸（七錢）　苦桔梗（七錢）　香白芷（七錢）　廣陳皮（八錢）　川斷肉（二兩）　白茯苓（二兩三錢）　大腹皮（一兩五錢酒洗炙）　白蒺藜（二兩雞子黃拌炒去刺）　野於朮（二兩三錢枳實五錢煎湯收入）　廣藿香（二兩二錢）　半夏曲（炒一兩五錢）　炒棗仁（一兩五錢）　厚杜仲（二兩）　老蘇梗（二兩）　生熟甘草（各一錢五分）　制香附（三兩）　全當歸（三兩炒）

上藥研末，薑棗湯泛丸。

徐（左）　色白者多氣虛，蒼瘦者多血虛。
至於體既豐偉，色復華澤，述其病則曰頭暈而刺痛也，鼻塞也，鼻淵也，頷下結核也，飄飄乎其若虛也，何哉。蓋人身之陰陽，如權衡之不可偏勝。由濕生痰，由痰生火，陽太旺矣。陽旺則升多而頭痛作，痰阻清竅而鼻塞作，濁火熏蒸而鼻淵作，火襲經絡而結核作。陽形其有餘，故陰形其不足，非真有所不足也。惟有削其有餘，以就其不足而已。不然，與色白色蒼之說，豈非大謬乎哉。維知者能識之耳。

製半夏（三兩）　山梔仁（三兩炒黑）　夏枯草（一兩五錢）　白蒺藜（去刺炒二兩）　栝蔞仁（壓去油四兩）　陳膽星（八錢）　淡黃芩（一兩五錢酒炒）　廣橘紅（一兩）　桑葉（一兩五錢）　澤瀉（二兩）　苦杏泥（三兩）　煨天麻（二兩）　甘菊花（一兩五錢）　雲茯苓（三兩）　大有黃耆（四兩重鹽水浸透炙）　枳實（二兩）　鬱金（一兩五錢）　炒白殭蠶（二兩）

上藥研為細末，用松蘿茶三兩鮮枇杷葉四兩去毛絹包一同煎湯，去渣，將湯略略收濃，再用鮮首烏八兩打絞汁，與前湯相合，拌藥為丸如桐子大，每食後隔時許用開水服二錢，晚上弗服，禁食動火生濕之物。

裘（右）　頭痛起於新產。前人於頭痛，都以眉骨之痛否，辨外感之有無今額作辛脹，而眉骨卻不作痛，且脈見細軟，其為血虛風壅陽絡，略見一斑。仿竹林子玉露散法。

人參鬚（一兩另研和入）　川芎（二兩）　桔梗（二兩）　生熟草（各五錢）　赤苓（一兩）　全當歸（一兩八錢酒炒）　香白芷（二兩）　炒玉竹（三兩）　赤芍（一兩五錢）

上藥如法研末為丸，每食後半飢時服二錢。

沈（右）　暴厥之名甚多，總不外乎陰陽逆亂，升降失常，氣道閉塞而成。稚年無七情之感，陽氣漸充，陰氣不攝，風激痰升，故屢次發厥而不省人事也。

川黃柏（一兩五錢鹽水炒）　白芥子（三錢炒）　煨天麻（一兩）　炒黨參（二兩）　淡乾薑（五錢）　制南星（五錢）　白蒺藜（一兩五錢炒去刺）　製半夏（一兩五錢）　炒於朮（一兩）　茯苓（一兩五錢）　白殭蠶（一兩五錢）　枳實（一兩）　木豬苓（三兩）　煅磁石（七錢水飛）　鬱金（一兩）　牡蠣粉（一兩五錢）　廣橘紅（一兩）

上藥為末，陳關蟄煎湯泛丸，每晨服二錢。

程（左）　目糊不明，並不紅赤腫脹。
歷投藥餌，凡屬陰滯之劑，即覺欠適，余則如化濕祛風豁痰之品，尚屬和平。脈象沉細而糊。經云、五臟六腑之精氣，皆上注於目，而為之睛。又云、瞳子黑眼法於陰。故目疾由於陰精不足者多。然經文又云、陰陽合傳而精明也。足見陰虛而陽火離散，與氣滯濕鬱而真火無光，皆足為障礙之緣起。擬藥如左，備質專門名家。

川椒（二兩去目）　金鈴子（二兩）　熟附片（一兩）　白蒺藜（三兩）　白茯苓（四兩）　巴戟肉（二兩）　左秦艽（一兩五錢）　大茴香（一兩）　製半夏（一兩五錢）　廣鬱金（一兩五錢）　澤瀉（一兩五錢）

上為細末，用乾山藥四兩酒煮打糊為丸，每服十六七丸，漸加至二十二三丸，鹽湯下。

左　膈消之症，疊投清金益陰，制伏君火，大勢已退。而口渴終不能全愈，苔黃心糙。良以肺熱來自少陰，而胃府濁痰，郁即生熱，胃脈通心，故令君火日動不已，則必移肺。茲擬開展氣化，弗令胃中有所蘊郁，即是不治熱而治熱之法也。

炒香豆豉（二兩）　炒半夏曲（三兩）　南沙參（四兩）　紫口蛤殼（二兩水飛）　廣鬱金（一兩五錢）　天花粉（二兩）　北沙參（三兩）　炒黃川貝母（二兩）　光杏仁（三兩）　炒麥冬（二兩）　粉丹皮（一兩）　茯神（二兩）

上藥研細末，用枇杷葉膏打糊為丸，每服三四錢。

王（左）　失血往往盈盆而至，然屢經大吐，未幾一切如常，若論陰虧，則火且由虛而起，何況血去之甚多乎。
今診右關脈滑大有力，兩尺俱覺斂靜。其血之上衝，由於胃之濕熱蒸燔，迫而使湧，不言可喻。所以血去多而一切如常者，以陽明多氣多血故也。刻下左脅時覺霍霍有聲，蓋胃熱上蒸，則肺肝氣逆。調理之策，惟宜清降胃土，而平肺肝，勿犯實實虛虛之戒。

廣鬱金（二兩）　澤瀉（一兩五錢）　木豬苓（一兩五錢）　川連炭（四錢）　枳實（一兩）　川貝母（一兩五錢去心）　炒黑丹皮（一兩二錢）　杏仁霜（二兩）　蘇子霜（二兩）　釘赭石（一兩五錢煅透研水飛）　橘白（鹽水炒七錢）　生薏仁（二兩）　茯苓（三兩）　栝蔞仁（壓去油二兩）　降香屑（四錢）　牛膝炭（三兩）　茜草炭（一兩五錢）

上為細末，用水炒竹茹三兩煎濃湯帚灑泛丸，每服二錢，每日二次。

虞（左）　曲直動搖，風之象也。
因有是言，故世俗凡遇心中震盪之疾，莫不以為心血之虧，肝液之耗也。殊不知動搖雖系風象，而仲景痰飲門中，則曰心下悸者，為有水氣，足見悸蕩之疾，有虛有實，全在臨症辨認之耳。脈象沉弦，面色晦黃，全無陽氣有餘之象。而每遇操勞，或暮夜臨臥之時，心中輒悸，平素多濕之人，正與金匱水停為悸之條符合。用藥不宜呆補，溫理脾胃，即是補中寓瀉，瀉中寓補之法也。

上黨參（元米炒二兩）　廣陳皮（八錢）　澤瀉（一兩五錢）　白蒺藜（去刺炒二兩）　東洋參（元米炒三兩）　淡乾薑（五錢）　藿香梗（一兩五錢）　川斷肉（一兩五錢）　酒炒杭白芍（一兩五錢）　野於朮（三兩）　製附子（七錢）　白蔻仁（三錢另研和入）　雲茯苓（四兩）　炙黑草（四錢）　生熟薏仁（各八錢）　炒沉香曲（一兩）　製半夏（一兩五錢）　炒牛膝（一兩五錢）　厚杜仲（二兩）　炒棗仁（一兩五錢）　炒杞子（一兩五錢）

上藥為末，水泛為丸。

鮑（右）　經云、陽氣者所以溫分肉，充皮膚肥腠理，司開合者也。
病後而四肢常欠溫和，似屬病傷陽氣，陽虛則分肉不溫，所以肢為之厥。經又云、陽氣者若天與日，失其所則折壽而不彰。足見陽氣一失其所，尚如此之可畏，何況實系陽虛，而至於四肢厥逆哉。細察脈情，濡而帶滯，謂為病後濕鬱，陽氣不能敷布於四末則可，謂為陽氣式微，不能充達於四肢則不可。蓋一由於陽氣之衰竭，一由於陽氣之不治，不可不辨也。若執陽氣溫分肉之例為言，則與失其所折壽不彰之條刺謬矣。以意會之，自有至理存乎其中。擬補氣運濕，以宣其陽氣運行之道路。

西潞黨（元米炒三兩）　煨天麻（一兩五錢）　香白芷（一兩）　光杏仁泥（三兩）　川桂枝（六錢）　野於朮（二兩炒）　白殭蠶（二兩炒）　生熟薏米（各一兩）　鬱金（一兩五錢）　草果仁（五錢炒）　雲茯苓（三兩）　新會皮（一兩）　澤瀉（二兩）　白蔻仁（七錢另研和入）　中川樸（六錢）　製半夏（二兩）　藁本（八錢）

上為細末，水泛為丸。

陳（右）　經閉之症，大旨為生化不及而營血日枯，或鬱滯不宣而營血以痹。
則是枯竭之候，形瘦羸弱，內熱骨蒸。痹塞之症，寒熱往來，咳逆腹痛。一症有一症之見端，斷無閉阻數年，仍復起居如常之理。蓋經漏淋瀝之後，衝任內傷，血虛生熱，熱復耗血，生化與所耗相抵，故月信為之不行。有所耗亦有所生，故數載之久，起居尚能如舊。仿近賢補氣益血，作日就月將之計。

西黨參（四兩）　全當歸（二兩五錢酒炒）　山茱萸（去核炒一兩）　川斷（二兩）　生甘草（五錢）　大生地（五兩炙）　粉丹皮（二兩炒）　川芎（一兩二錢蜜水炒）　炙綿耆（三兩）　澤瀉（一兩五錢）　炒鬆麥冬（二兩）　酒炒杭白芍（一兩五錢）　野於朮（一兩五錢炒）　香附（童便制三兩）　炒青蒿（一兩五錢）　生山藥（三兩）

上為細末，水泛為丸。

張建侯　大病之後，繼以失血，失血之後虛象畢集，或惡寒，或惡熱，痰多喘促，痰至盈碗，而復火從上升，動輒不寐。
前以痰喘之甚。進以小青龍去麻辛，頓退十七。辛溫之藥，並未動血，苟非飲阻肺降，安能若此。而痰喘甫輕，連宵不寐，此由脾胃之陽氣薄弱，營液亦虧，致肝經之陽氣，轉覺有餘。治之之法，清之養之，必礙脾胃，溫之化之，必礙營液。夫肝自左升，膽從右降，則木火自熄，然膽不能自降也，必胃降而膽木之氣方得下行。計惟有補其脾土，降其胃土，化其濁痰，俾得肺腎交通，膽木不致漂拔，似為一以貫通之道。管窺之見，請質之明敏者，以為然否。

奎潞黨（三兩）　雲茯苓（四兩）　枳實（一兩五錢）　白蒺藜（去刺炒二兩）　炒玉竹（三兩）　陳膽星（八錢）　炒於朮（二兩）　綿耆（鹽水炒二兩）　陳廣皮（一兩三錢）　製半夏（一兩五錢）

上為細末，水泛為丸。

尹（右）　中脘不時作痛，月事不調，白帶綿下，甚則頭疼眩暈，遍身經脈抽掣，骨節作痛。
肝為風木，必得真水涵濡木火，遂其生生之機，自不致有化火生風之弊。今帶下頻仍，脂液耗損，木失涵養，則厥氣衝胃，胃脘作痛。抑則為氣，升則為風，風主動搖，所以脈絡抽掣，甚而作痛也。宜養血調氣，兼益脾腎。至於孕育一層，苟得氣血充和，自有造化天然之理。

奎黨參（三兩）　川斷肉（三兩）　厚杜仲（三兩）　生山藥（二兩）　熟地炭（三兩）　桑寄生（二兩酒炒）　綿耆（一兩五錢鹽水炙）　生胡麻仁（二兩）　川芎（一兩五錢）　木防己（一兩酒炒）　炒香玉竹（二兩）　制首烏（五兩切）　白歸身（三兩酒炒）　炒粉丹皮（一兩五錢）　金鈴子（切一兩五錢）　野於朮（一兩枳實七錢二味同炒）　延胡索（一兩酒炒）　紫丹參（二兩）　制香附（三兩）　生熟草（各三錢）　白芍（二兩酒炒）　左秦艽（一兩）　製半夏（一兩五錢）　茯苓神（各一兩）　炒杞子（三兩）　潼沙苑（鹽水炒三兩）　砂仁（七錢另研和入）

上藥研為細末，用雞血藤膏一兩煎湯，和入白蜜，搗藥為丸如桐子大，每晨服二錢，下午半飢時服二錢，俱用開水送下。照方合三分之二。

李（左）　陰陽者，萬物之綱紀，變化之父母，左右者，陰陽之道路也，陰陽相貫，如環無端，故太過者病，不及者病，經旨如此。
憶自初診之時，腿股厥而欠溫，繼則每有重著之處，輒覺脈絡不舒。如謂腿股欠溫，陽氣必虛，虛則不能旁達，理亦近是。豈知陽氣衰微，必肌膚淡白而少華色，一經溫補，必精神煥發，百病蠲除。而見症如前，容光華澤。補陰而至於血肉之品，則龜甲為陰之極也，補陽而至於血肉之品，則鹿茸為陽之極也，乃服鹿茸在前，諸病雜出在後，脈象濡而帶滑，因知陽氣並無所損，而有似乎損者，陽氣之有所不通也。補瀉之關鍵，毫釐之千里，於此而分。
所以並無補養之品，藥輒應手，於以知陰陽相貫，則變化生生，自無太過不及之弊。今病象已得減輕，是善後之計，乃及今要務。夫陽氣運行，本無所阻，所以阻者濕也。濕土之下，燥氣乘之，所以濕鬱之甚，而風即暗生，脈絡不和，諸象皆由此致。及今之計，惟有運化濁痰，分消濕熱。然分化太過，未免戕伐，因以補氣之藥參之，務期陰陽相生，道路交通，太過不及，各得其平，即是頤養天和之道。爰擬補氣培脾養肝，以作調攝之資。而上則宣肺，中則和胃，下則分利膀胱，三焦流暢，濕痰自無容足之地，譬如一室氤氳，洞開前後，頃刻干潔。拙見所及，質之高明者，以為如何。

炙綿耆　土炒野於朮　廣藿香　鬱金　製半夏　別直參（區¦研和入）　蒼朮（米泔浸麻油炒黃）　白蔻仁（另研和入）　澤瀉　川雅連　豬苓　制首烏（炒切）　炒霞天曲　奎黨參　雲茯苓　生熟薏仁　白歸身　陳廣皮　苦杏仁（去皮尖炒）　左秦艽　酒炒杭白芍　桑寄生　枳實　桔梗

上藥如法研為細末，水泛為丸如綠豆大，丸粒稍大為妙，每晨服三錢，下午半飢時服一錢五分，開水送下，

祝（左）　膝臏後屈伸不利，病在陽明有餘，陽明病則不能束筋骨而利機關。無如嗣續尚虛，精滑不固。固其精氣，必致濕熱壅閉。然精欲其固，濕欲其泄，精之與水，本屬兩途，即從此意，用通澀並投之法。即請正之。

製半夏（三兩）　炒於朮（二兩）　潼沙苑（鹽水炒二兩）　覆盆子（二兩酒浸九蒸）　廣陳皮（一兩五錢）　川萆薢（二兩）　山萸肉（一兩酒蒸）　澤瀉（二兩）　芡實（一兩）　川斷肉（一兩）　生米仁（三兩）　白茄根（一兩五錢）　甘杞子（二兩）　蓮鬚（三錢）　木豬苓（二兩）　菟絲子（二兩酒蒸）

上藥研為細末，用金櫻子膏打糊為丸如桐子大，上下午半飢時各服二錢，淡鹽湯送下。

某　脈右關獨大，飲食起居如平人，而面色無華，口有穢氣，時覺口渴。
夫口臭者，胃熱也，口穢且渴，胃熱明矣。經云、心者生之本，神之變也，其華在面。今面色無華，又似心經主病。良以心主血，營出中焦，今胃中常被熱灼，胃液常不能自養，而欲求救於水，水穀之氣，化血微少，血液不充，自不能上華，其面。治之之法，清胃熱即所以裕其生血之源，非無理蠻補所能塞責者。

西洋參（三兩）　生甘草（七錢）　炒當歸（一兩）　炒杞子（三兩）　大天冬（二兩）　肥玉竹（二兩）　奎黨參（三兩）　厚杜仲（三兩）　大麥冬（二兩）　炒山藥（三兩）　大生地（四兩）　大熟地（三兩）　澤瀉（一兩五錢）　粉丹皮（二兩）　白茯苓（三兩）　淡黃芩（一兩酒炒）　柏子仁（二兩去油）　生於術（一兩五錢）　生扁豆皮（二兩）　炒棗仁（一兩五錢）　竹瀝半夏（一兩五錢）　橘紅（鹽水炒一兩）　生薏仁（二兩）

上藥研為細末，用川石斛五兩煎濃湯，糊丸如綠豆大，每晨服三錢，開水送下。

榮（左）　右肩臂作痛，前言陽明絡虛，風痰入絡，化痰宣絡，如鼓應桴。
調理之計，似可執守成法，無俟更章矣。豈知有不然者。病有標本，標可從治，化痰宣絡是也。病標既退，自當及本。即如氣喘曾發數次，至今行動每苦氣逆，如果因痰而喘，於痰邪之外，別無所因。則於喘過之後，平日必有咯出之痰，何能泯然無跡。
吾人呼出之氣，出於心肺，吸入之氣，入於肝腎，所以肺在上主氣之出，腎在下主氣之納。惟下虛斯腎虛，不能仰吸肺氣下行，氣至中途，即行返出，此其所以為喘也。所以發而止，止而不輕復發者。以下雖空乏，無所觸引，尚堪收攝，惟行動觸之，幾不能攝耳。肝為腎子，水虧不能涵木，木燥生風，肌肉跳動，時而眩暈，皆風木亢盛之象，故曰病標既退，自當及本。擬益腎陰而不涉膩滯，助腎氣而不涉剛燥，仍參蠲飲以治其上。

制首烏（四兩炒）　阿膠珠（二兩）　大生地（薑汁炙四兩）　杭白芍（一兩五錢）　炒杞子（三兩）　雲茯苓（二兩）　厚杜仲（二兩）　廣橘紅（一兩）　生蒺藜（二兩）　酒炒白歸身（一兩五錢）　小胡麻（一兩五錢）　川斷肉（一兩五錢）　煨天麻（一兩）　大有耆（二兩防風三錢煎汁炒）　鹽水炒潼沙苑（二兩）　龜板膠（二兩牡蠣粉炒）　吉林小兼條參（一兩另研和入）　生牡蠣（二兩另研和入）　大天冬（一兩五錢）　大麥冬（一兩五錢）　炒萸肉（一兩五錢）　牛膝炭（一兩）　滁菊花（一兩）　桑寄生（二兩）　炙黑草（五錢）　炒於朮（一兩五錢）　制西洋參（二兩）

上為細末，用桑枝膏打糊為丸，每晨空心服三錢，下午半飢時服一錢五分，開水送下。

某　夙有哮喘，肺氣不克下降，脾土不主運旋，始則生痰聚飲，繼則氣機凝滯，不能通泄，以致少腹疝瘕，臍下有形，小腹脹滿，按之堅硬。少腹兩旁屬肝，居中為衝脈，經謂衝脈為病，男子內結七疝，女子帶下瘕聚。良由沖氣不調，則脈絡皆阻，為積為聚，由是來矣。宜宣通脈絡。勿謂冬季膏丸，須藉滋補以養生卻病，邪之不去，正與何有。

全當歸（一兩酒炒）　制香附（一兩）　薄橘紅（八錢）　澤瀉（七錢）　炒小茴（三錢）　川芎（蜜水炒五錢）　製半夏（一兩）　炒薏仁（一兩五錢）　柏子仁（一兩五錢去油）　吳萸（鹽水炒三錢）　楂炭（一兩五錢）　白茯苓（一兩五錢）　酒炒杭白芍（七錢）　甘杞子（一兩五錢）　生熟草（各一錢）　臺烏藥（八錢）　酒炒延胡索（八錢）　上徭桂（一錢五分另研和入）　金鈴子（一兩）　干蓯蓉（一兩）

上藥研為細末，用青蔥連根葉三十莖，打爛糊藥為丸，如藥末嫌干，可加濃米湯，每晨服二錢，下午半飢時服一錢，俱用開水送下。

錢（左）　臥則氣逆，大便兼旬方解，四肢不時厥冷，甚則胸中熱辣，似線上沖，得嘔酸水則松，腿股筋掣，遺精頻發。
脈沉弦，苔白。此由痰飲內伏，上阻肺氣則氣逆，下困脾運則脾約，陽氣之流行為之不宣。胃土失降，膽木漂拔，精關為之混淆。徒事呆補無益也。擬補氣蠲飲，分化泄濁法。

別直參（一兩五錢另研和入）　炙綿耆（三兩）　炒杞子（二兩）　干蓯蓉（一兩五錢）　炒於朮（二兩）　炙黑草（五錢）　枳實（八錢）　霞天曲（二兩炒）　浙茯苓（四兩）　乾薑（七錢蜜炙）　白蒺藜（二兩）　厚杜仲（二兩）　製半夏（三兩）　川桂木（七錢）　川萆薢（二兩）　澤瀉（一兩五錢）　煨天麻（一兩）　木豬苓（二兩）　左秦艽（一兩）　廣陳皮（一兩五錢）

上藥研為細末，水泛為丸，每日下午服二錢，晚間服二錢，俱用開水送下。如大便不通，每日空心服玉壺丹八分，亦用開水送下，服三四日後即停，不可常服。

葛（右）　通則不痛，痛則不通，理之常也。中脘作痛，顯屬肝木沖侮胃土，而頭目昏暈，心下怔悸。仲聖云、心下悸者為有水氣。則知胃少通降，濁邪攢聚，疏和肝胃，尤必以祛逐濁邪為主。

製半夏（一兩五錢）　高良薑（五錢）　淡姜渣（三錢）　茯苓（三兩）　炙黑草（四錢）　甜廣皮（一兩五錢）　公丁香（四錢）　藿香梗（三兩）　吳萸（三錢）　廣木香（六錢）　炒枳殼（一兩二錢）　臺烏藥（一兩五錢）　縮砂仁（七錢另研和入）　白蒺藜（二兩）　炒棗仁（二兩）　杭白芍（一兩）　炒杞子（三兩）　野於朮（八錢）　東洋參（二兩）　制香附（三兩）

上藥如法炮製，研為細末，用薤白頭一兩打爛，水煎取汁，打糊為丸如綠豆大，每半飢時服三錢。

俞（左）　瘧後忽起遺泄，旋至多夢紛紜，體軟力乏夫心實則夢可驚可憂，心虛則紛紜多夢。今脈象浮滑，且進分清之劑，遺泄轉減。此蓋由脾濕有餘，擾動精關，心膽氣浮，故有似心虛見象也。

炒黨參（二兩）　製半夏（二兩）　海蛤粉（三兩）　白蒺藜（二兩）　甜冬朮（三兩）　川萆薢（一兩五錢）　茯苓（三兩）　辰砂（五分）　澤瀉（一兩五錢）　粉丹皮（一兩五錢）　生甘草（四錢）　遠志肉（六錢）　生薏仁（八錢）　橘紅（一兩）　桑皮（七錢）　枳實（一兩）　金箔（三張）

上藥研細，用大淡菜三兩，打糊為丸如桐子大，每日早晚各服二錢。


<h2>卷十九</h2>

<h2>膏方</h2>
蔣（右）　形體蒼瘦，陰虛多火之質。春升之令，忽然發厥，當時神情迷憒，頃之乃醒。前診脈弦微滑。良以相火風木司年，又當仲春升泄之時，陰虛之人，不耐升發，遂致肝臟之陽氣，一時上冒，故卒然而厥也。調理之計，惟益其陰氣，使之涵養肝木，參鱗介之屬，以潛伏陽氣。

炙熟地（三兩）　西黨參（四兩）　小黑豆（三兩）　煅龍骨（三兩）　炒牛膝（二兩）　炙生地（三兩）　煅牡蠣（三兩）　生鱉甲（六兩）　煅決明（四兩）　澤瀉（一兩五錢）　龜甲心（刮去白炙八兩）　白歸身（二兩炒）　杭白芍（酒炒一兩五錢）　粉丹皮（一兩五錢）　女貞子（三兩酒炒）　炒於朮（一兩五錢）

上藥如法共煎濃汁，濾出，渣入水再煎，去枯渣，獨取濃汁，炭火收膏，藏瓷器內，每晨服一匙，開水沖挑。

王（左）　勞傷中氣，火載血行，血從上溢，失血成杯而至。治以清理胃氣，和營降火，血得循止。然一涉勞勩，又復帶紅，此絡未堅固，中氣未復，故一經火動，血即隨之。擬益其中氣，清其肺臟，補其腎水，中氣足則火莫能犯，肺氣清則木不妄動，腎水足則火有所制矣。

炙綿耆（二兩）　炙生地（五兩）　茜草炭（一兩）　赤白芍（各八錢）　澤瀉（二兩）　西潞黨參（三兩）　龜甲心（刮去白炙五錢）　川石斛（四兩）　炒黑丹皮（一兩）　制西洋參（二兩）　炒牛膝（三兩）　生山藥（四兩）　生扁豆衣（四兩）　炒麥冬（二兩）　川貝母（二兩）　茯苓神（各二兩）　真阿膠（二兩溶化衝入）

上藥共煎濃汁收膏，每晨服一調匙。

畢（右）　咽中灼熱者久，漸至頭旋眩暈，甚則人事不省，片時乃復。脈細左弦。此由肝腎並虧，厥陽盡從上逆。宜育陰而熄肝鎮肝。

生地炭（四兩）　煅龍骨（三兩）　穭豆衣（三兩）　煅牡蠣（三兩）　炒菊花（一兩）　制首烏（三兩）　女貞子（二兩）　煅決明（四兩）　遠志肉（五錢）　煅磁石（二兩）　白歸身（一兩五錢炒）　粉丹皮（一兩五錢）　炒棗仁（一兩五錢）　朱茯神（二兩）　炒麥冬（一兩五錢）　川貝母（一兩五錢）　沙苑子（鹽水炒二兩）　炒杞子（三兩）　炒白芍（一兩五錢）　西黨參（元米炒四兩）　龜甲心（刮去白炙八錢）　鉤鉤（另煎衝入三兩）

上藥共煎濃汁，用真阿膠溶化衝入收膏，每日服一調匙，開水沖挑。

張（右）　泄肝木，益肝陰，身熱循退。夫肝為剛臟，必得血以濡之，血充則膚澤而髮長。特素體濕盛，未便一味滋填耳。

真阿膠（二兩溶化衝入）　大生地（重薑汁拌炙四兩）　炒牛膝（二兩）　廣皮（一兩）　西黨參（一兩）　炒杞子（三兩）　制香附（二兩）　沙苑子（三兩）　炒菊花（一兩）　金鈴子（一兩五錢）　川斷肉（三兩炒）　茯苓神（各一兩五錢）　厚杜仲（三兩）　白歸身（一兩五錢）　生於術（一兩五錢）　炒白芍（一兩五錢）　製半夏（一兩五錢）　木香（五錢）

上藥共煎濃汁，加白蜜少許收膏。

孫（右）　久帶不止，液耗陽升，頭旋眩暈，肝腎空乏，足膝作酸。帶脈者，如帶之圍繞，為一身之約束，帶脈有損，則脾胃之濕，由此滲溢，脂液由此俱耗。宜補益中氣，兼攝脾腎。

炙綿耆（三兩）　炙熟地（五兩）　菟絲子（鹽水炒三兩）　破故紙（鹽水炒二兩）　西黨參（四兩）　茯神（二兩）　煅牡蠣（四兩）　野於朮（二兩炒）　厚杜仲（三兩）　制首烏（四兩）　潼沙苑（鹽水炒三兩）　穭豆衣（三兩）　炒山藥（二兩）　白歸身（酒炒二兩）　酒炒杭白芍（二兩）　金毛脊（去毛切四兩）　炒杞子（三兩）　法半夏（二兩）　炒川斷肉（三兩）　土炒新會皮（一兩）　炒菊花（一兩五錢）

共煎濃汁，溶入真阿膠三兩收膏。

鮑（左）　遺泄頻來，數年不愈，每至遺後，飲食轉增，若暫止之時，飲食轉退。蓋脾胃之運化，原藉命火之蒸變而為出入，腎水有虧，坎中之陽，不能潛藏。擬以介類潛之。

生地炭（三兩）　炒雞頭子（二兩）　酒炒女貞子（二兩）　元米炒西黨參（三兩）　熟地炭（四兩）　旱蓮草（二兩）　炒山藥（二兩）　朱茯神（三兩）　煅龍骨（三兩）　牡蠣（鹽水煅四兩）　潼沙苑（二兩）　炒於朮（一兩五錢）　金色蓮鬚（六錢）　龜甲心（刮去白炙八兩）　柏子仁（勿研二兩）　遠志肉（七錢）　大淡菜（三兩）

上藥煎汁收膏。

張（右）　凡屬丸劑膏方，俗每以補益上品彙集成方。然此症關鍵，全在經事後期色淡一層，用藥似宜專究於此。仿石頑先生法。

大熟地（十兩）　上黨參（三兩）　升麻（五錢）　炒杞子（二兩）　醋炙艾葉（三錢）　全當歸（三兩）　別直參（一兩另煎衝入）　廣陳皮（一兩）　杭白芍（酒炒一兩五錢）　撫川芎（一兩二錢）　野於朮（二兩）　潼沙苑（鹽水炒二兩）　川斷肉（二兩）　炙綿耆（二兩）　茯神（二兩）　制香附（二兩打）

共煎濃汁，用白冰糖四兩糝入收膏，每晨服三四錢。

秦（左）　陰虧不能制木，木旺化風，風壅陽絡，頭痛時作時止，風性鼓盪，心中怔悸。沖齡正在生髮之秋，何至陰虧致疾。蓋其陽氣日充，稟先不足之軀，陰即不能配合陽氣，相衡之下，不能相偶者，即形其相絀也。宜壯水之主，以配陽光。

大熟地（三兩）　川芎（一兩）　茯苓（二兩）　酸棗仁（炒打二兩）　石決明（三兩打）　大生地（三兩）　炒杞子（二兩）　澤瀉（一兩五錢）　元武板（十兩）　生甘草（三錢）　炒香玉竹（二兩）　酒炒杭白芍（一兩五錢）　桑葉（一兩二錢另煎衝入）　廣皮（一兩）　上黨參（三兩）　炙鱉甲（七兩）　炒菊花（一兩）　黑山梔（二兩）　煅牡蠣（三兩）　白歸身（二兩）　大有耆（鹽水炙二兩）　粉丹皮（二兩）　野於朮（一兩五錢）　鹽水炒潼沙苑（三兩）　黑大豆（二兩）　龍眼肉（二兩）

共煎濃汁，加真阿膠三兩，溶化衝入收膏。

鮑（左）　自幼即有哮咳，都由風寒襲肺，痰滯於肺絡之中，所以隱之而數年若瘳，發之而累年不愈。
今則日以益劇，每於酣睡之中，突然嗆咳，由此而寤，寤而頻咳，其咯吐之痰，卻不甚多。夫所謂襲肺之邪者，風與寒之類也。痰者，有質而膠黏之物也。累年而咳不止，若積痰為患，何以交睫而痰生，白晝之時，痰獨何往哉。則知陽入於陰則臥，陰出之陽則寤，久咳損肺，病則不能生水，水虧不能含陽，致陽氣欲收反逆，逆射太陰，實有損乎本元之地矣。擬育陰以配其陽，使肺金無所凌犯，冀其降令得行耳。

炒黃南沙參（四兩）　炒鬆麥冬（一兩五錢）　雲茯苓（四兩）　海蛤殼（五兩打）　川貝母（去心二兩）　款冬花（蜜炙）　蜜炙橘紅（一兩）　炒香玉竹（三兩）　蜜炙紫菀肉（二兩）　甜杏仁（五兩去皮尖水浸打絞汁衝入）　代赭石（四兩煅）　川石斛（三兩）　牛膝炭（二兩）　杜蘇子（五兩水浸打絞汁衝入）　百部（蜜炙二兩）

共煎濃汁，用雪梨汁二斤，白蜜二兩，同入徐徐收膏。

徐（左）　任行於前，督行於後，又督脈者所督護氣血經絡者也。龜背高凸，先天稟賦有虧。兩膝臏時作痠痛，肝腎之空乏已甚。神疲力少，時或凜熱，亦固其宜矣。治宜大益肝，腎並補八脈。

大熟地（薑汁炒四兩）　炒杞子（二兩）　茯苓（二兩）　炒牛膝（二兩）　炙草（三錢）　大生地（薑汁炒三兩）　大有耆（三兩）　製半夏（二兩）　金毛脊（去毛切三兩）　白歸身（酒炒一兩五錢）　杭白芍（酒炒一兩）　東洋參（二兩炒）　川斷肉（二兩）　新會皮（一兩）　干蓯蓉（一兩）　澤瀉（一兩五錢）　野於朮（二兩）　厚杜仲（二兩）　熟附片（三錢）　粉丹皮（一兩）　炒山藥（二兩）　山萸肉（一兩）　制首烏（三兩）　鹽水炒菟絲子（二兩）

上藥煎濃汁，加龜板膠二兩真阿膠一兩鹿角膠三兩收膏。

張（右）　高年氣血兩虧，營衛之氣，不得宣通，遍身脈絡抽掣，四肢不遂。腹為至陰，臟陰虧損，則臟絡不和，運動之機，不能靈轉，腹中常常拘急，下虛不攝，衝陽逆升，痰飲泛逆，氣喘痰多，有時併發，營氣不行，虛風自動。氣可以補，血可以養，脈絡可以宣，痰飲可以化，無如古稀之年，氣血有虧無長，惟有循理按法，盡力之當盡而已。

大生地（薑汁炒）　刮白炙元武板（八兩）　大元參（二兩）　粉丹皮（一兩）　大天冬（三兩）　炒杞子（三兩）　生杜仲（三兩）　奎潞黨（三兩）　薄橘紅（一兩）　虎脛骨（二兩酥炙研細末和入）　生蒺藜（去刺三兩）　杭白芍（酒炒一兩五錢）　炒萸肉（一兩五錢）　酒炒懷牛膝（三兩）　炒絡石藤（二兩）　制西洋參（二兩）　煅磁石（三兩）　酒炒絲瓜絡（一兩五錢）　酒炒全當歸（一兩五錢）　白茯苓（三兩）　咸秋石（六錢）　炒宣木瓜（一兩五錢）　海蛤粉（包煎四兩）　川貝母（去心二兩）　煨天麻（一兩五錢）　製半夏（一兩五錢）

上藥寬水煎三次，濾去渣，再煎極濃，用陳阿膠三兩桑枝膏五兩溶化衝入收膏，每晨服六七錢，開水沖挑。

附常服煎方

二原地（三錢）　咸秋石（五分）　白茯苓（三錢）　絡石藤（三錢炒）　橘紅（一錢）　炒萸肉（一錢）　元武板（炙先煎四錢）　製半夏（一錢五分）　宣木瓜（一錢五分）　煅磁石（三錢）　懷牛膝（三錢炒）

王（左）　腎為陰，主藏精，肝為陽，主疏泄，故腎之陰虛，則精不藏，肝之陽強，則氣不固，所謂陽強者，即肝臟所寄之相火強耳。
乙木之陽不潛藏，甲木之陽乃漂拔，怵惕恐怖，甚至遺精，進以滋陰八味，病之大勢遂定，以陰中伏熱，由此而泄耳。然諸恙雖平，而遺精數日必發，發必有夢。皆由病盛之時，肝陽相火內吸，致腎陰虛而真水不能上承，心氣虛而心陽輒從下墜。陽性本上，宜使之下，陰性本下，宜使之上。今陽下而陰不上，遂令陽不能收，陰不能固，遺精之來，大率為此。擬補氣以收心陽，壯水以升腎陰。即請正之。

炙綿耆（四兩）　炙熟地（三兩）　雞頭子（二兩）　煅龍骨（三兩）　煅牡蠣（四兩）　臺參鬚（一兩三錢另煎衝入）　炙生地（四兩）　生山藥（三兩）　龜板膠（三兩化入）　奎黨參（三兩）　潼沙苑（鹽水炒三兩）　桑螵蛸（二兩炙）　於潛術（二兩炒）　茯苓神（各二兩五錢）　大天冬（二兩）　萸肉炭（一兩五錢）　柏子仁（去油二兩）　清阿膠（三兩化入）　甘杞子（三兩）　生熟草（各四錢）　杭白芍（酒炒一兩五錢）　大麥冬（去心二兩）　酸棗仁（二兩）　肥知母（去毛炒二兩）　遠志肉（八錢）　益智仁（一兩）　龍眼肉（三兩）

上藥共煎濃汁，入水再煎，連煎三次，去枯渣收膏，或加白冰糖三四兩，熬至滴水成珠為度，每晨服一調羹，開水沖挑。

裴（右）　產育頻多，營血虧損，木失涵養，陽氣升浮。
夏月陽氣泄越之時，往往頭脹眩暈胸悶。若系痧脹，無動輒即發之理，其所以屢發者，亦由陽氣之逆上也。茲又當產後，營氣更虧，少腸之木火勃升，胸悶頭暈汗出，手足烙熱，咽痛音喑。蓋少陰之脈，少陽之脈，皆循喉也。育陰以涵陽氣，是一定不易之道。但泄少陽清氣熱之藥。不能合入膏方，另以煎藥參服為宜。

大生地（四兩）　西洋參（三兩）　大天冬（二兩）　金石斛（三兩）　遠志肉（七錢）　山萸肉（一兩五錢）　酸棗仁（炒研二兩）　生熟草（各五錢）　女貞子（酒蒸三兩）　大熟地（四兩）　黑豆衣（三兩）　肥玉竹（三兩）　制首烏（五兩）　大麥冬（二兩）　甘杞子（三兩）　石決明（八兩打）　白歸身（酒炒二兩）　潼沙苑（鹽水炒三兩）　奎黨參（四兩）　制香附（三兩打）　生山藥（三兩）　生牡蠣（八兩）　茯神（三兩）　杭白芍（酒炒二兩）　新會皮（一兩五錢）

上藥如法共煎濃汁，去渣，用清阿膠三兩龜板膠二兩溶化衝入收膏，或加白冰糖三四兩亦可，每晨服一調羹，開水沖挑。

附煎方　如音喑之時服此方。

桑葉（一錢）　丹皮（二錢）　鬱金（一錢五分）　川貝母（二錢）　水炒竹茹（一錢）　栝蔞皮（三錢炒）　生甘草（五分）　桔梗（八分）　生雞子白（一枚沖）

劉（左）　肺為華蓋，位在上而其氣主降，腎主封藏，位在下而其水宜升，所以升降相因，肺腎交通，而呼吸以勻也。
胃為中樞，為十二經之長，主束筋骨，而利機關，脾弱濕困，胃為淵藪，中州濕盛，則肺降被阻，此稍一感觸輒發咳嗽之微理也。胃濕蘊聚，則胃氣不和，胃病則機關脈絡不和，時為身痛。濕不自生，脾失運化而始生，脾不自運，氣機鼓舞而始運，然則致病者濕也，生濕者脾也，脾之不運而生濕者氣也。吳儀洛云、脾健運則濕自除。又云、氣旺則痰行水消。洵哉斯言也。擬補氣運濕為主。但調攝之方，自當顧及肝腎，擇其不滯者投之，方為妥善。

炙綿耆（四兩）　制首烏（四兩切）　杭白芍（酒炒一兩五錢）　龜板膠（一兩二錢）　別直參（另煎沖二兩）　大生地（薑汁炒成炭四兩）　扁豆子（二兩）　枳實（一兩）　奎黨參（三兩）　炒杞子（三兩）　炒山藥（二兩）　厚杜仲（三兩）　雲茯苓（四兩）　於潛術（三兩炒）　生薑汁（三錢衝入）　霞天曲（二兩炒）　鹿角膠（一兩五錢）　川斷肉（三兩）　海蛤粉（三兩）　炙黑草（五錢）　冬瓜子（二兩）　木豬苓（二兩）　生熟薏仁（各二兩）　懷牛膝（酒炒三兩）　巴戟肉（一兩）　左秦艽（一兩五錢）　製半夏（四兩）　澤瀉（一兩五錢）　潼沙苑（一兩五錢鹽水炒）　桑寄生（酒炒三兩）　陳廣皮（二兩）

上藥共煎濃汁，文火收膏，每晨服一調羹，開水沖挑。

魏（右）　經事無故，而不受孕，平日間亦無他恙，惟時為昏暈，或四肢烙熱而酸楚，少腹時滿。脈大有力。蓋氣鬱則生熱，熱從內吸，則子宮枯燥，不能攝精，熱盛則生風，風陽鼓旋，則頭旋眩暈，脈絡不和。養血益陰，固屬要圖，而泄熱調氣，尤為急務，非大劑補益便為良法也。

大熟地（砂仁炙五兩）　黑元參（三兩）　大連翹（三兩）　白蒺藜（炒去刺三兩）　大生地（薑汁炙五兩）　穭豆衣（三兩）　黑山梔（三兩）　四制香附（四兩研）　大麥冬（二兩五錢）　制首烏（五兩切）　晚蠶砂（包煎三兩）　全當歸（二兩五錢）　制洋參（三兩）　奎黨參（四兩）　炒杞子（三兩）　粉丹皮（二兩）　淡天冬（二兩）　滁菊花（二兩）　乾荷邊（二兩）　縮砂仁（另煎沖一兩）　杭白芍（二兩五錢）　半夏曲（二兩五錢鹽水炒）　松蘿茶（二兩）　桑寄生（三兩）

上藥共煎濃汁，用清阿膠三兩龜板膠二兩白冰糖三兩溶化衝入收膏，以滴水成珠為度，每晨服一調羹，開水沖挑。

梁（右）　左臍旁瘕聚已久，發則攻築，為痛為脹，偏右頭疼，略一辛勞，輒綿綿帶下。良以木鬱不條達，厥陰之氣滯積成形，下為瘕聚，上為乳癧。木旺而陽氣上升，是為頭痛。沖氣不和，則奇脈不固，以致脂液滲泄。木鬱宜舒，而肝為剛臟，其體宜柔，從養血之中，參疏肝調氣法。

大熟地（五兩）　奎黨參（四兩）　清阿膠（四兩溶化衝入）　大生地（六兩）　炒杞子（三兩）　青皮（一兩五錢蜜水炒）　白蒺藜（炒去刺三兩）　全當歸（酒炒二兩五錢）　黑豆衣（三兩）　小茴香（八錢炒）　制香附（一兩研）　杭白芍（酒炒二兩）　制首烏（五兩切）　麩炒枳殼（一兩）　柏子仁（去油三兩）　川芎（一兩）　金鈴子（一兩切）　茯神（三兩）　山梔（薑汁炒二兩）　滁菊花（一兩）　厚杜仲（三兩）　肥玉竹（三兩）　炙甘草（七錢）　龍眼肉（四兩）　淮小麥（四兩）　酸棗仁（炒研二兩）　大南棗（五兩）　

上藥共煎濃汁，加白蜜三兩衝入收膏，每晨服一調羹，開水沖挑。

黃（左）　痰熱有餘，甲木少降，乙木過升，致痰生熱，熱生風，為耳鳴，為重聽。胃為中樞，凡風陽必過陽明而後上旋，陽明為十二經之總司，所以肩臂背肋不時注痛，所謂下虛而上實也。擬壯水育陰，以涵肝木，而以清化痰熱參之。

大生地（八兩）　淨柴胡（七錢另煎湯收膏時衝入）　白蒺藜（三兩）　生山藥（二兩）　西洋參（四兩）　龜板膠（四兩溶化衝入）　清阿膠（二兩溶化衝入）　炒杞子（三兩）　橘紅（鹽水炒一兩）　竹瀝（五兩滴入薑汁三分沖）　茯苓神（各一兩）　枳實（一兩）　大麥冬（四兩）　橄欖膏（五兩衝入）　上綿耆（鹽水炒二兩）　半夏（二兩）　穭豆衣（三兩）　粉丹皮（二兩）　奎黨參（四兩）　黑山梔（二兩）　煅磁石（四兩）　懷牛膝（鹽水炒三兩）　杭白芍（酒炒三兩）　澤瀉（一兩五錢）　秦艽（一兩五錢）

上藥共煎濃汁，加白蜜三兩衝入收膏，每晨服一調羹，開水沖挑。

薛　平素痰多，漸起眩暈，始清痰熱，未能速效，繼進育陰以潛陽氣，眩暈才得退輕。蓋脾為生痰之源，胃為貯痰之器，升降之機，肝合脾主左升，膽合胃，主右降。惟胃有蘊聚之痰，斯膽失下行之路。於是甲木生火，火即化風，久之而水源亦耗，所以育陰之劑，獲效於後也。宜循經驗之法調理。

炙生地（五兩）　奎黨參（三兩）　粉丹皮（二兩）　滁菊花（一兩）　黑玄參（二兩）　生於術（一兩）　杭白芍（酒炒一兩五錢）　廣橘紅（一兩）　竹瀝半夏（一兩五錢）　生甘草（五錢）　萸肉炭（一兩）　川石斛（三兩）　生牡蠣（四兩）　茯苓塊（二兩）　南花粉（一兩五錢）　川貝母（去心一兩五錢）　海蛤粉（三兩包煎）　大天冬（二兩）　石決明（四兩打）　煨天麻（一兩五錢）　肥玉竹（二兩）　白蒺藜（去刺炒三兩）　澤瀉（一兩五錢）

上藥寬水煎三次，去渣，再煎極濃，用清阿膠龜板膠溶化衝入收膏，每晨服一調羹，開水沖挑。

楊（右）　氣滯則腹滿，陽升則偏左頭，痛而眩暈耳鳴。
氣何以滯。生升之性不能遂其扶蘇條達也。陽何以升。剛臟而失涵濡。所以在下則為氣，在上則為陽矣。宜養其體之不足，而疏其用之有餘。

大生地（砂仁炙四兩）　制首烏（六兩切）　制香附（打二兩五錢）　澤瀉（一兩）　大熟地（砂仁炙五兩）　奎黨參（四兩）　桑葉（一錢五分另煎衝入）　厚杜仲（三兩）　白歸身（酒炒二兩）　生於術（一兩五錢木香五錢煎汁收入）　白蒺藜（炒去刺三兩）　炒山藥（三兩）　粉丹皮（二兩）　川斷肉（二兩）　黑豆衣（二兩）　朱茯神（三兩）　杭白芍（酒炒三兩）　金鈴子（二兩切）　川芎（蜜水炒一兩）　新會皮（一兩二錢）　生熟甘草（各三錢）　滁菊花（一兩）　酸棗仁（炒研二兩）　麩炒枳殼（一兩）　炒杞子（三兩）

上藥如法寬水煎三次，再煎極濃，用清阿膠三兩溶化衝入，白冰糖二兩文火收膏，每晨服一調羹，開水沖挑。

盛（左）　脈象濡滑，左尺少力，右尺沉細。壯盛之年，雖不至疾痛纏綿，而神情疲弱，時多迷睡。考傷寒六經，惟少陰篇有欲寐之文。良由命陽不振，陰濁瀰漫，胸中陽氣失曠。宜於調攝之中，仍寓掃蕩陰霾之意，庶與少陰篇之章旨符合也。

炙綿耆（四兩）　製半夏（三兩）　別直參（二兩另煎衝入）　菟絲子（鹽水炒二兩）　炒杞子（三兩）　厚杜仲（三兩）　潼沙苑（鹽水炒二兩）　大生地（薑汁炒三兩）　奎黨參（三兩）　熟附片（七錢）　杭白芍（酒炒一兩五錢）　破故紙（鹽水炒三兩）　廣橘紅（一兩三錢）　淡蓯蓉（一兩五錢）　制首烏（六兩切）　炒於朮（二兩五錢）　山萸肉（一兩五錢）　淡乾薑（五錢）　白茯苓（三兩）　炙黑草（六錢）　枳實（八錢）　肥玉竹（二兩）　澤瀉（一兩五錢）　霞天曲（二兩炒）　陳阿膠（二兩溶化衝入）　血鹿片（三錢另煎沖渣焙乾研末和入）

上藥寬水煎三次，去渣再煎極濃，加白冰糖二兩收膏，每晨服一調羹，開水沖挑。

林（右）　陰分久虧，木失涵養，肝強木燥，生火生風。
陰血為熱所迫，不能固藏，經水反多，甚至一月再至，營血由此更虧。陽氣化風，上旋為頭暈。撼擾神舍為心悸，為火升轟熱，諸虛象雜陳。脈形弦細，左部澀弱，且有數意。陰弱陽強，急宜養血益陰，以配合陽氣，庶不致因虛致損，因損不復耳。

大生地（五兩）　西洋參（三兩）　酸棗仁（炒研二兩）　厚杜仲（三兩）　茯神（二兩）　大熟地（三兩）　奎黨參（四兩）　潼沙苑（鹽水炒三兩）　樗白皮（炒黑一兩五錢）　制首烏（三兩）　生於術（二兩）　大天冬（二兩）　川石斛（四兩）　生山藥（三兩）　柏子仁（去油三兩）　烏賊骨（四兩炙）　當歸炭（一兩五錢）　粉丹皮（一兩五錢）　炒萸肉（二兩）　大麥冬（二兩）　旱蓮草（二兩）　池菊花（七錢）　地骨皮（二兩）　杭白芍（酒炒二兩）　細子芩（一兩五錢防風七錢煎汁收入）　香附（一兩五錢蜜水炒）　黑豆衣（三兩）　橘白（七錢）　女貞子（酒蒸三兩）　生熟草（各四兩）

上藥寬水煎三次，去渣再煎極濃，加清阿膠三兩龜板膠三兩溶化衝入收膏，以滴水成珠為度，每晨服一調羹，開水沖挑。

吳（右）　產育頻多，木失涵養，風木上干胃土，中州不舒。
胃納因而日少，甚則涎沫上湧，有似濕從上泛之象。非濕也，正與厥陰篇中肝病吐涎沫之文相合。時輒不寐，所謂胃不和則臥不安也。然陽明之氣不衰，風木雖從上干，胃氣自能抵禦，何至土為木乘乎。陽明以通為用，則是通補陽明，平肝和胃，為開手第一層要義。宜先用通補煎劑以治肝胃，俟胸寬納穀漸增，再以膏劑養肝之體。煎方並附。

人參鬚（另煎衝入）　制首烏　厚杜仲　阿膠珠　枳實　製半夏　白歸身（酒炒）　川斷肉　炙黑草　廣陳皮　炒杞子　木瓜皮（炒）　左牡蠣　煅龍齒　生於術　酒炒杭白芍　白茯苓　白蒺藜（炒去刺）　炒棗仁（打）　奎黨參

上藥寬水煎三次，濾去渣加文冰三兩收膏，每晨服一調羹，開水沖挑。

先服煎藥方，俟胸膈舒暢，飲食漸增，然後服膏。擬煎方如左。此方不拘帖數，如得效，不妨多服數帖。

人參鬚（七分另煎衝入）　陳廣皮（一錢）　川雅連（三分）　杭白芍（酒炒一錢五分）　沉香曲（二錢炒）　白茯苓（三錢）　淡乾薑（二分）　製半夏（一錢五分）　枳實（一錢）　炒穀麥芽（各二錢）

吳（左）　向有遺精，有時氣從上衝，則心悸驚怖，不由自主，甚則頭暈，滿面作麻，牽及四肢。疊投壯水潛陽，甚合病機，足見陰精內虧，坎中之陽不藏。少陽內寄相火，衝陽上逆，則膽木撼動，陽得化風上旋。宜以柔養鎮靜之品，俾水中之火，不致飛越，陰精自臻固攝耳。

大熟地（六兩）　奎黨參（三兩）　湖蓮肉（二兩）　大生地（四兩）　生於術（二兩）　甘杞子（三兩）　炒芡實（二兩）　大麥冬（二兩）　潼沙苑（三兩）　煅龍骨（二兩）　金石斛（劈開三兩）　粉丹皮（一兩五錢）　女貞子（酒蒸二兩）　生熟草（各三錢）　山萸肉（炒一兩五錢）　柏子仁（去油一兩五錢）　生牡蠣（八兩）　建澤瀉（一兩）　杭白芍（酒炒一兩五錢）　縮砂仁（七錢另煎和入）　生山藥（二兩）　淡秋石（四錢）

魚鰾膠二兩溶化衝入，加白冰糖三兩收膏，每晨服一調羹。

沈（右）　腎水不足，厥陽有餘，上衝胃土，則胃氣不降，中脘痞滿。
歷投苦辛通降及鎮逆諸法，漸得舒暢。夫六腑以通為用，似不宜更進陰柔。然胃之不降，木犯之也，木之所以上犯，剛太過也。涵木者水也，腎為起病之源，胃乃傳病之所，所以胃既通降，即進柔養，其少寐易汗等症，次第而退也。服食調攝，宜踵此擴充。

大生地（薑汁炒五兩）　制首烏（五兩）　炙熟地（三兩）　白蒺藜（鹽水炒一兩）　生於術（一兩五錢用木香四錢煎湯衝入）　煅龍骨（三兩）　潼沙苑（鹽水炒一兩）　小兼條參（另煎沖七錢）　柏子仁（去油二兩）　縮砂仁（六錢另研調入）　川貝母（一兩五錢）　光杏仁（三兩打）　酒炒歸身（二兩）　木瓜皮（一兩炒）　夜交藤（三兩）　橘皮（一兩）　酒炒白芍（一兩五錢）　干枇杷葉（去毛包三兩）　甘杞子（三兩）　煅牡蠣（四兩）　炒山藥（三兩）　茯神（二兩）　干蓯蓉（一兩五錢）　姜半夏（一兩五錢）　生熟草（各三錢）　炒棗仁（二兩研）　厚杜仲（三兩）　炒枳殼（八錢）　澤瀉（一兩五錢）

上藥煎三次，去渣再煎極濃，用阿膠三兩龜膠二兩鹿角膠八錢溶化衝入，加白冰糖收膏，清晨服六七錢，漸漸加至一兩，開水沖挑。

任（左）　上則眼目昏花，下則陽道不通，有時火升面熱，稠厚之痰，從喉中咯出。
或謂真陽式微，陽道閉塞，則眼目昏花，火升面熱，又系陰虛陽升明證，如以陽道不通與火升目花分為兩途，則欲養其陰，必制陽光，欲助陽光，必消陰翳，未利於此，先弊於彼矣。或者陰陽並虛，水火皆乏。庸有是理。然果水火皆乏，安能形氣皆，盛起居無恙乎。細察陽道不通，斷非陽衰不振，實緣腎水不足，虛陽盡越於上，陽不下降，所以陽道不通，與陽氣衰乏者，判如霄壤也。脈象弦大，尤為陽氣有餘之徵。擬每晨進育陰以潛伏陽氣，每晚進咸化痰熱備方如下。

大生地（六兩）　制首烏（四兩）　生甘草（七錢）　大熟地（四兩）　黑豆衣（三兩）　大天冬（二兩）　生牡蠣（四兩）　煅磁石（三兩）　大麥冬（二兩）　海蛤粉（四兩）　川石斛（四兩）　奎黨參（四兩）　生山藥（三兩）　浙茯苓（三兩）　川貝母（二兩）　西洋參（二兩）　甘杞子（三兩）　大元參（三兩）　生於術（二兩）　粉丹皮（二兩）　女貞子（酒蒸）　石決明（四兩打）　池菊花（一兩五錢）　橘紅（鹽水炒一兩）　酒炒白芍（一兩五錢）　潼沙苑（鹽水炒三兩）　牛膝（鹽水炒三錢）　澤瀉（一兩五錢）

上藥煎三次，去渣，用清阿膠三兩龜膠三兩魚鰾膠二兩溶化衝入收膏，每晨服一調羹。

再另加陳關蟄三斤，洗極淡，用清水煎烊，漸漸收濃，加荸薺汁六兩衝入，更加白冰糖二兩收膏，每晚將臥時服半調羹。俱用開水沖挑。

董（左）　心火炎上，水從下吸，斯火不上騰，腎水就下，火從上挈，斯水不下淪，水之與火，兩相交濟者也。

每至心事急迫，輒氣從下注，有似陰精欲泄之象，皆由心腎兩虛，不能相濟。時為眩暈，亦陰不足而陽上升也。擬交補心腎，參以熄肝。

人參鬚（五錢另煎濃湯和入）　大熟地（七兩）　遠志肉（六錢炒）　柏子霜（二兩）　奎黨參（五兩）　元武板（十兩炙）　潼沙苑（鹽水炒三兩）　山萸肉（一兩五錢）　生熟於朮（二兩）　煅龍骨（三兩）　雞頭子（三兩炒）　杭白芍（酒炒一兩五錢）　黑豆衣（三兩）　制首烏（四兩）　炙綿耆（三兩）　生牡蠣（四兩）　池菊花（一兩）　炒山藥（三兩）　炙黑草（七錢）　當歸炭（二兩）　甘杞子（三兩）　白茯苓（三兩）　炒棗仁（研一兩五錢）　澤瀉（鹽水炒一兩）

加阿膠三兩冰糖三兩收膏。

蔣（右）　心主靈明，膽主決斷。
靈明所至，雖虛幻之境，可以意構，惟有膽木決斷乎其間，一舉一動，方能合節。今診脈象細弦，關部堅硬，人迎浮露，舌苔薄白。良以營分不足，木少滋濡，厥陽上升，甲木漂拔，失其決斷之職，神情為之妄亂，目不交睫。刻下雖臻平定，而腹撐頭暈，還是木旺見端。擬平肝寧神，交通水火。

大生地（四兩）　制洋參（二兩）　玄武板（三兩）　金鈴子（二兩）　白歸身（二兩）　煅龍齒（二兩）　制香附（四兩）　製半夏（三兩）　縮砂仁（八錢）　白蒺藜（二兩）　上黨參（三兩）　新會皮（一兩）　小青皮（一兩）　厚杜仲（三兩）　炒牛膝（二兩）　川斷肉（三兩）　沉香曲（三兩）　遠志肉（五錢）　石菖蒲（四錢）　朱茯神（二兩）　杭白芍（一兩五錢）　野於朮（一兩二錢枳實一兩二味同炒）　辰砂拌麥冬（一兩五錢）　菊花（一兩）

上藥如法共煎濃汁，連煎三次後去渣，將藥汁徐收，再用真阿膠三兩溶化衝入收膏，每日清晨沖服三錢。


<h2>卷二十</h2>

<h2>論著</h2>

<h3>質疑篇</h3>
（庚寅之歲時疫流行夏秋之交霍亂大作死亡甚多至秋分以後四境稍安而又起咳嗽發熱之症夫咳嗽發熱其病在肺，肺主皮毛其邪甚淺似無喪生之理然往往由此而氣喘痰鳴卒至不起）

門人問曰、傷寒溫病之異，近賢葉氏唱之，薜氏和之，可瞭然於心目矣。
風溫為溫病之一，前人謂必身熱咳嗽煩渴，則是風溫無不煩，無不渴者，若劫液後變現之症，則神昏耳聾，鼻鼾發痙。然則未至神昏發痙，斷無遽爾危亡之理。而今歲時氣流行，秋分以後，咸病咳熱，或渴或不渴，其變險也，必氣喘痰鳴，痰厚而稠，多至盈碗，斃者甚多，論者皆目之為風溫。夫風溫之症，多起於冬季，今不在冬季，而發在秋分以後，其始也、無風溫必有之見症，其斃也、又不在發痙神昏，而在痰鳴氣喘，薛氏風溫條例中，未見痰喘之例足以斃人之症。生竊有疑，敢以相質。曰、此燥症也。
知其為燥症，而曰風溫者，習俗也。當今之世，病者既屬聾盲，醫者亦類多粗鄙，風溫之說，時有見聞，秋燥之症，轉難入耳，誰登喻氏之堂、入喻氏之室者，必曰是燥症，非風溫也耶。夫風為陽邪，盛則生火，火則生風，風火相煽，津液無不被劫，神明無不擾亂，故多眠鼻鼾，發痙神昏，是風溫變險必有之症。惟今歲風木在泉，而秋令久燥，燥金克盛木，盛木生化，甚於尋常，故木生火而火氣來復，其剋金也，勢若燎原，壯火食氣，則肺之氣傷，火爍陰津，則肺之陰傷，能不喘乎。火煉津液，而成膠膩，是以痰多稠黏。火激其痰而上升，故喉間霍霍有聲，痰之聲，即火之聲也，火即無形之痰，痰即有形之火。
曰、燥火為患，已知之矣。然所起之症，類吐黃痰，考黃痰為濕痰豈其既燥而復濕乎。曰、金病剋木而木生火，火即燥之復氣也。土為金母，濕即燥之化氣也，故鞠通吳氏謂復氣為火，化氣為濕，復而且化，故痰兼濕黃，化少復多，故濕不能濟其燥也。若風溫則風火內旋，此則燥熱傷肺，故彼之變險，則發痙神昏，此之變險則痰鳴氣喘。治而愈者，類進甘寒清氣，潤燥清金，蓋金受天氣之燥而克盛木，復氣傷肺，由內而起之枯燥，與清涼未寒，天氣爽燥之燥，判若霄淵，有脈可憑，有舌可驗，有象可徵，臨症推求，深有望於明敏者。


<h3>左肝右肺說</h3>
刺禁論曰、肝生於左，肺藏於右，心部於表，腎治於裡，脾為之使，胃為之市，膈盲之上，中有父母，七節之旁，中有小心。
是確然肝左肺右，百世以來，孰敢非之者。迨西人入華，剮心剖腹，實見夫肺在左而肝在右，於是共議軒歧垂訓之誤。夫軒歧既誤，則後之作者，自仲景以下皆誤矣。夫左肺右肝之說，似乎創自西人，然國朝張格爾謀叛伏法時，並剖其腹，王玉田賄劊子檢視其肺腑，遂著醫林改錯，極言左肝右肺之誤，則是議前皇之錯者，西人之先有人矣。物必無據，然後可以力爭。今左肺右肝。
佐證確鑿，何從置辨。且西人檢視明確，萬不能議其非，而前皇垂訓之文，又安得而議其舛。夫日起於東，而光照於西，日沉於西，而光返於東，光者日之用也。於以知肝不必不在右，而其用終在於左，肺不必不在左，而其用終在於右。如肝生於左之生字，作生成之生讀則誤矣，春生而升，明明生升之生也，生升在左，肝之用也。肺藏於右，明明肺臟之氣其用在右也，藏字讀作去聲則可，讀作平聲為安藏之藏則誤矣。
議前皇之錯者，實將經文生字藏字死讀，而未之深解耳。或曰秦火之後，上古之書，或經後人補述，而致謬誤，亦未可知。不知此篇經文，呵成一氣，且系衍說內景，豈後人所能偽託，曰肝右而生升之用在左，肺左而臟氣之用在右，譬諸日之體在東，而日之用轉在西也。然斯理渺茫，仍難取信，今即以淺近之理言之，並即西人之事言之，譬如電燈、機房不明也，而光發於外，炮位於南，而命中在北，此即肝在右而其用在左，肺在左而其用在右之明證矣。肺氣不化於上，則小便不通於下，腎氣不納於下，則痰氣衝逆於上，他經皆然，何獨肺肝如是。謂西人之誤不可也，謂前皇之誤更不可也。歷來治驗，左甚之病，肝藥多效，右甚之病，肺藥多效，如其不然，則與治驗不符矣。（並志）


<h3>費若卿都督病源問答</h3>
或問曰，內經云、目受血而能視，掌受血而能握，指受血而能攝。
又云、目者五臟六腑之精也。由此觀之，人必精氣內充，而後能神采流露。何子治若卿費都督之疾，而以風藥主之，曾亦思夫風藥皆燥哉。答曰、子但知夫歸地杞菊之可以補水養血而明目乎。豈知都督身列戎行，風霜雨露之所感，浸淫其外，蓄伏其中，數年之前曾患鶴膝風症，鶴膝者、風寒濕之痹於膝者也，嗣雖目赤多淚羞明，發則眉骨作痛，謂之為水虧木旺，虛火肝陽上旋，固近似矣。不知人身一腑一臟，各相配合，臟陰腑陽陽升，陰降，所以陽本升而必使之降，不降則有散越之憂，陰本降而必使之升，不升則有淪陷之慮。
故脾為陰土，其氣上行，所以升其清，胃為陽土，其氣下行，所以降其濁。故肝臟之氣合脾臟之氣上升，而心血以生，膽腑之氣，合胃腑之氣下降，而命火以化。都督每發目疾，輒脈細濡而模糊，舌厚膩而色白。合諸前番鶴膝等症，吾知其胃有濕寒，陽明不降，膽經之氣，不能依附胃氣下行，肝木猶然上升，膽木忽失下降。至但有肝升而無膽降，則肝之升也，不足以為化生心血之源，適足以成掀越鼓旋之害。目為肝竅，故欲愈其目，必熄其肝，欲熄其肝，必降其膽，欲降其膽，必降其胃。
胃何以不降濕，阻之也，風藥所以勝濕，而能疏其鼓旋掀越之勢，所以經驗屢屢也。又問曰、病發之時，全無痞滿嘔逆之類，何以為胃病，而了無所疑乎。曰、大便必阻。所謂九竅不和皆胃病也。況病至則苔膩而濁，病退則濁苔全化，此見之於外者，為可據也。陰虛者曾若是乎。
又問曰、藥既中病矣，何其頻發而不獲斷絕其根蒂耶。曰、胃病傳膽，膽病傳肝，本非肝臟之自病，而其始發數次，醫以涼藥折之，滋藥補之，致鼓旋掀越之邪，深匿於絡，所以根蒂難除，一經外風而亦發者，即此意耳。又曰、曾聞風藥不應，以柴胡愈之，何耶。曰、風藥只能疏其掀越之勢，不能泄熱，迨鼓旋於上，鬱而生熱，柴胡散膽經之專藥，既能散其鬱勃之氣，復能解其鬱結之熱，郁中有熱，故風藥不能治，而柴胡能治之也。又問曰、嘗聞目疾之外，曾發胃痛，子以何法止之乎。曰、未之止也。
初發時理其氣不應，溫通不應，因憶五飲中之懸飲能作痛，投以星半劫之，大便暢行，而其痛自止。此又胃病之一證矣。又問曰、曾聞胃痛之外，大發眩暈，豈能凡有疾苦，俱得謂之痰濕乎。曰、無痰不成眩，吾以導痰湯下白金丸，如鼓應桴，非痰濕而何。或曰、吾喻之矣。子以目疾之發，非為肝虛，實因胃有濕痰，阻其膽降，而肝升之太過也。胃痛者，胃為濕痰阻其氣之通降也。眩暈者，即所謂胃痰聚而膽逆也。其病雖殊，而其源則一。吾喻之矣。


<h3>述都督夫人病原</h3>
或又曰、若卿都督之病，予略聞之矣。
而其夫人就醫遠地，常從事於藥餌，詢其狀則曰胸脅痛也，氣升也，寒熱也，精神疲備，氣力衰微。丹溪云、上升之氣，多從肝出。且兩脅隸於肝，膽附於肝葉之中，而為開合之樞紐。吾意木鬱則痛，亢極則氣升，肝病膽亦病，樞紐不靈，開合失常，則為寒為熱，此即俗所稱之肝氣是也。及至病退而精神氣力衰微，元氣已為病魔所傷。此時顧慮元氣，竊恐氣得補而愈滯，轉觸動其肝邪。
疏泄肝邪。竊恐氣以破而愈虛，更戕賊其根本。而子漫以橘半星枳杏郁藿樸投之，所效亦幸耳。答曰、子所言是也，而實非也。子所論者，木鬱氣滯也。余所診者，飲蓄肺胃也。
初診之時，見其脈弦，亦以為木鬱致之，而投藥罔效。嗣察弦脈，沉候愈搏，因思沉弦為飲，則知此症實因飲阻肺胃之分，氣不得通，故胸脅作痛。肺右旋而下降，飲阻其下降之令，故發瀀º氣升。飲阻則營衛循環失度，故為寒為熱。精神氣力衰微，由病而致，能卻其病，則精神氣力，不補而自復矣。所以導痰、溫膽、四七、二陳、越曲、大和中飲、正氣散等湯專主疏利痰氣，痰氣化而胸陽以通，故痛止。
痰去則肺氣得降，故喘寧。營衛無所窒礙，故寒熱愈也。精力不補自復者，譬如人身負物，則手足沉重，一旦釋其重負，豈不手足輕便，快然自如哉。所以昔常偃臥，而今儼如平人。雖經一月或數十日，必倦怠嗜臥，而肌膚凜凜然，似寒非寒，吾知其飲食又釀濕痰於內，脾陽受困，陽氣不通，不能敷布，所以仍如前治，輒應手效驗也。或又曰、然則通陽而獨不投附桂，何也。曰、陽虛不布者，當用附桂人參之屬以助其陽，此則陽氣無損，不過為濕痰所遏，不能敷布，非真正陽虛之比，所以化其痰、和其中、理其氣，陽氣一通，便爽適矣。或曰、諺有云千方易得，一效難求。子治此疾，吾竊非之，而歷數年來投藥輒效者，究非無故也。醫可忽乎哉。


<h3>覆夏楫甫二尹示救時要略</h3>
承示救時要略一書，久欲奉還，以便刊布。
然有難焉者。方至刊布，人必深信，設有差池，則輾轉貽誤，必得於寒熱兩症，一見即可人人瞭然，然後可以活人而全生命。即如救時要略一書，其方法審症，悉遵王孟英霍亂論原文，刪繁就簡，並未竄改。霍亂論云、熱症多，寒症少，若寒症不過十中之一二耳。孟英原有一定之據，如熱症則於未病前數日，先有目中流火、肛門灼熱等象預先知覺，則既病之後，更無論矣。然溯同治元二三四年間，修在常熟之梅里鎮，後又遷於盪口鎮，此處人煙幅集，四月至八九月，霍亂之症，沿門闔境，每日多則治二三十人，少則十數人，歷見發作之時，一吐一瀉，無不四肢厥冷，冷汗黏指，脈伏不起，大煩大渴，羅紋縐陷，甚則目陷失音。
雖投白虎得生之熱症，未必於未病之前，先顯火象，既病後亦未必皆目中流火、肛門灼熱也。投理中四逆得生之寒症，未必不煩不渴，神情未必安靜，與熱症亦相近似。盂英辨寒熱二證，筆之於書，深覺其簡明之極矣。然竟有村醫見肢冷脈伏，不問其口渴如何，舌色如何，亂投四逆而霍亂向愈者。亦有肢冷脈伏，大煩大渴，渴而能飲，一派火熱之狀，投白虎及地漿而竟斃者。三十年親經閱歷，則知熱痧於未病之前，先見有火象之說，殊難為信。
惟一經芳開，熱象發現，然後按熱痧用藥，此言最確。特熱象未必門門見到，有數項即足為據耳。蓋熱症必有濕邪外遏，寒症本屬陰寒閉塞陽氣，如行軍散、紅靈丹、蘇合丸、紫雪、玉樞丹等芳開之品，一遇病起即脈伏肢冷，或汗出淋淋，即急選用。雖有清開溫開之異，設逢熱症，投以蘇合之溫開，亦能見效。夫以溫治熱，固屬抱薪救火，然能開發其抑遏，則火熱可以透露，故以熱治熱，亦可回生。寒症而投以清開，則陰邪凝澀，便使開藥不能應手，大能為禍也。
大抵初起之時，不問寒熱，概用芳開，芳開之後，隨所見之象治之，是當生者能使起矣。施送藥餌，似宜備以上所列溫開之藥，使火熱之氣，透於濕外，陰凝之氣，宣暢運行。然後給以病情單一紙，單上開明服開藥之後，若見書中所載諸熱象，是為熱痧，輕則以地漿水調六一散不時服，重則以理中白虎湯，或白虎湯，或竹葉石膏湯進之，方藥即載於病情之後。若見書中所載諸寒象，則以理中湯，或附子理中湯、吳茱萸湯、四逆湯進之，方藥亦載於病情之後。或即以病情單作包紙，與開藥相附送人亦可。最可惡者，隨便呼名，如絞腸痧爛喉痧吊腳痧癟螺痧之類。
霍亂之甚者，羅紋無有不癟，經云、衛氣者所以溫分肉，充皮膚，肥腠理，司開合者也。既經霍亂，則衛氣閉塞，自致分肉不溫而肢冷，皮膚不充而羅紋癟陷，開合失司而汗出淋淋，萬病一律。譬如以手入水浸多時，濕氣抑遏，則衛氣閉阻，羅紋即癟矣。而妄立癟螺吊腳等名目，苟司命者識見不定，即為所惑。臨症而無所折衷，以為一年有一年之時症殊不知霍亂二字，統概一切。凡醫能究心於此辨認無差，自可十全為上。臆見如左，不揣愚昧，敬以縷陳。


<h3>陰陽離決精氣乃絕論</h3>
（改侄梅生稿）

蓋聞陽為陰逼，不走即飛，陰遇陽消，非枯即槁，是以陰不交陽，陽不交陰，上下幾如兩截，樞機失政，精豈能獨居乎。
然而陰不孤生，陽不獨長，陽氣閉密於外，則陰精完固於內，陽根於陰，陽欲脫而陰從下吸，陰根於陽，陰欲走而陽從上噓，上下環抱，陰陽何自而脫。故精者神之本，氣者神之用，形者神之宅。形之有生者，以其有神也，神之有托者，以其有氣也。是以神太用則歇，精太搖則竭，氣太勞則絕。比之於薪，薪盡則星火不傳，方之於崖，崖潰則洪水不治，是即陰陽離決之比矣。然則陰陽離決之見證奈何。
仲聖云、寸脈下不至關為陽絕，尺脈上不至關為陰絕。此陰陽離決之脈也。難經云、陰脫者目盲，陽脫者見鬼。此即陰陽離決之證也。內經又曰、精脫者耳聾，氣脫者目不明。此精氣兩絕之明證也。扁鵲治虢太子屍厥之病，曰、上有絕陽之絡，下有破陰之紐。此非常之變之起於倉猝者。善攝生者，胡可不審夫陰平陽秘之道歟。


<h3>人身臟腑布置飲食溲便呼吸說</h3>
（改子念恃稿）

語云、天為一大天，人為一小天。
四時行焉，百物生焉，天有不可測度者，即人身臟腑運動變化，亦有不可懸想者。然細究之，則臟腑自有布置，飲食溲便呼吸，亦自有至理。夫臟有五，心肝脾肺腎也。腑有六，膽胃大腸小腸膀胱三焦也。飲食入口，由咽至胃，脾附於胃，橫掩太倉，聞聲則動，故胃司受納，脾主轉運。小腸在胃之下口，物之出於胃者，則小腸之上口仰承之，大腸在小腸之下口，皆相接者也。
經云、小腸者，受盛之官，化物出焉。大腸者，傳道之官，變化出焉。於以知小腸之化物，化其完穀而已，迨入傳道之地，則變化物質而為糟粕。腸胃接壤之區，謂之闌門，化食為便，由此而趨後陰，化飲為溲，由此而入膀胱。其糟粕水液之毫無混淆者，特以膀胱但有下口，上無孔竅，只有微絲管通於三焦膜網之中，故糟粕欲人而無從也。同入異出，可略見矣。
曰心肝脾肺腎膽與三焦如何。曰、五臟中惟心肺之位最高，肺為華蓋，心居蓋下，心胞絡如宮城以護君主。腎則當脊之十四椎，為藏精之所。肝隸於左脅之下，膽附於肝葉之中，肝屬風木，性動而急，其氣雖強，非膽不斷，故肝為將軍之官，膽有決斷之職。三焦有上中下之分，形如脂膜，包乎臟腑之外，其所謂腔殼者類是。然則呼吸之義若何。
難經曰、呼出心與肺，吸入腎與肝。蓋呼主出氣，心肺浮而在上，浮者主出也。吸主入氣，肝腎沉而在下，沉者主入也。經云、上焦開發，宣五穀味，熏膚充身澤毛，若霧露之溉，是謂氣。又云、谷入氣滿。由此觀之，呼吸之氣，非飲食不能生。況肺主氣，為五臟六腑之蓋，胃為水穀之海，五味入口，藏於胃，其清氣上注於肺，以成呼吸，即臟腑亦無不受其灌溉之功，人以水穀為本，豈不然哉。


<h3>陽氣發泄民病溫者為溫病夾濕者為濕溫溫熱濕溫何者為分別何者為證據試詳其說</h3>
（改侄桂生稿）

凡人之病，有同類相應者，有似是實非者。
今舉溫病與濕溫而言，溫即熱之漸，濕乃陰之類。由溫化熱，治之者自當以水制火。而濕生於脾，脾為陰土，溫而夾濕，固明明濕而熱，不若濕而寒者矣。然投以甘寒，甘即動濕。是必明乎溫乃陽氣發泄而成，一起即熱，或表裡有所縛，亦不過初起時凜凜微寒，一二日後便覺但熱，表裡一轍者是也。其煩也如天暑之極，而不可忍。
其渴也，如天暑之極，飲涼輒盡。其神昏也，神亂語錯，或至狂越。其溲也赤而短，其便也結而硬其溏也迫而泄，其舌也絳而刺，其燥也焦而裂，其舌黑也干而枯，其脈也洪而大。迥不若濕病於多日之後，依然凜寒濕之郁遏，裡熱而表不甚熱。其煩也，悶甚而非熱甚，熱則傷津，亦必索飲，而中究多濕，每飲不過沾唇，濕性善凝，特喜熱飲以開凝結。其神昏也夢寐迷沉，其溲也赤而濁，其便也泄而不注，其秘也結而不燥，間亦有燥者，脾濕不能鼓舞運旋。
其舌絳也只在邊尖，其燥也質多潤，其枯黑也底質多有白苔。或無底苔，舌必淡萎，甚至乾枯如鏡。其脈也數而細，或滑而混。蓋溫病自有灼爍傷陰，燎原莫撲之見端。夾濕自有郁阻氣機，瀰漫熏蒸之的據。執此而分溫病濕溫之名目，隨證立法，雖曰未中，亦不遠矣。


<h3>其二</h3>
（改門人過子春稿）

外感不外六淫，民病當分四氣，若不辨其源流，安能分其名目。
如陽春發泄，民病多溫，是溫即熱之漸，熱即火之本，以寒治熱，千古常經。獨是火必為煩，而又有陰極發躁之類乎煩者，而煩不能憑。熱必致燥，而又有氤氳抑遏，津不上供之類乎燥者，而燥不足據。熱必逼亂神明，神識昏昧，而又有熏蒸矇蔽之昏昧，有類乎逼亂神明者，而昏昧不堪信。殊不知陰極之燥，必足冷戴陽。抑遏而津不上供之燥，必渴而不能飲，矇蔽之昏昧，必有一種迷沉之狀。
惟是其煩也壯熱，其渴也能飲，苔黃或焦或紅，以致神昏發痙，其昏痙之至，皆如前狀，由漸而來，是非連翹犀角羚羊玄參菖蒲至寶之類不為功。或曰、溫熱之狀，固已知其大概矣。濕之與溫，本不相類，獨是化熱化火化燥之後，便與溫病無異，不有確證，何以診斷。曰、濕性蒸騰，多汗出而熱不解。濕每阻氣，煩則必兼胸悶噁心，熱耗清津，而脾胃仍苦濕漬，必渴而不能任飲，舌燥干黴，必飲仍喜暖，或不索飲。其神昏也，必類迷沉。
夫以有汗不解辨其熱，以胸悶辨其煩，以不能飲辨其渴，以喜暖或不索飲辨其燥，以沉迷辨其昏亂，按此審察，又何慮臨症而眩惑哉。況乎同一齒垢也，溫邪之齒垢，自有唇朱舌絳便秘之相兼。濕溫之齒垢，絕無數症之畢現，雖有舌絳，而近根或兩邊必有一種垢滯之形，如坑砂之摼固牢結，習俗相沿，謂之掯苔。蓋一由水涸於火，火極而似水，一由濕裹其熱，熏蒸而濁結，濁結成瓣，齒亦垢矣。同一舌燥也，溫邪則欲求救於飲，濕溫則無藉乎飲。同一汗出也，溫邪則汗出而熱解，或汗出而大渴大熱，濕溫則汗出而熱蒸蒸。有一定之見象，自有一定之主名，有一定之主名，自有一定之治法耳。

按本篇掯當作摼，牢固之意。前原案中沿抄已久，悉仍其舊。補錄於此，以備參考。（文涵志）


<h2>痙論</h2>
（改門人包鏡澄稿）

痙者，強直反張之象也。
內經云、諸痙項強，皆屬於濕，金匱曰、太陽病發熱無汗，反惡寒者，曰剛痙太陽病發熱汗出而不惡寒者，曰柔痙。此明言痙之初起，必由太陽而發。以太陽主一身之表，其脈起於目內眥，從頭下後項，連風府，行身之背，並循督脈而行，故痙之見證，必有頸項強急，口噤背反，其所病之位，皆經脈所過之處。剛痙無汗，以表實也，柔痙有汗，以表虛也，表實者邪不能出，表虛者邪即能入，此得之於外而有餘者也。又曰、太陽病發汗太多，因致痙。蓋太陽為腎之外府，若太陽之邪，過於發汗，以致津液外脫，則少陰水虧，木少敷和，遂燥而生風，風生則傷筋，筋失血養，而亦成痙，此戕伐於內而不足者也。
又曰、風病下之則痙。蓋太陽之接壤，即是陽明，若太陽之邪，誤於攻下，以致陰亡陽亢，則陽明土燥，土失培化而變熱，熱盛則灼筋而亦成痙，此又涸竭其內而不足者也。既言風寒在表之有餘，復言汗下傷陰之不足，仲景於此，可謂反復推詳，補瀉之法，流露言外。然與內經皆屬於濕之旨意似相懸異，何歟吾見夫濕傷寒水，而痙起於濕寒，濕鬱生熱，風淫火熾，而痙起於濕熱，寒熱懸異，而其濕則一，非所謂皆屬者歟。夫至濕鬱生熱，火熾風淫，其脫液傷津，亦在所必至，則是內經不言燥而言濕，言濕而燥已囊括乎其中。若能推廣其義，則是產後之去血過多，孤陽無依，大傷衝任督奇經之脈，以致反張強直，口噤拳攣，小兒之體稟純陽，陰分未充，重感外邪，以成急慢驚風，噤口不語諸症，無不在範圍之內矣。


<h3>冬傷於寒春必病溫何以傷於寒者而病又何以冬所傷者而春必病</h3>
（評改門人江菊人稿）

冬令閉塞，其用為藏，春令宣發，其用為動。
蓋傷於寒而不即病者，以其令閉塞，而彼亦閉塞於內。既傷於寒而春必病者，以其令宣發，而彼亦宣發於外。得之於寒而反病溫者，非寒極生熱之謂乎。且夫水之無聲，風蕩之鳴，五行之中，冬、寒水也，春、風木也，冬傷於寒，猶安然無事者，以陽氣未動耳。殆至春氣發越，陽氣微上而剛強，陰氣微下而柔弱，儼然有陽剛陰柔之氣象，而風得陽氣，發於外而蕩於中，昔之所傷於寒，皆為之吹噓而出，至此而所謂寒者，宜變而為溫矣。或有冬不藏精而病溫者。
夫不藏精則腎氣內虧，一觸春令時氣，即易內染。凡春病溫者，謂由於少陰之伏寒可，謂冬傷寒水之藏，至春易染時氣，而不盡由於冬時之伏寒也亦可。彼拘於一說謂春之溫病，必由於冬之伏寒，因而執傷寒法以治之者，其失在於泥古。至葉香岩氏有病溫始於上焦之論，一以輕清辛涼，為治時感溫病之法。然伏氣之說，葉氏幼科要略亦常言之。陳平伯吳鞠通輩，立論專主時感，而於伏氣之理，泯然罔知，殆庸陋疏謬之甚者矣。


<h3>時邪便泄有熱泄有濕陷而泄有氣不化積滯而泄有熱結旁流而泄何以明辨各詳其說</h3>
（評改門人吳玉純稿）

傷寒下利為病深，溫邪下利為病淺。
蓋傷寒寒傷於外，利則外者陷里，有結胸痞硬之變。溫邪熱蒸於內，不得外解，必從下泄，泄則熱有出路，而不能為大患。特是泄利之中，有但熱者，有熱而挾濕者，有熱而挾積者，有熱結而水旁流者，苟非辨之於先，何以當機立斷。大抵泄之由於熱者，必溏薄鮮黃，肛門灼熱，直注難忍，經所謂暴注下迫，皆屬於熱也。泄之由於濕陷者，則必渾濁如黑豆之汁，如醬之色，迥不若熱之出黃如糜也。其氣不化積者，則頻轉矢氣，或腹脹作痛，或欲解不爽，不似熱泄之暴下如注，濕泄之腸鳴賁響也。
至熱結旁流而泄者，則純利稀水，並無糞雜，或兼熱熾，或兼拒按，更不似熱之稠黃，濕之黏膩，更不似氣不化積之欲解不暢也。其病之主於臟腑奈何。曰、熱泄屬肺，肺熱遺於大腸也。濕熱屬脾，脾濕下溜也。氣不化積，熱結旁流者，皆屬腸胃，腸胃之燥糞鬱塞，而邪熱膠固也。若夫邪入少陰而自利清水，色純青，咽乾口燥，胸滿心煩，咳嘔不眠諸症，義蘊精深，尚有未易縷析者。


<h3>吞酸一症河間持論為火景岳持論為寒孰是孰非各詳其說</h3>
（評門人吳玉純稿）

醫學代有名賢，而著述每相排訐，故諸論有似是而實非者，有似非而實是者。
考吞酸一症，劉河間之言曰，酸者肝木之味也，由火盛制金，不能平木，則肝木自盛而為酸也。夫稼穡作甘，本屬於土，木反乘之，挾濁上升，遂衝於咽而為酸，以吞酸為肝病，河間之識，可謂卓卓千古矣。而必以火盛為訓，則以河間詳於論火，其見不無稍偏，宜景岳深以為非，必持東垣屬寒之論以相質耳。景岳之言曰，人之胃陽旺而健運如常，何酸之有，惟火力微則健運遲，必停積不行而為酸為腐。景岳宗尚東垣，以虛寒立說，其見誠有是無非也。而獨不及於肝者，毋亦過非河間，並其肝木自勝之說而棄之乎。
夫人飲食入胃，清津上升，濁液下降，非有濕寒停聚，不能為吞也。然即濕寒停聚，而肝木不鬱於土中，不過涎沫上泛，沃出清水，不能為吞酸也。惟是脾胃之所惡者濕，病吞酸者，必先有濕濁停於胃中，遏抑肝木之性，而無以上達，則清津不升，清津不升，則濁液反從上逆，胃中之物，不從命陽之蒸變而化為精微，盡從肝木之鬱結，而釀成酸味，故河間肝木自盛之說，誠足垂法於後世，而景岳脾陽虛寒、積停氣悶之言，尤足以補河間之闕略，而發明東垣之奧義也。況乎肝性宜涼，河間寒瀉之治，例所當用。土旺而金生，金生而木有所制，不能乘土，則景岳溫脾運胃之治，理所應投讀薛立齋之言，而知夫內經以為火者，指其病形而言也。東垣以為胃寒者，指病本而言也。綜二子之說而互通之，知古人之論，要各有精意存乎其間，既不容妄指古人為非，亦不可阿諛古人為是，而不深求其所以是也。


<h3>陷胸瀉心二方合論</h3>
（評門人吳玉純稿）

結胸及痞二症，前賢以結胸為實，痞為虛，註釋分明，可無疑矣。
而於義尚有未盡者，則以陷胸之方，峻於承氣，而方名瀉心，亦必別有取意，不可不深思而詳辨之也。考陷胸之症曰心下硬痛，曰從心下至少腹，硬滿而痛不可近，小結胸症曰正在心下，按之痛，痞則曰心下痞，曰心下痞硬。故究其地位，實在膈膜之中，察其病源，實系痰飲與熱互結不解。痰飲者，水類也，熱者，火象也，水之與火，相結於膈膜之中，其氣深，其道遠，其病根牢固。且痰飲之質牽膩異常，凡湯藥之輕者，非惟不能盪滌，且反與其質黏合為患。故大陷胸湯用承氣之硝黃，易枳樸以甘遂，峻烈猛厲，可以直搗水飲之巢而無抵拒。
至小陷胸症其水飲之停結較輕，然水飲為熱所蒸，化而成痰。故用黃連為君，以治熱盛蒸濕之源，半夏消痰為臣，栝蔞導痰熱下行，為之佐使。若夫痞症，雖屬無形之氣，然亦必有或濕或熱。或濕熱二者交阻於膈中。故瀉心湯以芩連為主，心屬離火，瀉心者，瀉火之謂也。離卦中虛，外陽而內陰，火中有水，熱能蒸濕，且既在膈膜，固非芩連之苦寒而燥，不足以直達病所。
其痰濕盛者，必佐姜半，陽氣虛者，主以附子，中氣弱者，助以參甘，方法可謂備矣。然則陷胸瀉心皆治膈病，而長沙不以治膈名者，何也。曰、膈內拒痛，客氣動膈，長沙亦已言之。只以膈膜之義，內難二經尚少發明，且膈者所以遮護心肺，不使濁氣上熏者也。今膈膜有病，而上焦空曠之區，悉為水飲痰熱之所佔踞，非急與掃蕩廓清，則君主宮城，岌岌乎有震動之險。譬如剿寇之道，必先除其暴，然後可以安其良也。推此而寒實結胸之用三物白散，藏結之不可治，按之自濡為氣痞，不在瀉心例者，均可條分縷晰。其外胸痹痞氣，宜用栝蔞薤白，濕溫胸痞，宜用杏樸橘半等，臨症分辨，均在讀書者之會通耳。


<h3>赤白痢腹痛後重在氣在血屬寒屬熱解</h3>
（評門人吳玉純稿）

痢之見證不一，有但赤者，有但白者，有赤白兼見者，而不外乎腹痛後重。
其受病之始，必由於寒，當夏日酷暑熏蒸，貪涼食冷，寒氣入於腸胃，至秋陽氣內入，與之相爭，腹痛後重，氣之病也。由氣病而致血病，理之常也。寒則傷氣，熱則傷血，氣血俱傷，寒熱錯雜，則赤白互下。此折衷之論，亦模稜之論也。河間專主濕熱，丹溪以大小腸分主氣血。然濕之與熱，本是對舉，未可言熱而忘濕。
且氣壯而傷於天者，鬱熱居多，氣弱而傷於人者，陰寒為甚。石頑張氏謂血色鮮紫者，信乎屬熱，若瘀晦稀淡，或如魚腦，如紫草汁，或如瑪瑙色者，為陽虛不能制陰。此外脈症之間，辨別多端未遑枚舉。誠因當世多以痢屬於熱，峻用苦寒，故不憚反覆詳論也。繼之曰，非溫理其氣，則血不清，理氣如爐冶分金，最為捷法。明乎氣為陽，血為陰，陽可以統陰，陰不可以兼陽，氣可以統血，血不可以包氣。故痢之始起，白多赤少，調氣為主，誤用血藥，必致引邪入於血分。其後赤多白少者，雖宜活血養血，仍宜兼理其氣，以和其血。此外噤口五色諸痢，及婦人妊娠下痢，皆當以調氣之法，操縱而進退之。惟實系氣壯而傷於天者，其熱毒直入營分，腸胃如焚，喻氏有大黃黃連甘草法，苦寒直清其陰，不可再用芳香之品，以動其火也學者誠能於氣血之孰輕孰重，寒熱之為真為假，詳晰而明辨之，不但可以治痢，其於諸病之治法，可一以貫之矣。


<h3>白喉養陰忌表論</h3>
（評門人吳玉純稿）

或問白喉一書，養陰忌表，專以大劑甘涼鎮潤，然則治喉之法，果盡於此，而從前表散之方，皆可廢棄乎。
曰、治病之要，在乎辨症，辨症之道，求其精確。凡喉症之宜暫表者，必頭疼板痛，鼻塞流涕，音聲重濁，此為外寒包熱，實喉症之輕淺者，辛涼散之即愈。近人以其辛散有效，於喉症之重者，亦必用之，用而不效，以為辛涼尚輕，繼以辛溫，口耳相傳，並無他法。考之於古，無是理也。醫書之中，傷寒金匱，最為近古，其論咽痛，獨詳於少陰之經，以少陰之脈，上循喉嚨，為津液往還之道路也。首條症見胸滿心煩，用豬膚白蜜，清潤甘養之意，畢露於此。
其但咽痛而無煩滿者，少陰之熱不盛，則甘草湯平調之。挾有外感不瘥者，加桔梗為桔梗湯。必不差而始加，其慎表之意若此也。其非少陰熾熱，而由寒熱雜沓為瘡者，方書所謂乳蛾之類，苦酒湯主之。其寒犯腎中之痛，則又有半夏散及湯之方。後賢詳其證狀，謂猝然而起，不紅不腫，但覺大痛異常，暴喑無音，脈多弦緊，或數疾無倫，此大寒犯腎也，用麻附細辛湯。
然此症百不得一，姑備其法而已。惟是豬膚湯一方，實與白喉書中養陰清肺湯後先相望，誠以白喉一症，火熱自內而發，燔灼於少陰經中，少陽之風，亦因之而動，火乘風勢，風助火威，少陰天一之源，幾乎有涸絕之勢。求其屬以濟之，非壯水之主，不足以制陽光，養陰清肺者，求其屬以濟之也。是故其初起也，咽中乾澀，咽物窒礙而痛，心中煩熱，口鼻面上，皆覺烘熱，絕無表寒之症象。然病猶在少陰本經，火未得風，勢未熾也。至盛極而動少陽之風，則目眩昏花，胸脅不和。
經絡焦灼，或作掣引之狀，而風與火相合而暴煽矣。煽及陽明，則蒸灼胃中之濁為腐，煽及肺金則熬煉陰中之液，盡化為痰。肺胃清曠之區，已成燎原之勢。肺敗而鼻塞音喑，喘逆痰升矣。胃敗而衄流臭腐，神明糊亂矣。病至此，雖有智者，不能與謀。
曰、不然。白喉之重者，其初起往往骨節疼痛，大寒大熱，狀類傷寒，苟不挾外感，何以若是。曰、白喉之外感者，感冬春溫熱之邪，鬱伏少陰而成溫毒，非風寒也。即病起之時，或觸微邪，只足以鼓動少陽之風，少陽者，人身內生之風也，內風動而外風已不知何往，而少陰之火，乃因之愈熾矣。故傷寒之寒熱，必先悽清怯冷，肢節疲倦，由寒而生熱。白喉之寒熱，必先肢膚焦燥，肢節煩疼，熱極而生寒。
曰、熱極生寒，經訓有之，然其理尚惝恍而無憑也。曰、陰陽之亢戰，觀於天地之風雷而知之矣。譬如盛夏之令，炎熇燔熱，鬱蒸不解，而後日月為之晦冥，萬竅為之怒號，雷電為之大作。人身亦猶是也，陽亢之極，一線之陰氣，欲承而不得承，乃作寒熱交戰之象。安得與傷寒之寒熱相提並論乎。然則喉痹纏喉二症，果有異於此乎。
曰、喉痹紅腫為實火，厥陰之火也。纏喉腫閉為痰火，陽明之火也。白喉色帶淡白，初起不甚腫痛為虛火，少陰之火也。本書中猛將之類，神仙活命湯方，即可治厥陰陽明之火。此外又有爛喉丹痧一症，其痧未透時，必須表散，本書除瘟化毒湯中有葛根薄荷，大可勝任。蓋少陰伏邪，達於少陽，必須歸於陽明，從肌肉而出，故傷寒論云，陽明者土也，萬物所歸。若與麻桂羌防等類，必至毒熱四竄，奔騰莫制。況葛根薄荷辛涼甘潤，與辛溫燥烈之品，自有分別。傷寒論少陰篇中，先豬膚而次桔梗，此書首生地而殿葛根，三方鼎峙，直追南陽心法，未可僅以乩讖之語觀之也。苟凡有醫書，皆能如是之規繩劃一，禁忌分明，庶幾一病有一定之方，而無雜藥妄投之慮矣。

條分縷析，推闡靡遺，是熟精南陽書而神於變化者，不獨為白喉一症作功臣也。玉機微義論喉痹謂、一言可了者火是也。又謂、君火者猶人火也，相火者猶龍火也，人火焚木其勢緩，龍火焚木其勢速。其急於治火，同也。


<h2>跋</h2>
醫之有案，昉於史傳，附載於諸子百家，所以紀治驗、彰學術也。
降及近世，乃多專刻，若喻氏嘉言、徐氏洄溪、王氏孟英等，皆扼其要略，作為論斷。至以完全方案刊行者，惟葉氏臨證指南。夫葉氏天姿明敏，見解超脫，治案頗多可採，然膚淺通套，實開後世庸流簡便之門，耳食之士，奉為掌中珠、枕中秘，晚近葉派之稱，譭譽蓋參半焉。先生於是書嘗三購而三焚之，其高尚之志趨，即此可見一斑。然則醫案之刻，非先生志也。曰、不然。
先生以畢世精神，消耗於診治之事，常思老而退休，本生平之閱歷，專心著述。天不假年，未遂厥志，著作闕如。行道而未暇明道，誠憾事也。然先生之診病也，必先澄心凝慮，而後下筆立案，故本經論以抒心得，隱微曲折之處，實足發前人所未及發，言眾人之不能言，論證既精，處方更確，議病議藥，一以貫之，行道在是，明道在是，斷非抄襲敷衍陳陳相因之方案所可比擬，詎能任其湮沒而不傳哉。涵負笈先生門，尚在錫邑，兩閱寒暑，親炙無多，存有方案論說若干卷。後邵正蒙君從遊滬上，抄得巨冊攜歸示涵，讀之狂喜雀躍，以為可法傳之稿，具在於是。
茫茫數載，正蒙君已仙化，稿交郭級嶔君珍藏什襲。丙辰秋，涵與郭君謀公諸世，郭君欣然出稿，爰重行檢閱，分類排比，兩載告成，付之剞劂，其中缺點，尚祈諸同學有道者匡正焉。民國七年戊午秋受業吳文涵敬識戊午長夏，張氏醫案排印將蕆事，追維鈔輯之始及其成功，而不禁有餘慨焉。泰幼侍先君讀，先君嘗與人談醫，亟稱聿青先生審病之精、處方之當不置，以吾鄉就診先生，獲睹其方案也。歲甲午，先君棄養，遺命從子安家叔習醫，居常欲搜求張氏案而不得。既而同里邵先生正蒙受業張氏門下，曾致書同門，徵集方案謀彙刊，蒐羅特廣。
詎丙午春邵公謝世，事遂寢，稿本托泰收藏。葉先生立庵儒而好醫，下榻邵氏，嘗手錄此稿，謂泰宜相機刊印。塵事牽迫，未有寧晷。越十年丙辰，赴常熟晤吳先生玉純談刊案事。乃云與邵公有宿約，時謀付刊，乏同志贊助耳。泰聞言欣然，慫湧即出原稿，由吳先生詳加編次，泰任謄正之責。
恐藏稿尚非全豹，郵函四達，借閱增補，冀成完璧，應之者有包君鏡澄、張君紹曾。泰與吳先生郵筒往還越兩載，始告厥成。今春復由吳先生付印出版，一切手續，獨任其難，熱忱毅力，洵為當今希有。顧溯編鈔至今閱十餘年，商印成書又三四年，其遲遲也如是，因慨天下事之類此者不少矣。至是編之手眼高妙，蹊徑獨開傳序已詳言之，茲不贅。

<u>後學江陰郭匯泰謹跋</u>

<script src='https://williamkpchan.github.io/LibDocs/readbook.js'></script>
</pre></body></html>