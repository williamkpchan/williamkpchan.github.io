<base target="_blank"><html><head><title>三家醫案合刻</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = false;
  var topicEnd = ", ";
  var bookid = "三家醫案合刻"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>三家醫案合刻</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>


作者 吳金壽 朝代 清 年份 公元1831年 底本 《中國醫學大成》重刊訂正本（1990年），上海科學技術出版社2010/04/01出版


<h2>陸序</h2>
三家醫案者，葉天士布衣，薛生白徵君、繆宜亭進士之所作也。

青囊一肩，紫書三卷，壺公術妙，獺女神奇，甘居帶下之名，自獲肘後之秘，變金液於六一，改銀丸於三七。
丹砂玉札，待用無遺；牛溲馬勃，收藏不棄。
盛以竹節，量以刀圭。
赤箭劚於雲根，紅鹽拂於灶上。
明珠恥其價，金鏡慚其形。
杏林之樹，以董奉而益珍；橘井之泉，非蘇耽其誰鑿。

遊刃恢乎，奏刀騞然，無枝經肯綮之憂，得批卻導窾之要。
今雖扁盧已杳，和緩云遙，郭玉之針靡傳，淳意之經失授，而問秘書於金匱，鼠跡猶存，抄禁方於龍宮，蠹蝕未盡，儻不搜之石室，鐫以玉版，則桃膠莫問，金漿遂漓，安能喚三折之肱，起一肱之土，續已斷之琴絃，補久亡之笙詩乎。
此鶯湖吳子音先生，所以有合刻之選也。
先生以民胞為懷，婆心救世，赤餅胸納，青芝手採，五行精理，六氣辨淫，心源接俞跗之傳意，學探允宗之妙，歲活人以萬計，日捫心無一疵。
固已嚴州道上，爭頌桐君。
成都市中，惟尋韓伯矣。

乃當夫春雨初過，藥苗微香，花拂簾垂，茗熟爐沸，茶煙裊於帳後，硯云起於池中。
簟滑甌甘，窗疏幾淨。
爰翻玉軸，細檢牙籤。
考陰陽之和，按升沉之度，攻必腠理，位必君臣，總思邈之《千金》，資葛洪之萬卷，莫不明折蟲翼，細察蚊睫，著解顱理腦之效，顯滌胃湔腸之能，洵可以壽諸棗梨，觀其草木焉。
今天秘術不宣者，庸醫之窄量也；著書行世者，良醫之苦心也。
設或篋藏內典，枕貯《靈樞》，竊巫彭之制，而號為己能，抱岐伯之書，而矜為獨得，則春風已歇，蘭草孤芳，抱朴虛傳，簡文空勸。
竟沒飛仙之跡，難言妙道之公，乃先生則玉字親編，金針暗度，潛消沴盩，廣被太和，其心可不謂美哉!其利於是乎溥矣。
長春少有痼疾，長習微疴，藥性粗諳，方書漸熟，命含毫而撰序，遂濡筆而成章。
嗟拙陋之無文，恐揄揚之未善，神君活我，醫者原存割股之心，賢士知余，狂夫難療看花之癖。


<u>道光辛卯九月既望愚侄烏程陸長春瓣香氏謹撰</u>


<h2>姚序</h2>
余奉命視學江左，按臨蘇屬，蘇屬人文淵藪，校士之暇，留心博訪。

震澤吳生金壽，以所纂《三家醫案》，請序於余。
三家者，葉天士、薛生曰、繆宜亭三先生也。
三先生皆吳中往哲，素聞其治病之神，如磁引針，如鼓應桴。
今閱其方案，靈機活潑，議論精醇，誠非學有根源，不克臻此超詣。
然非吳生拾遺補缺，匯萃成編，則當日斟今酌古，殊途同歸之理，何由觀其會通?余故心折三先生而並以此多吳生也。
吳生博學好古，詩善六法，兼通醫理，為吳郡張容庭入室弟子。

容庭者，繼三家而起者也，生於醫固無俟於余言，而余竊有一言為生進者，蓋醫之道，下流為藝，上通於儒。
軒岐以來，《內經》、《素問》尚矣。
而後賢輩出，代有成書，要其旨，虛實以質異，情性以因感，風氣以變生。
所謂窮陰陽升降之微，悉運會轉移之故。
五行盡其變，五土異其宜，實足與天地權生息之機，為國家培太平之本，醫之學不亦大哉!余望吳生能近守師承，遠宗前哲，功深養到，實至名歸。
有以傳三先生之書，必有以傳三先生之學，則此集其嗃矢焉耳。
故於請序也，書以勖之，並囑其持云容庭，其不以使者之言為河漢否。


<u>道光紀元歲次辛巳十月既望，賜進士及第誥授光祿大夫南書房行走戶部左侍郎提督匯蘇全省學政加三級歸安姚文田撰</u>


<h2>例言</h2>
三家醫案，藏篋有年，校刊醫效秘傳竣事，同人以兩書如豐城寶物，必合延津，慫恿合刻。
緣重為補訂，命門人凌又新，侄右厓校正，以應同人之命。
並略系例言如左。


醫案與醫書，似同實異。
書則示人以規矩，故宜分門別類，使後學有一定之準繩；案則因症用法，寓法於症，無一定之體存之者，欲人知治症之常變，處劑之權宜。
一症有一症之治法，一方有一方之運用，不致泥古不化，以佐書之不逮。
既無定體，奚煩類別，故隨選隨錄之。
況案中病情雜見者頗多，本難條分縷析也。


葉氏方案，散播人間者不少，然所存俱當時門診為多，余蒐羅二十餘年，不下八九百案，惟禊湖毛氏、邱氏本，皆系及門匯存赴診之案。
案中議論超邁，立法精到，尤足啟迪後人，故採取獨多於他本。


薛案，余所得郡中朱氏抄存本外，散見者落落晨星。
如定武蘭亭不少概見，惟余同里沈子蓮溪有手抄本，較朱本多十分之四，亟為登入。
然終恨存方不多，倘同志君子另有藏本，尚希郵寄補刊，以廣其傳，幸甚。


繆案，乃業師張友樵先生手錄。
繆氏專於調補，善用異類有情之品，療治虛勞雜症，頭頭是道，實補前哲所未發。
故合纂行世。


是書所錄，僅三家之寸鱗片爪耳。
而回春妙手，已見一斑，誠即此觸類而引伸之，於斯道未必無小補云。


續刊書五各，西洋利西泰人身說概，鹽官裴一中言醫，平湖陸秋山瘟疫新編，暨拙著語冰漫錄，閱歷知非，俱已匯稿嗣出。


<u>道光辛卯秋八月望日笠澤吳金壽子音氏識</u>


<h2><br><span class="orange">卷一</span></h2>
粵東地卑多濕，陽氣多泄。

宦遊十載，恰已五旬。
中年二氣，不及壯盛堅固，眩暈汗出，乃陽不潛藏，變化內風，擾動虛靈所致。
內經藏象謂腎為根本，左右有二。
蓋一陰一陽，互相交紐，水中有火，為生生化育，惟藏畜不露，斯永年無病。
而肝為腎子，母氣既衰，水不生木，肝屬風藏，內風乘龍雷相火，迅速飛騰，陡升莫制。
每慮僕中之累。
是皆內因之症，自述熱起脊背，直至巔頂，清之補之，無效，未究藏陰內乏，陽氣獨升之旨。
古人以腎藏內寓真陽，非溫不納；肝臟內寄相火，非清不寧。
用藥之法，填實精氣以固其下，佐鹹味以達之，兼氣重以鎮之，介類以潛之，酸味以收之，夏入滋清以涼肝。
引之導之，浮陽內風，勿令鼓動。


熟地　北五味子　萸肉　磁石　青鹽　瑣陽　龜板　茯神　湘蓮　天門冬

豬脊筋搗爛，和蜜丸，熱酒送。


經漏百日，淋帶不止，是衝任督帶奇經諸脈不能固攝，病在下焦，脈左關沉微而緩，右部虛浮。
陽升於上，陰虧於下。
然先以血凝成塊，決非血熱妄行，況食減味少，胃氣孱憊，補中益氣，僅升脾營，焉得藥到病所?滋陰堵塞沉膩與胃衰少谷相背，考古崩漏不止，先用局方震靈丹，直達衝任以固之，繼用人參湯續其生氣，得效，再為進商。



<h2>震靈丹</h2>
診脈百至，數促而芤，勞損數年不復，寒熱，大汗泄越。

將及半載，臥枕嗽甚，起坐少緩，穀食大減，大便不實，由下焦損傷衝脈之氣震動，諸脈皆逆。
醫投清熱理肺，降氣消痰，益令胃氣戕害。
昔越人有下損過脾不治之訓，此寒熱汗出，二氣不交所致。
秋半之氣不應，天氣肅降乖離，已見一斑。
生陽不發，入冬可慮，急固散越之陽，望其寒熱汗出，稍緩再商。


救逆湯去白朮，加人參。


稚年純陽體質，熱症最多。

病偏右胸高，呼氣不利，肺氣不能清肅，熱鬱內蒸，逆傳膻中。
經天君震動，狀若癇症。
夫肺主衛，心主營，二氣循環於肺胃脈中，苟營衛失和，越日觸遇乃發。
翁仲仁謂扶肚抬胸，為肺熱壅塞。
然不及周歲，未受穀食涵養，臟腑柔薄，一切苦寒沉降及膩滯陰藥，俱在禁例。
且肺位最高，逆行心胞絡間，仍從上治，抱持勿臥，令上氣下行為順，可使營衛兩和。


薄荷　桑葉　米仁　茯苓　鬱金　淡竹葉　鮮石菖蒲

再診

西瓜翠衣　鮮枇杷葉　通草　茯苓　生米仁　淡竹葉

三診　宿熱未平，秋金燥令亦從天降，致上氣不能全順。
症見咳嗽燥逆，議清氣分之熱。


大沙參　麥冬　花粉　生甘草　桑葉　燈心

四診　視面部清竅未能爽適，顯然肺熱未能全解。
議進甘寒，仿喻嘉言清燥意。


桑葉　麥冬　梨肉　川貝母　銀花　生甘草

五診　伏暑上壅，得宣通而降，頭頭胸次已平，但乳食不能少運，便溏日有數次，思肺降之熱，必移於府。
考古幼稚泄瀉，每以四苓為主方，不越分利和中之意。


四苓加廣皮、木瓜、生穀芽

據述產育頻多，產後兩年，經水至今未來，此為病根，已屬下元陰虧。
長夏初患泄瀉，必天雨地濕，潮霧穢濁氣，由口鼻吸受，原非發散消攻可去。
只因體質甚薄，致穢濁蔓延，充在三焦，上則咳痰不飢，下則二便澀少，非表有風寒，故無寒熱見症。
然氣分壅塞，津化濁痰，入夜渴飲，胃汁消乏，求助於水，是本虛標實之病。
夫肺位最高，與大腸相表裡，清肅不行，小便不利矣。


蘆根　米仁　通草　茯苓　桑葉　西瓜　翠衣

衝入白蔻末。


再診　前議虛不受補，皆因夏令伏邪著於氣分。
夫肺氣一身之氣，既因氣阻清肅不行，諸經不能流暢，三焦悉被其蒙。
前言攻邪不效，蓋客邪由吸而受，與風寒感冒不同，乃氤氳虛空，聚則為殃耳。
故取淡滲無味氣薄之品，僅通其上，勿動中下，俾虛無傷，伏氣可去，稍佐辛香，非燥也，仿闢穢之義。


經霜桑葉　鮮枇杷葉　茯苓　蔻仁　米仁　蘆根

脈小右弦，呼吸不利，喉中有聲，入夜神迷昏倦，少腹微脹，二便不爽，自言筋骨如針刺，身重難以轉側，右環跳筋，縱不能伸屈。
此皆暴寒內入，周行上下，陽氣痹塞，且頻年交冬痰嗽，天暖自安，老年腎真衰乏，少藏納之司，水液化痰上泛，寒中少陰，則太陽膀胱之氣，無以上承，而流通宣化，開合失度，樞機悉阻，濁氣升痰飲逆，最忌喘急神昏。
若用發散墜降，恐致傷陽劫陰。
議進仲景小青龍法，乃太陽表中之裡，通營衛不耗其陽，開痰飲不泄其氣，仍有收肺逆通膀胱之義。



<h2>小青龍湯</h2>
驚目外觸，恐自內起。
內經論驚必傷肝，恐則傷腎。
丹溪謂上升之氣，多從肝出，謂厥陽暴升莫制，則氣塞於上，陰不上承，即天地不能交泰，而為痞塞。
至於夢擾筋縮，乃精氣不能護神，神無所依，用藥當鎮其怯，益其虛，漸引道以致二氣之交合。
是為醫之能事。



<h2>妙香散</h2>
尾閭尻骨先痛，繼以溲溺淋閉，兼有瘀血。
夫督脈部位，隸於太陽脈絡，氣墜頻溺，點滴不爽，分利清熱愈痛。
古賢每以軟劑溫藥，升任督之氣。
按經旨以治病，諒無誤矣。


鹿茸　當歸頭　淡蓯蓉　巴戟　枸杞　沙蒺藜

脘下脹及少腹，疏肝平胃，不應腎氣，加辛香又不應，食物仍進，二便仍利。
病既非停著有形之滯，自屬陽微氣結，議與通陽潤劑。


阿魏　麝香

丸服。


新產不滿百日，天暑汗出氣泄，加以澡浴湯蒸，更助開發，陽浮左升，陰弱莫制，遂喉癢咳逆，牽連左脅及氣街背部皆痛。
蓋產後肝血未充，腎液未足，奇經諸脈，悉皆怯弱。
陰虧陽熾，血不能榮養筋脈，法當味厚質靜，流護至陰之藏，兼溫養奇經。



<h2>仿仲聖阿膠雞子黃湯</h2>
阿膠　生地　雞子黃　白芍　穭豆皮　石決明

再診　考足厥陰肝經，過胃貫膈上，循喉嚨，因肝陰少藏陽氣，有升無降，每交暮夜，咳甚如噦。
戌亥乃肝陰旺時，肝陽擾胃，則陽明脈衰，四肢倦怠，面色青晦，陽化內風，掀越鼓動，為肌浮偏腫，心無液養，似嘈非嘈，似痛非痛，熱釀涎沫，吐出復聚。
余不以咳嗽為治，急於流護至陰靜，制風陽內鼓，夜分更以胃藥助之。


午服

雞子黃　白芍　枸杞子　阿膠　甘草　炙草

暮服

人參　南棗　秋石

據述久有胃痛，當年因痛吐蛔，服資生丸，消補相投，用八味丸，溫潤不合。

憑脈論症，向時隨發隨愈，今病發一月，痛止不納，口味酸濁，假寐未久，忽躁熱頭汗淋漓，口不渴飲。
凡肝病必犯胃府，且攻滌寒熱等藥，必先入胃以分，布藥不對，病更傷胃氣。
胃司九竅，清濁既亂於中，焉有下行為順之理。
上下不宣，狀如關格，但關格乃陰枯陽結，聖賢尤以為難。
今是胃傷困乏，清陽不司旋運，斯為異歧，不必以寒之不應而投熱。
但主傷在無形，必圖清氣宣通，則為善治程法。
《金匱》大半夏湯。



<h2>大半夏湯</h2>
診脈左數微弦，寸尺關虛數。

閱五年前病原，左脅映背脹痛，不能臥席，曾吐瘀血，凝塊紫色，顯然肝鬱成熱，熱迫氣逆血瘀。
雖經調理全愈，而體質中肝陰不充，肝陽易動。
凡人身之氣左升主肝，右降主肺。
今升多降少，陰不和陽，胃中津液乏上供涵肺之用。
此燥癢咳嗆，吐出水沫，合乎經旨肝病吐涎沫矣。
肝木必犯胃土，納穀最少，而肢軟少力，非嗽藥可以愈病。
此皆肝陽逆乘，實系肝陰不足。
仲聖云：見肝之病，先理脾胃，俾土厚不為木克。
原有生金功能，據述凡食雞子，病必加劇，則知呆滯凝澀之藥，皆與病體未合。


北沙參　生扁豆　麥冬　玉竹　桑葉　生甘草　蔗漿

病已十餘日，身尚躁熱，舌苔黏膩，神呆目定，脈剛而數，煩躁囈語。

此暑濕久伏，與時氣之穢邪凝合，釀成膠膩之痰，閉塞清明之府，神情迷昧，胃家濁液蒸遏不宣。
藥食甘味，必蛔厥上冒。
然內經有濕位之下，燥氣乘之，是以從之濕轉為燥。
若無濕痰之潮氣上蒸，舌苔早已燥刺矣。
今先滋液以潔烈焰之燔。


鮮生地　麥冬　烏梅　蔗漿　銀花露　羚羊角　蚌水

再診　面垢舌白，渴飲，氣短如喘，自利，是穢濁氣入口鼻，與水穀之氣互相混擾，濕氣阻窒，氤氳內蒸，三焦皆受。
胸背肢節有晦黯斑紋，穢與氣血膠固，心終為邪熏灼，神昏囈語，手經蔓延。
疫邪不與傷寒同例，法當芳香辟邪，參以解毒，必得不為濕穢蒙閉，可免痙厥之害。


石菖蒲汁　白蔻仁　犀尖　小青皮　連翹心　金銀花　六一散　金汁　至寶丹

三診　邪陷複利，傷及厥陰。
症見氣上撞心，飢不能食，乾嘔腹痛，全是肝病見端。
為至陰之藏，相火內寄，仲聖治法，不用純剛之劑，以肝為剛藏也。
令正交土旺之時，水火為仇，五日內未為穩當，宜慎之。
　

人參　淡吳萸　當歸　白芍　秦皮　炒烏梅

脈沉而微，沉為裡寒，微為無陽，舌白似粉，瀉起口渴，身體臥著，其痛甚厲。
交夏陰氣在內，其病日加，寅辰少陽升動，少緩少腹，至陰部位，濁陰凝聚，是為疝瘕。
若讀書明理之醫，凡陰邪盤踞，必以陽藥通之歸、地列於四物湯。
護持血液，雖佐熱劑，反與陰邪樹幟。
當以純剛藥，直走濁陰凝結之處調攝，非片言可盡也。


川附子　黑川烏　吳茱萸　乾薑　豬膽汁

再診　陰寒盤踞少腹，非純陽剛劑，直入堅冰之地，陰凝不解。
此如亞夫之師，從天而降也。
醫易腎氣湯，陰多陽少，立見病加，反至不食，藥不對症。
仿通脈四逆湯法。


附子、乾薑、豬膽汁

五旬有四，陽氣日薄，陽明脈絡空乏，不能束筋骨，以流利機關，肩痛肢麻，頭目如蒙，行動痿弱無力。
此下虛上實，絡熱內風沸起。
當入夏，陽升為甚，滲濕利痰，必不應病。
議清營熱以泄內風。


犀角　鮮生地　元參　連翹　桑葉　丹皮　天麻　鉤藤

下體痿躄，先有遺泄，濕瘍，頻進滲利，陰陽更傷，雖有參、耆、術養脾肺以益氣，未能救下。

即如長冷陽微，飯後吐食，乃胃陽頓衰，應乎衛外失職。
但下焦之病，都屬精血受傷，兩投溫通柔劑，以腎惡燥，久病宜通任督。
通攝兼施，亦與古賢四斤健步諸法互參。
至於胃藥必須另用。
夫胃府主乎氣，氣得下行為順，東垣有升陽益胃之條，似乎相悖。
然芩、連非苦降之氣乎。
凡吐後一二日，停止下焦血分，藥即用扶陽理胃。
二日俾中下兩固，經旨謂陽明之脈，束筋骨以流利機關，本病即有合矣。


鹿茸　歸身　柏子霜　茯苓　蓯蓉　巴戟　補骨脂　川石斛　牛膝　枸杞子

吐後間服大半夏湯，加乾薑、薑汁。


再診長夏濕熱，經脈流行氣鈍，兼以下元絡脈已虛，痿弱不耐步趨，常似酸楚。
大便或結或溏，都屬肝腎為病，然益下必佐宣通脈絡，乃正治之法。
恐夏季後濕熱還擾，預為防理。


鹿角霜　生茅朮　茯苓　蓯蓉　歸身　熟地　桑椹子　巴戟　遠志　茴香　酒蒸金　毛狗脊


<h2>水熬膏</h2>
三診　痿躄在下，肝腎居多，但素飲必有濕熱，熱瘀濕滯，氣血不行，筋縮，肌肉不仁，體質重著不移，無非濕邪之深沉也。
若論陽虛不該大發瘡痍，但病久非可速攻，莫計效遲，方可愈也。


細生地　歸身　黃柏　萆薢　蓯蓉　川斛　牛膝　蒺藜

四診　寢食如常，脈沉而緩，獨兩腿內外肉脫麻木，年逾五旬，陽脈漸衰，蹺維不為用事，非三氣雜感也。
溫通以佐脈絡之流暢，仿古聖四斤金剛之屬。


蓯蓉　牛膝　茯苓　萆薢　木瓜　枸杞子　蒺藜　金毛狗脊膏丸

經云：煩勞則張，精絕，闢積於夏，令人煎厥。
夫勞動陽氣弛張，則精氣不充，留戀其陽，雖有若無，故曰絕積之既久，逢夏季陽氣開泄，五志火動，內風以生。
若煎厥治法，以清心益腎，使肝膽相火不致暴起，宣風靜熄，不為暈厥。
然必薄味靜養為穩。


細生地　連翹　知母　元參　生白芍　竹葉

腎厥，由腰脊而升，發時手足逆冷，口吐涎沫，喉如刀刺。
蓋足少陰經脈，上循喉嚨，挾舌本，陰濁自下犯上，必循經而至。
仿許學士　椒附湯，通陽以泄濁陰為主。


炮附子　淡乾薑　葫蘆巴　川椒　半夏　茯苓


<h2>薑汁泛丸</h2>
臍上心下熱熾，咽喉間陳腐氣遂神昏撲厥。
經時汗出而醒，口湧血沫，乃膻中熱壅，以致心竅受蒙。
若非芳香清透，不能宣通絡中瘀痹。


犀角　茯神　天竺黃　麝香　丹參　菖蒲　鬱金　冰片

各生研末，赤豆皮煎湯泛丸，竹葉湯送。


暑由上受，先入肺絡，日期漸多，氣分熱邪，逆傳入營，遂逼入心胞絡中，神迷欲躁，舌音短縮，手足牽引，乃暑熱流陷，勢將發痙。
熱閉在裡，肢體反不發熱，熱邪內閉外脫，豈非至危至急!考古人方法，清絡熱必兼芳香，開里竅以清神識。
若重藥攻邪，直走腸胃，與胞絡無干涉也。


犀尖　鮮生地　元參　銀花　石菖蒲化至寶丹

向來久咳傷肺，更值雨潮感邪，但熱不寒，是為癉瘧。
仲聖云：消爍肌肉，當以飲食消息之。
在乎救胃以涵肺，醫知是理否。


竹葉　麥冬　連翹　甘草　梨皮　青蔗汁

瘧得汗不解，近來竟夜汗出，且胸痞不飢，形瘦脈大便秘，顯然陰虛體質。
瘧邪爍液，致清陽痞結脘中。
議以柔劑，存陰卻邪。


竹捲心　辰砂益元散　生地　麥冬　知母

脾經瘧邪，必由四末擾中，仲景論太陰經九條，深戒攻下。
謂脾為孤藏，體陰而用陽，喜暖而惡寒，不飢痞脹，噯氣，陽傷則運動無權，滯濁瀰漫矣。
昔賢制方，陽傷取藥之氣，陰傷取藥之味，奈何不究病之陰陽，不分藥之氣味，便窒則攻下，痞悶則開泄。
藥不對病，脾胃受傷，數年沉痼，如脾胃論莫詳於東垣，苟能玩讀，焉有此等混治?

炒半夏　淡吳萸　生益智　蓽茇　乾薑　茯苓

苦辛過服，大瀉心陽，心虛熱收於裡，三瘧之來，心神迷惑，久延恐成痼症。
考諸《金匱》、仲景每以蜀漆散為牡瘧治法。


雲母石　蜀漆　生龍骨

為末，開水調服二錢。


下焦精虧，瘧邪遂入少陰，當其發作從背起，乃太陽與少陰表裡相應也。
陰邪得汗不解，托邪固是，但氣易泄，薑、附純剛，又恐劫陰矣。


人參　鹿茸　桂枝　細辛　杞子炭　歸身炭　生薑

脈微而遲，色衰萎黃。
凡陽氣不足，久利久瀉，窮必傷腎。
今浮腫漸起，目下是水失火而敗。
若非暖下，徒見泄瀉有紅，為脾胃濕熱，必至中滿敗壞。


熟地炭　淡附子　茯苓　車前子　生茅朮　乾薑

脈左弦右浮澀，始由脘痛貫脅，繼則腹大高凸，納食減少，二便艱澀不爽，此乃有年操持，縈慮太甚。

肝木拂鬱，脾土自困，清濁混淆，脹勢乃成。
蓋藏真日漓，府陽不運。
考古治脹名家，以通陽為務，若滋陰柔藥，微加桂、附，凝陰沍濁，豈是良法。
議用局方禹餘糧丸，暖其水藏，攻其穢濁。
俟其小效，兼進通陽剛補，是為虛症內傷脹滿治法。
至於攻瀉動奪，都為有形而設，與氣傷之病不同也。



<h2><br>&emsp;禹餘糧丸</h2>
脈緩弱，脘中痛脹，嘔湧清涎，是脾胃陽微。
得之積勞，午後病甚，陽不用事也。
大凡脾陽宜通則運，溫補極是。
而守中乃膩滯，皆非通府，勿佐用之。


人參　半夏　淡乾薑　生益智　茯苓　生薑汁

大便不通，間服半硫丸五分。


痔血久下，肌肉萎黃，乃血脫氣餒，漸加喘促浮腫，再延腹脹，二便不通。
此症藏陰有寒，府陽有熱。
詳於《金匱》谷疸篇中，極難調治。


人參　白朮　茯苓　智仁　菟絲　木瓜　廣皮

經營不遂，情懷拂鬱，少火化為壯火，風木挾陽上巔，眩暈不寐，是陽不入陰，非陰虛症也。
如果純虛，豈有由春及秋，仍能納食驅馳。
今忽然中脘噎阻，由藥傷胃口，致胃陽上逆使然。
溫膽湯加減之。


陳皮　茯苓　丹皮　梔皮　半夏　枳實　桑葉　竹茹

濕溫長夏最多，濕熱鬱蒸之氣，由口鼻而入，上焦先病，漸布中下，河間所謂三焦病也。

治與風寒食積迥異。
仲景云：濕家不可發汗，汗之則痙。
濕本陰邪，其中人也則傷陽，汗則陽易泄越，而邪留不解。
濕蒸熱鬱，發現為黃，熏蒸氣墜之間，正如罨曲之比。
斯時病全在氣分，連翹赤小豆湯可以奏效。
今經一月，邪彌三焦，自耳前後左腫及右，癰瘍大發。
夫癰者壅也，不惟氣滯，血亦阻塞，蒸而為膿，穀食不思，陡然肉消殆盡，胃氣索然矣。
商治之法，補則助壅，清則垂脫，前輩成法，一無可遵，因思濕熱穢濁結於頭面清竅，議輕可去實之法，選芳香氣味，使胃無所苦，或者壅遏得宜，少進漿粥，便是進步。
經云：從上病者治其上。
《靈樞》云：上焦如霧，非輕揚芳香之氣，何以開之?

青菊葉　荷葉邊　金銀花　象貝母　綠豆皮　馬兜鈴　連翹　射干

煎好，露一宿，臨服加金汁一小杯。


身腴，體質適值過勞，陽氣受傷，嘔吐食物，身熱而無頭痛。

已非外感風寒。
間日煩躁渴飲，唇焦舌黑。
是內伏熱氣。
由募原以流布三焦，亦如瘧邪之分爭營衛者然。
然積勞既久，伏邪客病，脈來小緩，按之不鼓，可為徵驗。
且兩便頗通，略能納穀，焉有停聚積滯?仲景以單熱無寒之症，不出方藥，但以飲食消息之。
後賢參擬甘寒滋養胃陰，其熱自解。


竹葉　花粉　麥冬　連翹　生地　杏仁　蔗漿

寅卯少陽內動，絡中血溢，寒熱嘔逆，驟然泄瀉，不能左臥。
蓋陽木必犯陰土，膽汁無藏，少寐多寤，土藏被克，食減無味。
宜補土疏木。


人參　山藥　炙草　白朮　扁豆　丹皮

虛損泄瀉，用異功理中，乃補脾胃以煦其陽氣方法。
無如失血遺精，金水久虧，陰乏上承，咽痛失音，而瀉仍不已。
長夏吸受暑濕之氣，與身中浮越之氣，互為鬱蒸，遂起疳蝕。
氣阻則妨食，是勞損為本，而雜以暑濕，純補決不應病，與輕淡氣薄之劑，先清上焦，後議補益。


蘆根　馬兜鈴　通草　米仁　滑石　西瓜翠衣

瘦人陰虛，熱邪易入於陰，病後遺精，皆陰弱不主固攝也。

泄瀉在夏秋間，是暑濕內侵，其間有瓜果生冷，不能速行，是中寒下利，什中僅一。
況此病因遺泄患瘧，病人自認為虛，醫者迎合，以致邪無出路，轉輾內攻加劇。
夫犯房勞而患客邪，不過比平常較勝，未必便是陰病。
近代名賢，訛傳陰症，傷人比比。
總之遺泄陰虧，與利後陰傷，均非剛劑所宜，當擬柔剛以扶精氣。


人參　山藥　川斛　芡實　茯苓　生地炭

七年沉痼，心惕熱迷，咬牙嚼舌，陰火失守，陽乃鴟張。

前方理厥陰陽明，以和陽主治，繼方以鹹味純陰，填水源以生木。
病究竟未能卻，自述每每遺泄，其病隨發。
春夏兩時，發病甚頻。
況五更寅卯少陽氣振，陽冒病來，更兼操持不已。
《內經》膽藏汁三合，腎藏液三合。
精遺則腎液少，操勞則膽汁虧，欲望春陽不動，安可得耶?

熟地　肉蓯蓉　五味子　龍骨　茯苓　左牡蠣　石菖蒲　遠志　川斛　山萸肉

脈弦數右大，舌絳色，面微浮，咳嘔上逆，心中熱，腹中氣撐，臥側著右，暮夜內外皆熱。

自五月起病，百日不曉飢飽，病因憂愁嗔怒而起。
諸氣交逆。
少火化為壯火，煩熱不熄　，玉液皆涸，內風煽動，亦屬陽化。
見症肝病，十之八九。
秋金主候，木尚不和，日潮加劇，病屬郁勞，難以久延。
議鹹苦清養厥陰之陰以和陽。


阿膠　川連　生地　糯米　白芍，雞子黃

再診，脈百至，右弦數，左細數。

寒熱無汗，渴飲嘔逆，病中咯血，經水反多。
邪熱入陰，迫血妄行。
平日奇經多病，已屬內虛，故邪乘虛陷，竟屬厥陰之熱熾以犯陽明。
故為嘔為悶，不食，目胞紫暗羞明，咽中窒塞頭痛。
四厥陰熱邪通胃貫膈，上及面目諸竅，先寒後熱，飢不能食，消渴，氣上衝心，嘔噦。
仲景皆例厥陰篇中，此伏邪在至陰之中，必熬至枯涸而後已。
表之則傷陽，攻之則劫陰，惟鹹味直走陰分，參入苦寒，以清伏熱。
清邪之中，仍護陰氣，俾邪退一分，便存得一分之陰，望其少蘇。


阿膠　雞子黃　生地　白芍　黃連　黃柏

右脈平和，左寸關絃動甚銳，面色帶赤，體質清癯，得木火之形，稟多動之性，加以操持煩慮，五志之陽，無有不熾，宜乎寤多寐少，內風不熄，眩暈自生。
經云：陽氣下入陰中，陰蹺滿乃得寐。
謀慮不決，則火動陰傷，肝陽獨行，乏陰和協而魂不藏，則寐不安。
總以益陰和陽為主治，議加味補心丹，兼和肝陽。


人參　生地　元參　桔梗　川連　茯神　天冬　丹參　棗仁　遠志　羚羊角　琥珀　麥冬　白芍　柏仁　石菖蒲

煉蜜丸

五日前脹滿已在脘間，兼中下寒冷不暖，議參、附、川烏驅陰寒之氣凝結，非補虛方也。
十九日陰雨天冷，正陽氣不生之象，況日久胃氣已疲，腥濁入胃即吐，確是陽微見症，王先生主通陽極妙。
若得陽氣通調，何患水濕不去。


人參　熟川附子　大茴香　生淡乾薑　茯苓　川楝子　川椒

和入童便杯許。


脈弦數，腹膨便泄，目自淚出，經來身體掣痛，今秋冬兩月不至。
據說兩年患病，醫藥不效，緣情懷抑鬱，熱自內起，厥陰風木化火，陽明侵削，日迫氣血內蒸，血海無貯，漸漸延及乾血勞症。
凡調經諸法，須論在氣在血，今久鬱熱勝，經阻有年，正氣已虧，補藥固宜，而氣血偏滯，非徒補可以治病。
議厥陰陽明同治，酸苦泄熱為先，和補胃氣為佐。


吳茱萸　川連　胡連　川楝子　烏梅　人參　白芍　延胡索　雲苓　香附　南棗

益母草膏同烏梅肉搗丸。


痰飲乃濁陰所化，阻遏陽氣，不入於陰，陰蹺空，夜不熟寐，《靈樞經》用半夏秫米湯，謂通陽交陰，飲邪不聚，天王補心丹一派寒涼陰藥，與濁陰樹幟。
中年必以護陽為要，即《金匱》所云必以溫藥和之也。


半夏　秫術　茯苓

少年面色青黃，脈小無神，自幼頻有嘔吐之症，明是飲食寒暄不調，以致中氣不足，咳嗽非外感，不宜疏泄，小建中湯主之。



<h2>小建中湯</h2>
氣鬱單脹，中空無物，臥則氣塞，濁飲上衝，漸有不得安臥之象。

問其起病之由，多是惱怒動肝，為肝木鬱傷脾土。
脾失健運，氣阻成脹，延及百日，正氣愈虛，濁更堅凝。
逆走攻肺，上咳氣逆欲喘，脘中蘊熱，咳出膿血。
病根固在肝脾，今已傳及肺部。
丹溪曰：養金制木。
脾無賊邪之害，滋水制火，肺得清化之權，目下至要務在順氣。
胸中開爽，寢食不廢，便可從容論治。
不然春分節近，更屬難調矣。
先用宣通上焦法。


紫菀　杏仁　蔞皮　鬱金　厚朴　大腹皮　桑皮　茯苓皮　黑山梔

兩劑後，早服腎氣丸，晚服四君子湯。


陰氣先傷，陽氣獨發，但熱無寒，是為癉瘧。
舌乾渴飲，咳嗽，暑邪尚在肺胃。
如飢不嗜食，乃熱邪不殺穀也。
先用玉女煎，存陰消暑和肺胃。


玉女煎

再診

原方去牛膝，加竹捲心。


任脈、督脈，分行乎身之前後，自覺熱蒸，不夢自遺，皆奇經虛也。
辛濕藥頗效。
六味加五味子不應，方藥僅僅達下，未能約束奇經，議用聚精固攝之法。


桑螵蛸　龜板　芡實　沙蒺藜　線魚膠　胡連　龍骨　金櫻子　覆盆子

產後陰虛陽實，熱易拂鬱，近日客邪，乃冬應寒而反溫，凡羌活辛溫，柴胡擾動肝血，皆屬禁忌。

謂陽明未復，再動衝陽耳。
惡露變成腥水，亦是熱犯肝陰之極，液不養筋，內風必動，致面腫身痛，消渴嘔逆，自利暮熱汗多，全是肝胃受病。
諸厥皆隸厥陰，嘔不能食，厥陰之氣，衝犯陽明所致。
產後厥冒，厥而下利，恐其陰涸難愈。
今神氣欲昏，正是衝陽上犯，治以鎮逆，佐以酸苦，泄熱調經。


牡蠣　烏梅　黃芩　茯芩皮　川連　鬱金　秦皮　炒山楂

經以腎司二便，若腎無藏液，下竅氣不運化，腸中即不能通水液之燥。
水火吸消為多，議知、柏苦寒，滋其水源，龜甲性潛，以通其陰，人中白咸重以入下，蓯蓉鹹溫以通便，少佐肉桂化肝風以制木，是為穩當方法。


黃柏　知母　龜甲　肉蓯蓉　人中白　肉桂

蜜丸

望色痿黃少膏澤，按脈弦促而芤，納穀不旺，病已數年，每春夏陽升氣泄，偶加煩冗，情志不適，血必溢出上竅，中氣非少壯陰火相同。
夫心主血，脾統血，肝藏血。
藏陰內虛，陽動乃溢，常服歸脾湯，去耆、朮、木香，加白芍，以和肝脾之陰，所謂王道養正善藥，不計驟功。


人參　茯神　炙草　歸身　白芍　棗仁　遠志　桂圓肉

背痛得按摩愈痛，吐涎沫，短氣腹滿，小腹堅，小便不通，大便自利，下身麻木，不得移動，不食不寐，煩則汗出，病機多端。

無縷治成法。
思冷濁竊踞。
陽微不行，為痞塞之象。
二氣既乖，豈可忽略。
引仲景少陰例，急進通陽為要。
議用白通加人尿豬膽汁湯。


去須蔥白　生淡乾薑　生炮附子

上藥用水一盞，煎至四分，濾清，加人尿一小杯，豬膽汁一枚，頻頻調和，勿令其沉於藥底。


再診　濁陰蔽塞，舍通陽再無別法。
服白通加人尿豬膽汁湯，脈不微續，仍三五參差。
尚非穩保，議用四逆通脈方。


人參　淡乾薑　人尿　炮附子　豬膽汁

三診　症象稍減，但少腹濁陰尚踞，胃氣不蘇，猶慮反復。


人參　生淡乾薑　炮附子　茯苓　澤瀉

四診　誤用攻表傷陽，致陰邪濁氣結閉於下，少腹堅痛，二便阻澀，濁上干，逆則嘔。
非溫熱佐以鹹苦寒，何以直達下焦。


炮附子　淡乾薑　人尿　豬膽汁　蔥白頭

凡瘧久邪結，必成瘧母，其邪深客於陰絡，道路深遠，肌膚無汗，能食不運，便溺通調。
病不在腑，從腹下升逆，貫及兩脅腰中，推及八脈中，病理固有之。
然立方無據捉摸，憶讀仲景轉旋下焦痹阻，例以通陽。



<h2>苓薑朮桂湯</h2>
精未充而先泄，異日必有難狀之疾，此南齊褚尚書之言。
夫精氣所以護神，既受損傷，神形衰怯，數年不得充旺，議雙補脾腎，略用通絡，舍此竟無別法。


黑地黃丸。
痛發時用阿魏丸。


宿症脘脹，似乎氣滯，從小產後失調，病起三年不愈。

病傷日虛，不思納穀，經候如常，及立夏小滿，經候不來，食下即吐，湯飲下咽，脘中脹痹，腹滿臍突，大便旬余始解。
始而畏寒，今漸怕熱，嘔吐，先出有形之物，繼以痰涎白沫，味必酸濁。
參諸經旨，全是足厥陰肝經受病，陽化內風，乘犯陽明胃土，胃不主乎順趨達腸，遂成反胃之症。
治宜理肝木以安土。
但氣逆沸騰，陽藥不能下膈，勢必隨湧，議分治方法於下。


左金丸鹽水煮，蒸餅和丸。


左金平肝，苦辛氣味，尤慮下行未速，加鹽味令其下行，宗《內經》本草鹹苦之味入陰厥，陽濁氣退避，胃乏中流砥柱，熱勢風陽再逆。
議坐鎮中宮木火，庶不乘土。
服左金丸逾二時，繼用針頭、代赭石、化州橘紅，飯和丸，煎大半夏湯，加薑汁送下。


再診　昔人云：吐中有散，謂多嘔多吐，諸氣升騰而散。

《內經》以陽明經脈主束筋骨，以利機關。
今為厥陰風木久侵，中虛困窮，清空潰散，致濁蒙蟠聚，不徒胸腹脹滿，腰痹肌膜，亦令浮腫。
左金瀉肝止嘔吐，謂肝家鬱勃上衝，大苦寒降其逆，大辛熱泄其氣。
丹溪制方之義，以相火內寄於肝膽，上升之氣，皆從肝出。
氣有餘便是火。
此非有餘，因數日不食，陽明胃土傷疲已極，中無砥柱，木橫濁攻。
歷考治脹諸賢，河間分消三焦，戴人必攻六腑，此皆有餘治法。
今乃虛症，若呆鈍補陽，適助其脹。
議通陽明兼泄厥陰法。


人參　川楝子　延胡索　麻仁　茯苓　茺蔚子

時刻精遺，少腹脹滿，皆腎不收納。
咽喉微干，火升及面，由陰不上承，虛陽浮越。
上年用純陰靜藥即瀉，下損及中，今當固下。


熟地　山藥　茯苓　北五味　人參　芡實　湘蓮

人乳粉同河車、金櫻二膏為丸。


眼胞上下脾腎之脈，循行倦於開閣太陰脾脈已鈍，甘補多用為宜。


蒸於朮　枸杞子　桂圓肉　歸身　黃耆　炙草

脈弦右大，弦則為飲，大則胃陽已虛。

緣操持縈思，積勞陽傷，致不飢不食，勉納食物不運，嗔怒，兼以夜臥不安，多寤少寐，恍惚中心懊憹，忽爾腹鳴氣震，四肢筋骱，痿弱無力，起病時晨必寒痙，足跗微冷。
按是脈症有年，陽虛為本，而痰飲氣逆，因虛而聚。
夫虛則生寒，實則生熱。
寢食不安，將及半載，已交四之氣中，長夏濕土乘侮脾胃，慮及肌腫腹脹，故周身束筋利機，陽明胃脈是積。
閱醫藥氣血淆混，寒熱互投，不以陰陽偏著調理，宜乎不應。
議通補理胃陽為主，疏肝為輔，氣宣陽蘇，何慮痰濁之矇昧。
以茯苓飲法減術，合薛氏星附六君子意。


人參　茯苓　香附　蘇梗　白附　半夏　薑汁　陳皮

舌白不大渴，寒戰復熱，神躁欲昏，心胸飽悶更甚。
瘧系客邪，先由四末以及中宮，咳痰嘔逆，是邪干肺胃，體虛邪聚，閉塞不通。
故神昏煩悶，鬱蒸汗泄，得以漸解，營衛之邪未清，寒熱蔓延無已。
此和補未必中款，按經設法為宜。


白蔻仁　黃芩　半夏　竹葉　薏苡仁　薑汁

治目疾無非辛散寒苦，遂致精滑淋濁。
夫陽虛則生外寒，陰虛則生內熱。
精氣皆虧，神志孤獨，夢魂紛擾，驚惕恐懼，而無以自主。
法當固攝腎關，養心寧神，鎮怯理虛，漸次夜視反聽，十分調護，方可治療。



<h2>桑螵蛸散</h2>
舌色白晦，脈得右大，來去不整，左部小促，耳聾，身熱不寐，語言謇澀，非是少陽傷寒，良由小產。
陰氣不復，惕氣上冒，恐有牽搐暴厥之憂，勿以輕淺視之。


生地　阿膠　丹皮　麥冬　白芍　蔗漿

再診

前方去白芍，加元參、羚羊角。


遺由精竅，淋由溺竅。

異出同門，最宜分別。
久遺不愈，是精關不攝為虛，但點滴痛癢，少腹堅滿。
此屬淋閉，乃氣墜不通，未可便認為虛。
況夏秋足指先腐，下焦蘊有濕熱，氣不流行，膀胱撐滿，遂致堅滿耳。
五苓散主治。



<h2>五苓散</h2>
秋暑失血，初春再發，脈右大能納食。
金匱云：男子脈大為勞，極虛亦為勞。
要知脈大為勞，是煩勞傷氣，脈虛為勞，是情欲致損，安靜一年可愈。


黃耆　北沙參　南棗　白芨　炙草　薏苡仁

咳嗽從肺治者，以外邪必由皮毛而入，內合乎肺。

然六氣皆令火化散之，未解清之潤之即愈。
若內因之嗽，由別經干連及肺，當明其因，徒治肺無益。
夫腎為先天，坎中真陽，內藏而主，封蟄奇經，得司其間，衝陽由前直起。
且少陰脈循喉嚨，挾舌本，陰乏上承，陽獨自灼，故陰上陽下則壽，反則死。
八味丸陰中之陽，似乎有理，然肉消形瘦，桂、附仍屬剛燥，宜溫和柔劑，取乎血肉有情之品，議用斑龍峻補玉堂關下。
但鹿角入督升頂，有過升之弊，加以青鹽引入下元，斯為合法。


鹿角膠　鹿角霜　熟地　菟餅　白茯苓　青鹽　補骨脂　柏子仁

住居臨海，風瘴癘氣，侵入腦髓骨骱，氣血不和，壅遏內蒸，頭面清陽痹阻，久則邪正混處其間，草木不能見效，當以蟲蟻疏通逐邪。


蜣螂　蜂房　川芎　威靈仙

火酒飛面為丸。


由夏季目黃神倦，漸至中焦脹滿，延至霜降，上吐瘀血，下便汙濁。
按脈弱細不調，視色神采不振，兼以呼吸帶喘，素有寒疾氣逆，其宿飲之畜，已非一日，當夏三月脾胃主令，天氣熱，地氣升，人身氣泄，加以飢飽勞役，而遂減食脹滿，是皆病於中綿延上下矣。
夫六府以通為用，不但府不用事，其間經脈絡脈中，氣血皆令不行，氣壅血瘀，脹勢愈加。
古人以脹病專以宣通為法，而有陰陽之殊，後之攻劫宣通如神佑舟車禹功等方，值此久病淹淹，何敢輕試?議以專通三焦之陽氣，驅其錮蔽之濁陰，溫補兼進，若不陽氣漸蘇，難以擬投。
引用忡景白通湯。


去須蔥白（四枚）　乾薑（切片，鹽水泡二十餘次，去辣味，三錢）　豬膽汁（十匙）　淡附子（去皮臍，再用包火煨，一錢）

再診　脈神如昨，胸滿脹更急，不思納食，鼻尖冷甚，熱汗出，自吐瘀便垢，至今神衰吸短。
古人謂上下交徵，當理其中，但陽微濁僭，格拒不通，理中守劑，不能理煩治劇，此護陽通陽，仍參苦寒，俾濁陰泄得一分，其陽復得一分，安穀之理在焉，不及縷述。


前方去蔥白，加人參三錢。


前用生津養陰，已得咳停熱退，可以漸入佳境，不虞發熱較甚，三晝夜不減，口渴不飢。
蓋體弱肌疏，邪易侵襲，郁遏不宣，蒸燎如焚，質系金虛火旺。
今遇炎威酷烈，相火風煽，暑熱外侵，交相爍液，必致煎熬枯涸，欲進苦寒，奈虛火不堪直折，且慮徒傷胃氣，議用海藏神術法，上解三陽，下安太陰。


白朮　梨汁　防風　麥冬　甘草

酒客淋濁，必系濕熱之邪，著於氣分，故五苓八正，俱用通利。
病數年不愈，必由情欲致傷敗精血阻於內竅，溺與精異路同門。
莖中因精腐阻居多，必通敗精，一定之理。


杜牛膝一兩五錢。
搗汁衝入麝香三分。


痰飲留伏而發最詳。

《金匱》、《玉函》、仲景，必分內外。
以內飲治腎，外飲治脾。
更出總括一論。
謂飲邪必和以溫藥。
數年寒暄。
感觸致病。
今屢發勢甚於昔。
男子中年以後。
下元漸衰也。


都氣丸，加坎炁、胡桃。


經來漸遲，色淡而少，當期必暮夜，腹痛䐜脹，腰髀酸楚，經絡牽掣少舒，脈數，右小左大，此乃奇經衝任二脈，為他經之氣所束，以致氣機日鈍，血少貯蓄。
若加暴怒，須防經漏沸溢，用藥須擇入奇經者為宜。
血海固陽明隸屬奇經肝腎為多，議兩和氣血宣通奇脈方。


當歸　茺蔚子　生香附　小茴香　焦麥芽　大黑豆皮

調入西琥珀末一錢。


面腫氣喘，咳嗆不止，音漸啞，酒客久蓄之濕熱，必上熏及肺，為腫為喘，聲音閉塞。
按《內經》濕淫於內，治以淡滲，佐以苦溫。


蘆根　薏苡仁　滑石　赤苓　杏仁　厚朴

寒入厥陰之脈，結為氣疝，痛則脹升氣消，絕無蹤跡。
老年下元已虧，不可破氣攻疝，尿管痛或阻溺，溫養下元，佐以通竅。


鹿茸　麝香　韭菜子　蛇床子　茴香　歸身　青鹽　覆盆子

肝腎精血交虧，陽氣不肯潛伏，陽升面赤戴陽，陽墜精關不固，時令冬失潛藏，陽生陽動病加，靜處山林，勿預家務。
迎夏至一陰來復，必有好音，倘然卻藥，心境操持，與身病無益。


水制熟地　瑣陽　元武板　茯苓　線魚膠　遠志炭

宿瘕在脅下，亦與肥氣相類，自述因嗔怒，蓋肝之積也。
久鬱氣血不通，肝藏內寄相火，時當夏令泛潮苦雨，脾胃受濕，自必困倦，肝木橫克脾土，脹勢百滿，所受濕邪，漫無出路，蒸於腸胃，黏膿積滯，利不肯爽。
中焦不和，寤不得逸，症屬難治，且議分消。


白朮　厚朴　茯苓　豬苓　茵陳　通草

胎孕而患瘧，古人先保胎，佐以治病。
茲診齒燥舌白，嘔悶自利，乃夏令伏邪，至深秋而發，非柴、枳之屬可止。
嘔吐黑水，腹痛，胎氣不動，邪陷入里，蒸迫臟腑，是大危之象。


黃芩　黃連　黃柏　秦皮　川貝母

再診　寒少熱多，即先後厥之謂。
熱甚胎攻衝心痛，蓋胎在沖，瘧邪從四末漸歸胃，衝脈屬陽明胃脈管轄，上嘔青黑涎沫，胎受邪迫，上攻衝心，總是邪熱無由發泄，內陷不已，勢必墜胎。
且協熱自利，外邪從里而出，有不死不休之戒。
方書保胎必固陰益氣，今熱熾壅塞，人參膠地反為熱邪樹幟，前以純苦氣寒急取，固上焦陽明胃、厥陰肝兩治，今則用酸苦辛泄兩經之熱邪，外以井泥護胎。


川連　草決明　烏梅肉　石蓮肉　黃芩　白芍　炒川椒

三診　苦辛酸清，泄陽明厥陰邪熱，兼外護胎法，病減十之二。
視苔色芒刺，舌心干板，而心中痛不已，此皆熱邪內迫，陽津陰液告窮。
兩日前慮其陷伏閉寒，今又怕其昏痙，最難調治。
夫護胎存陰，清邪去邪，俱不可少。


阿膠　鮮生地　川連　雞子黃　知母

雨淋沖陽受傷，熱水洗浴，迫其冷濕深入，與水穀之氣互蒸，而肌肉發黃，陳無擇云：谷疸能食不肌，舌有黃苔。
一年之久，寒濕釀成濕熱。
凡濕在太陰脾，熱在陽明胃，不分經絡治不可。


生穀芽　半夏　廣皮白　柴胡　黃芩　川連　人參　枳實　薑汁

經云：謀慮在肝，決斷在膽，操持思慮，五志陽氣，有升無降，肝脈循環，繞乎陰器，氣逆拂亂，不可疏泄之權，似疝如淋病象。
其實內系肝臟，但治淋、治疝，不越子和辛香流氣，即從丹溪分消泄熱。
今形脈已衰當以虛論，肝病三法，曰辛，曰酸、曰甘緩。
經云：食酸令人癃，小便不爽，大忌酸味。


當歸　茴香　穿山甲　枸杞子　沙蒺藜

凡當臍動氣，臍腹結瘕，肌肉濡動，眩暈羞明。
昔賢都主下焦精血之損，二氣不得攝納，則變亂火風，如混蒙之象，泄氣溫燥攻病，是虛其虛也。
溫養有情之屬為宜。


紫河車　肉蓯蓉　當歸　青鹽　茯芩　胡桃　黃柏　小茴香　柏子仁　紫石英

暑風入肺為癉瘧，金匱為陽氣獨發。
嘉言云：體中陰液素虛，所伏熱氣，日久混入血分，陰虛陽冒，上焦清氣皆蒙，胃陽失和，不納易痞，究竟伏邪未去。
凡苦辛疏泄，皆屬禁例。
夫上實下虛，有客邪留著，鎮降不應，仿徐之才輕可去實之例，分別氣血，以宣之，以逐之。


犀角　連翹　元參　通草　竹葉　荷葉

十年前小產血崩，損傷未復，家政操持，形神俱不能清靜，上年交秋，帶下淋濁，不特肝腎脂液告竭，奇經與諸絡亦無血存留。
氣衝犯胃，脘膈刺痛，脅肋高突，更兼下焦寒冷，腰圍如帶拘束，兩足麻木，踐地痿軟，二便窒塞不爽。
五液枯涸，至陽不交陰，見痛用沉香大謬。
凡血液枯槁，大忌香燥，姑以血肉參和人參。
若春和溫煦，草木藉以滋生。


人參　甘枸杞　歸身　肉蓯蓉　小茴香　沙蒺藜　黑芝麻　羊內腎

診脈尺垂，據述沖氣上衝，肝脈必搏大無偏，視面色赤亮，肌肉瘦削，乃腎精肝血內耗，陰不和陽，致衝任不主把持，固攝壯水，正謂助陰抑陽。
然久損不復，當與味厚質靜，或血肉有情，填實精隧。
考古海藏與可久輩，咸遵是制。
內損精血，務宜絕欲靜養，使其加餐壯胃，所謂精生於穀也。
且肝腎久傷，累及八脈，陰傷漸干及陽，豈一法網羅者。


閨中室女，忽然神志時惑，遂月事不來，正《內經》謂二陽之病發心脾也。
蓋氣逆血菀，經緯紊亂，日加郁痹，焉得聰明。
清曠情懷，致病草木藥餌，都屬無情，所以不易奏功。
議以上清心竅以通神，下調奇脈以通經。


琥珀末（五錢）　丹參（一兩）

鮮石菖蒲搗汁法丸，辰砂為衣。


回生丹為小丸，早服一錢。
另以大黑豆一兩，炒赤，置竹籃蓋內，以無灰酒淋熱豆，取酒服藥。


天癸從未至，肉瘦色悴，咳嗆著枕更甚，暮夜內外皆熱，天明汗出勢減，痰或黏或稀，咽中總不爽利，此先天最薄，真陰不旺，弗勤針指，務要安閒怡悅，俾經來熱除。
不然，俗云乾血勞。


復脈湯去薑、桂。


男子結疝，在《內經》則曰衝任為病。
子和統論疏肝，今疝未愈，臍右復高突硬起，乃由疝漸至瘕聚腸覃之屬。
夫腸覃者，寒氣客於大腸，與胃氣相搏，大腸與肺表裡，傳送肺氣，寒則氣凝不行，清氣散而濁氣結為瘕。
遷延日久，如懷胎妊，按之堅，推之移，氣病而血不病也。


穿山甲　椒目　桂枝　川楝子　小茴香　茯苓　麝香　白芥子

冒暑遠行，熱氣由口鼻吸入，先犯上中，分走營衛，故為寒熱瘧疾。
當淡泊飲食滋味，清疏胃氣，投劑或以涼解芳香，或以甘寒生津，皆可療治。
奈何發散不效。
復肆行滋補，致肺氣壅閉，胃中凝滯，自上及下，一身氣機不通，變成腫脹，矯其非而欲與攻逐。
無如病久形消，又慮正氣之垂寂，不得已用保和丸，緩疏中焦，漸漸升降得宣，六腑轉達，腑氣先通，經脈之氣無有不通者矣。



<h2>保和丸</h2>
女科肝病為多，產後必病及八脈，即如少腹瘕聚，沖氣攻心，必嘔吐。
逆上則喉間閉寒，經水半年不來，越日常有寒熱。
凡下焦多屬血病，症屬氣聚，瘕為血痹。
病在衝脈，陰維陽維混混施治，焉得入奇經。


延胡索　川楝子　蓬朮　桃仁　生鱉甲　地鱉蟲　麝香　楂炭

脈緩按之濡弱，谷少不食，厚味運化最遲。
飲食不適，即欲痛瀉，膚腠麻木，骨軟筋痛。
且遇暴風驟冷，體中更覺不安，上年腸紅，入夏方愈，種種脈症，是氣弱陽微，脾胃少於運化，濕鬱生痰，致氣機不能靈動，法當健陽佐運，即治痰驅濕之本。


人參　於朮　茯苓　半夏　陳皮　益智仁　木瓜　天麻　生薑　大棗

女子四十九天癸當止，謂陽明脈衰，衝脈力怯，不能招集諸絡之血，聚於血海，按月經行。

此向老皆然。
今秋熱致傷，客邪不重，已見帶淋，肌麻血阻，內傷之勢已露。
況所患甚於腰腹，是必臟陰內損，及於八脈，有形之血既去，無形之氣掀旋，諸竅百骸，攻迫肆症，即身中之陽氣獨行，不得真陰眷戀耳。
熟地、五味，滋收固不甚謬，然不入奇經，法當介用潛陽。
鹹味下引，酸味內收，或佐微苦微潤。
蓋肝惡剛喜涼，腎惡燥喜暖，古人之制然矣。


鹽水炒阿膠　茯苓　山萸肉炭　鹽水炒鱉甲　知母　女貞子　鹽水炒旱蓮草　天冬　鹽水炒黃柏

幼稚驚癇，古人有陽癇之分，據述自幼至今，不論寒暑，寐必汗泄，乃藏真不固，陽不內依，致內風灼筋牽強，冒竅神迷。
且時時神餒恐懼，治在肝腎，用包舉大氣，內安肝腎。


熟地　石菖蒲　龍骨　五味子　遠地　茯苓　瑣陽　黃柏　萸肉

紫河車膏丸。


驚則動肝，肝氣上逆，憂則傷肺，肺氣失降，升降失司，中焦不運，氣聚成形，風擾鳴泄。
仲景論上升吐蛔，下墜狐惑，都從胃虛起見，風木相侮，陽土日困，食減便溏有諸。
由驚憂偏逆致病，因病失治，延虛最難奏效。
用藥不過生化剋制之理，培其受侮，平其沖擾，補陽明以宣府，泄厥陰以平逆，如是而已。
至於拔病根，在乎居恆頤養，當醫藥外求之。


人參　乾薑　川椒　川楝子　茯苓　桂枝　白芍　烏梅

產育頗多，衝任先傷，其咳嗽失血，嘔吐涎沫，都是下元不攝，沖氣上逆所致。

況晨刻必瀉，乃屬肝腎虛滑，為瘕泄鶩溏。
此病原系蓐勞，根本已怯，倘經水陰隔，無法可商。
急急招納下元散失之真，固之攝之，尤慮弗及。
若見血見嗽，用滋清沉降，非內熱肺咳，奚益於病。
徒使遷延胃敗。
遂至廢食，豈不危哉?

鹽水炒補骨脂　石殼蓮肉　熟地炭　炒黃山藥　覆盆子　五味子　芡實

再診

前方服二劑瀉止，今去補骨脂、覆盆子，加青花龍骨。


三診　自前方固攝之後，五六日精神頗覺向安，但寒在四肢背部，熱在心前腹中，即《內經》陽虛外寒，陰虛內熱之旨。
然產後氣虛，必自陰分傷及陽位。
張景岳云：氣因精而虛者，當補精以化氣。
況產後八脈空虛，填補方中，必佐以收拾奇經之散亡也。


熟地炭　龍骨　湘蓮　紫石英　五味子　人參　芡實　茯神

丸方

砂仁拌炒熟地　芡實　桑螵蛸　五味子　紫河車　茯苓　人參　遠志　沙苑蒺藜

山藥漿丸。


診脈右弦左濡，久痔注血，致納食不易運化，此脾營先傷，胃陽繼困，府氣不能宣暢，大便不爽，溫補未能通調，府氣疏滯，更損脾胃生陽東垣每以治土，必先達木，不宜過投燥劑。
仿古治中湯法，佐以疏肝解鬱。


人參　青皮　陳皮　木瓜　黑槐米　益智仁　楂肉　茯苓　黑地榆

水泛丸。


診脈百至，左小澀結，右部弦大，綠高年中焦，清陽已微，濁陰漸阻，致脘中窒塞日盛，物不能納，下焦陰液枯槁，腸中氣痹，溺少便澀。

虞花溪云：噎膈反胃，陰枯陽結為多，衰老之象，最難調理。
誠情志偏勝無形之傷也。
若夫痰氣瘀血積聚，亦有是病，有形有象，即易為力矣。
惟無形致傷，以有形之藥餌施治，鮮有奏效。
當以陰陽二氣推求，在上為陽，在下為陰，通則流通，守則呆鈍。
古人成法，宜遵其言，居恆頤養，不在藥餌中矣。
議宣通之味以翼小效。


大半夏湯加枳實、薑汁、川連。


脈右弦左濡，秋涼宿飲上泛，咳嗆入夜，著枕欲寐，氣衝胃脘，心悸震動，必欲起坐。
仲景論脈篇弦為飲，背寒為飲，當治飲，不當治咳。
飲屬陰邪，乘暮夜竅發。
金匱法中，每以通陽滌飲，與世俗僅以肺藥疏降迥異，用小青龍減麻辛法。


桂枝　五味子　乾薑　茯苓　白芍　炙草　半夏

丸方

八味去附。
加沉香。


頻因小產，奇脈不固，經來甚多，經過帶下，早震大便溏滑，納穀日少，時覺心悸震動，始養血滋膩，即脘悶不思納穀，此皆自下焦損傷，漸及中焦，致脾胃不能轉運。
近日擬用王荊公妙香散，宣通補中，仍兼顧下，雖似相投，然於調和經帶，其力未專，再議兩去分治，中宮宣通，下焦固攝。


鹿角霜　淡骨脂　青鹽　炒黑小茴香　紫石英　禹餘糧　當歸　茯苓

用雄羊腎蒸熟搗丸，人參湯下。


男子血淋成塊，尿出痛。
醫治一年妄效。
夫淋屬肝經，鬱火濕熱皆有是病，患少壯情欲勉強，必致敗精凝竅，精腐變於，理固有諸。
用虎杖散法，服五六日痛減血少，晨溺尚有血絲，此隨竅中有未盡之敗濁，宜通不宜澀。


人中白　琥珀　沉香　白牽牛　川柏

韭菜汁丸。


產育致虛，病情多歧，不能縷分。
思產後八脈皆空，損傷非在一臟一腑，所以諸恙並起，稍涉情志不適，藥餌便少功效。
沉痼宿恙，驟難奏功，閱病原，再診脈，知內因虛損，小效病復，實由於此。
姑擬邇日再急，在腹脹洞泄，脅腹㽲痛，冀得少緩一二，為進商之步。


人參　鹿茸　茯苓　舶茴香　紫石英　補骨脂

另用禹餘糧、赤石脂等分，糯米煮糊為丸，煎前方送廿丸。


腳氣古稱南地，多因濕熱，醫用苦辛宣通開氣，滲濕久進，病未祛除，而血液反耗。
心熱氣衝，目黃嘔涎，煩躁頭痛昏厥，四肢筋縱掣痙，大便艱澀。
顯然肝血衰涸，內風掀越，此風乃陽氣之化，非外來八風，同例而治。
分經辨治，病在肝藏，擾動胃絡，由氣分濕熱延中，血中枯燥，靜攝小安，焦煩必甚。
蓋內傷情懷，草木難解，斯為沉痼。


石決明　穭豆皮　天冬　生地　茺蔚子　阿膠

丸方

生地　白芍　天冬　桂圓肉　丹參　杞子　阿膠　麥冬　知母　茺蔚子　穭豆皮

烏骨雞煮爛杵丸。


暑屬陰邪，一種濕溫穢濁之氣，膠結於三焦，故苔灰邊白，氣喘脘結，周身痛難轉側，小溲窒澀而痛。
老年情氣已衰，恐有內閉外脫之變。


鮮石菖蒲　厚朴　茯苓皮　橘紅　白蔻仁　杏仁

另服蘇合香丸。


病久反覆，精氣損傷，遂成虛怯。
據說臍下閃閃升觸，逆乾咳嗽，兼痰多咽痹，明明元海無根，衝脈氣震，無以把握，陰精內枯，陽乏眷戀，非靜處山林，屏絕世擾，望其生生復聚，問醫便投草木湯液，恐難久持。


鮮紫河車膠　秋石拌人參　云茯神

鹽水炒紫衣胡桃肉。


經云：脾氣散精，上輸於肺，地氣上升也，肺主治節，通調水道，下輸膀胱，天氣下降也。
憤郁戕肝，肝氣拂逆，憂思傷肺，肺氣失降，左右二藏既乖，上下不交而否象成。
中宮亦不和暢，至晨夕嘈雜，食少無味，下脘如納粗物，病久胃汁枯，四肢無力，顯然脾病。
右脅少腹作痛，升降有聲，寅卯病進，午後病退，是清陽之氣閉結。
若仍勤勞家政，深秋關格是慮。


香附　延胡索　黑山梔　歸身　柏子霜　桂圓肉

諸動屬陽，煩勞則損氣。
肝司藏血，拂鬱則血菀於上，午後則氣並於血。
升降混淆為厥，脈來浮數，退而細澀，面黃唇白，熱勢稍輕，神昏如故，胸膈隱痛，必非停滯，諒有瘀聚所致。
目䀮舌縮，為腎水竭絕之徵，瘛瘲不止，乃肝虛風動之象，病名暴厥。
趙養葵所謂薄厥煎厥之類，開心竅不應，勉以蒲黃散去瘀舒郁，續進滋養，天一之水，以翼風寧火熄。



<h2>蒲黃散</h2>
情志鬱勃，氣逆多升，絡血上冒，連次小產，衝任已怯，心嘈震悸，目珠痛，頭脹，肝膽厥陽動極，必須懷抱寬舒，可望病痊，否則延成痼疾矣。
用復脈湯»薑、桂、參，加淮小麥、天冬、石決明。
經來後期兩旬，牙宣吐血，防其倒經，議養肝陰，兼通衝脈。


生地　天冬　枸杞子　牛膝　茯苓　白芍　阿膠　桂圓肉　丹參　茯神

烏骨雞煮爛為丸。


煩勞氣泄，陽升巔頂，瞳神必脹，容色奪，目眶變，呼吸似乎下陷，若熱氣升，舌本必麻，即痰氣阻咽。
天暖風和必逸，乃血氣因勞致虛。
有藉乎天氣之煦涵，《內經》云：勞者溫之。
取味甘氣平，以補其陰陽血氣。
然痰氣宿恙，勿以膩濁為準。


人參　白朮　當歸　枸杞子　茯苓　甘草　白芍　天麻　嫩鉤藤　菊花炭

桂圓汁丸，午後服三錢。
另早服虎潛丸四錢。


質瘦脈弱，交夏天暖真氣發泄，心熱口渴，頭痛脅疼，食下如噎，右耳氣閉，少聰，語言過多，齒戛寒噤，或巔脹面浮，皆津液因熱而傷，致令浮陽動搏。
議用甘涼生津和陽法。


北沙參　天冬　麥冬　麻仁　杏仁　桑葉　蜜水炒橘紅

川石斛煮汁泛丸。


筋脹膚疼，發作有年，左脅有形，不痛為瘕，肝氣久鬱血虛，生熱生風，不受辛熱之藥，以肝木內寄相火，只宜和血熄風，柔筋緩痛。


生首烏　歸鬚　胡麻　丹皮　黑山梔　桑葉　嫩鉤藤

丸方

桑寄生　阿膠　鉤藤　丹皮　大生地　當歸　天冬　白芍　黑芝麻　柏子仁

煉蜜丸。


情懷挹郁，肝氣不舒，患乳生癰膿潰，血液大耗，氣蒸上逆咳嗽，左脅內痛，不能轉側。
蓋肝絡少血內養，左右升降不利，清潤治嗽無益。


炒桃仁　當歸　茯神　丹皮　阿膠　柏子仁

時令溫邪內迫，經水不應期至，淋淋不斷，二便不通，唇舌俱白，不喜冷飲，神呆恍惚，言語支離。
診脈細小欲絕，當芒種夏至，陽極泄越，陰未來復，神魂不攝，是謂亡陽昏譫，最屬危脫之象。
擬用仲景救逆法，以扼其危。


人參　龍骨　製附子　炙草　桂枝　牡蠣　蜀漆　南棗肉

經停兩月，恰值嗔怒，陽氣升降失和，血隨氣行衝任，脈絡不固，遂為崩漏。
且血凝成大塊，非血熱宜涼，從來血脫，必須益氣，但衝任奇經在下焦，又非東垣歸、耆、升、柴升舉諸法所宜。
須固攝奇脈之藥，乃能按經循絡耳。


人參　茯苓　烏鰂骨　鮑魚　茜草

震靈丹沖服。


再診　昨擬震靈丹通攝，鹹苦入陰，加人參見效。
但頭痛身熱，是血大去，陰氣不主內守，陽孤失偶泛越。
景岳云：陽因陰而離散，宜從陰以收散亡之陽。
兩儀煎加龜甲、秋石主之，諒中病機。


人參　熟地　茯神　龜板　紫石英　桑螵蛸　當歸

酒客中虛聚濕，口鼻吸受穢濁不正之氣，初病頭脹胸痞，身痛微汗，不解穢濕，在募原內蒸。
非傷寒之邪，從表入里，及中道斜行，鼻受穢濕，皆蘊結於氣分。
治以芳香，邪氣得開，奈不分氣血，從熱消導，清熱攻下，邪混血分成斑，冒入膻中，神昏譫妄，內閉臟腑，外象肢冷大汗，勢已危篤，仍以病根源穢邪，逼迫心胞絡，論神氣少清，翼其回生。


至寶丹四分，金汁一杯，石菖蒲汁一匙，研細和勻，燉溫服。



<h2><br><span class="orange">卷二</span></h2>
咳失音，脈右部向內極微而澀，水竭金枯之象。
姑變法治之。


炒熟地　麥冬　川貝　敗叫子　海參　梨汁　紫菀　蟬衣

加雞子清一個，囫圇煎。


另方　豬肺一個煮爛，俟臥後將醒，不可開口說話，取肺及桐城秋石少許，食之即睡。


失血咳嗽盜汗，從陰虛治。


黃耆　北沙參　炒棗仁　麥冬　北小麥　生牡蠣　南棗

胃寒不能食。


河車一具，重湯煮，收入菟絲餅末四兩，焙燥為末。


鹿角膠（四兩）　蛤蚧（一對）　製附子（一兩）　補骨脂（二兩）　制白朮（斤半）　南棗（半斤）　乾薑（一兩五錢）

煎膏丸。


腹滿發黃，惡寒舌白，多食即脹。


陳香櫞挖去蓋，入砂仁二錢，仍用蓋合上，用水和東壁土煅，存性取出，去泥研末，即將東壁土一撮，煎湯送下一錢，用糠火煨。


牙齦腫痛，左尺弦搏之象稍緩，水中之火漸戢。


大補陰丸加

犀角　藕汁　生牡蠣　人中白　骨碎補　丹皮（炒炭）　蘆根

敷藥

石膏　廉珠　人中白　金絲草灰　土貝　青黛　生赤小豆

研末。


酒濕侵絡。
肩髃痠麻，留著不去，肺受其傷，痰中亦帶血矣。
絡脈既傷，鬱而成熱，清補不可廢也。


細生地　地骨皮　料豆衣　白扁豆　絲瓜筋　炒黑新絳　米仁　柿餅灰

氣急脈數久咳，內熱盜汗，用虛損法。


生精羊肉（一兩，煎湯去油）　黃耆（蜜水炙）　土炒當歸　炙鱉甲　制白朮　北沙參　淡天冬　懷山藥

鼓舞胃氣。


炒鬆黃鱔　參條　炒香焦術　梨汁　白荷花露　南棗　大麥仁

丸方

黃鱔（六兩）　淡菜（六兩）　五味（一兩）　黨參（二兩）　蓮肉（二兩）　山藥（二兩）　麥冬（二兩）　玉竹（二兩）　米仁（二兩）　梨膏（四兩）

為末，黃精二兩，南棗二兩，去皮核，同梨膏搗丸。


服藥後，血止而口中之熱亦去，亦稍見效矣。
而食不加增，膿亦未除。
詢其所得之證，則自齒中出血之日始，則非一日矣。
使投六七劑，而即掃除痼疾，恐扁倉亦謝不敏也。
今姑用王良詭遇之法以試之何如。


炒熟地　龜板　骨碎補　黃柏　生牡蠣　人中白　旱蓮草　夏枯草　犀角　蘆根　野菊根　紅曲　黃鱔　蒸白朮　楂炭　小赤豆

鬱結傷肝，肝火上侵肺絡，故痰中見血。
治從肺肝兩經清理。


阿膠　白芨末　雞子清　白棉紙灰　炒黑側柏　料豆衣　炒柿餅

氣下陷，肛門似墜，下鮮血，用補中升陽法。


四君子湯加

升麻　柴胡　砂仁　木香　鯽魚末（用礬五分入腹中，縫好，泥塗，煨存性）

血症屢發，於滋養中寓堵截法。


炒熟地　麥冬　北沙參　川斛　女貞子　料豆衣　茜草　側柏　白芨　牡蠣　藕節灰

汗泄太過，津傷口燥，究竟邪未得清，咳猶未除。
夫邪在手經，本非重症，止宜以輕劑調之足矣。


枇杷葉　南沙參　杏仁　川貝母　霍石斛　南花粉　玉竹　水梨皮

真陰虧損，火炎為患，用滋降方。


熟地　河車　龜板　石決明　川斛　犀角　廉珠　黃柏　人中白　蓮鬚　淡天冬　丹皮炭　黑山梔　金櫻子　芡實　夏枯草

煎膏和丸。


耳內流膿，昔人謂之腎疳，用六味丸加味治。
今用其法，兼清少陽。


六味丸加

桑螵蛸　黃甘菊　山梔　石決明　桑葉　黃柏（鹽水炒）

豬脊髓、芡實、粥為丸。


診脈左澀滯，右弦滑，飲邪為患。
肝鬱不舒，若以燥藥治水則陰陽，以滋藥養肝則飲滯，皆非策也。
議用加減當歸四逆，以養肝而利水，健脾運痰。


蒸於朮　霞天曲　酸棗仁　茯神木　半夏　橘紅　石決明　辰砂　砂仁　沉香

淡菜膠丸。


痰喘而見血燥，藥難於進矣，變法治之。


淡菜　霞天曲　青鹽陳皮　川貝　生蛤殼　蛤蚧

藕粉和丸。


脈小微數，真陰不足，今既見血，旋覆咳嗽，久爍肺金，不能無慮。
溫燥不可進，姑從金水二藏治之。


炒熟地　麥冬　料豆衣　北沙參　霍石斛　山藥　藕

丸方

鰻鯉丸加

獺肝　人中白　熟地　川貝　全鱉　側柏葉　女貞子（旱蓮草汁蒸曬）

用十大功勞六斤，淡菜八兩，紅棗四兩，煎膏丸。


診脈，右部虛軟無力，左足內踝腫漸大，此足三陰經脈所行之處，藏真虧損何疑。
議用峻補方。


六味丸加

河車　杜仲　菟絲子　川續斷　五味子　麥冬　牛筋　鹿筋　黃柏

用黃牛骨髓、羊骨髓、豬脊髓、精羊肉煎湯。
入淡菜同熬膏丸。


休息痢已久，但其為痢也，與尋常之痢有異。

其始先下濁水，後則下燥糞，所謂濁水燥糞，皆微帶紅色，水與糞各行，全不混入。
故其燥愈甚，而水竟獨行其事也。
夫渣滓之下，由於大腸，先從小腸而下，小腸屬火府為丙，大腸屬津液，屬金為燥，火性急速，故水速於下。
金性燥，故糞結且硬也。
治宜益脾陰以潤大腸之燥，並緩火性，使勿速下，庶與病機有裨。


生甘草　紅曲　料豆衣　鴨血　茯苓　琥珀屑

豬大腸煮爛和丸，夜服威喜丸。


脈左弦，右關上半主胃，亦見弦象，合之於左部，則血之下也。
因乎肝火，而胃脘之病，亦因之而起。
治在肝胃。


生白芍　炙草　沉香汁　藕節灰　蘇梗汁　金柑皮　荊芥炭　楂炭　炒黑石耳子　炒黑荷蒂

脈右尺舉按少力，左關弦，肝火易動，動則主疏泄，精泄不固，有自來矣。
右尺主腎中之陽，脈象不鼓，一由真陽不足，一由心火不降。
不降則不交，少陰之樞窒矣。
從兩經論治，方合病機。


制於術　菟絲餅　麥冬　川斛　遠志炭　沙蒺藜　杜仲　巴戟肉　黃甘菊　丹皮炭　米仁　蓮蕊

久咳鼻衄，內熱口渴。


炒熟地　麥冬　料豆衣　丹皮　犀角　花粉　青蒿子　淡菜　山藥　蓮肉

藕汁和丸。


夢泄先傷其陰，故足跟腫痛，更兼下痢口渴，是真陰再竭矣。
據述微惡寒，仲聖以此屬少陰病，則從厥少治，又何疑?

燒黑鹿角霜　生菟絲子　炒黑骨碎補　炒鬆牛筋　金毛狗脊　沒石子　木瓜

據述，吐血在二月至六月方止，血止發熱，如火後漸止。
今又發熱，推測病情，尚是伏暑，失血後，邪乘虛入營分，久而復發，竟有熱入血室之意。
仲聖陽明篇原有此條，正可援其例而變通之。


鮮地骨皮　桑根白皮　青蒿汁　水梨汁　蟬衣　蘆根　生甘草

加三甲煎。


瘧已四月，傳入三陰，纏綿不已，用搜絡法。


三甲煎加

蒸於朮　黨參　青蒿　歸身　牡蠣　炙草　姜　棗

足冷肢麻，面有風塊，又惡風脈沉細。
前方滯而少通，宜與當歸四逆湯。


本方去棗加

附子　生薑

三瘧四載，寒輕熱重，嘔逆腰痛。
此腰痛瘧系少陰也。
宜治少陰兼理少陽。


鹿角霜　杜仲　續斷　半夏　生鱉甲　生薑

衝脈為病，治宜鎮逆。


炒熟地　紫石英　坎炁　鹿角膠　杞子　金鈴子　肉桂　小茴香　生杜仲粉　菟餅　沉香屑

木火旺令，肝木乘陽氣之浮，直衝清道，血遂上溢，脈左部弦急，宜從肝治。


炒熟地　生左牡蠣　沙參　料豆衣　側柏葉　山藥　鴨肝

經閉半年，腹腫未消，脾虛，肝乘中焦，營氣失職，經何由而至。
今又客邪侵肺，咳嗽間作，宜兼理之。


當歸　白薇　丹參　丹皮　川貝　桔梗　楂炭　生麥芽

食隨痰出，噎時頗痛，用鎮降方。


靈磁石　代赭石　海浮石　月石

研細。


旋覆花　夜合花　枇杷葉　蜜

煎成調入前藥末。


復診。


雞谷袋　戌腹糧（漂炒）　月石

加油和蜜調服。


疝氣時作痛脹。


六味丸加

柴胡梢　獨活　肉桂　吳茱萸

脈數，肌肉消爍，痰咯不和，有虛損之象，先進清補之劑。


北沙參　淡菜　甜杏仁　川貝　白扁豆　青鹽陳皮　水梨汁

心腎不交，無寐，陰不制陽，陽強易動，與坎離交媾法。


熟地　龜板　牡蠣　建蓮肉　酸棗仁　茯神　遠志　黃柏

痰哮有年。


六味加

杏仁霜　川貝　橘紅　蛤蚧

素患精虛遺泄，今春始發潮熱，半夜方止。
初則捫之而熱，後則熱及骨髓矣。
此係腎虛，復感冬寒，以感輕，故發亦不甚耳。


炒熟地　桂枝　生牡蠣　龍骨　茯神　白芍　煨姜　炙草　淮小麥　南棗肉

左脅掣痛，筋脈不舒，絡虛氣攻所致。


旋覆花湯加

當歸　蘇梗汁　沉香汁

額上脹，鼻息不通，牙關頰車開闔不利。
此乃足陽明交會之地，據述喉腫之後起。
宜從陽明治，而開闔不利，是挾風使然。


葛根　犀角　生地　丹皮　杏仁　桔梗　連翹　山梔　白芷　蒼耳

食之吐，因於不運，非盡由肝也。
姑與消補方。


焦術　枳實皮　木香汁　砂仁　雞內金　炒歸身　沉香汁　紅曲　陳皮　茯苓　炒芝麻麥芽

食不足，則氣滯而支，兩脅脹斯作矣。
議兩調之。


旋覆花湯加

雞谷袋（末）　沉香（末）　紅曲（末）　麥芽（末）　焦滯　橘絡　藕粉（研）　楂炭

湯泛丸。


交夏至後腹脹，一陰生而肝邪為患也。
當與當歸四逆湯。


本方加

杞子炭　小茴香　去棗

額顙著寒則嚏，清涕隨流，咳甚，五心灼熱。
此衛陽虛而肝火熾也。
仿東垣法應之。


生耆　防風　桂枝　炙草　石決明　細生地　小川連　元參　川石斛　南花粉　地骨皮　丹皮　蘇梗汁

陰寒凝聚成瘕，上攻為痛，右脈虛軟，即真陽式微之徵，非辛溫通陽弗效也。


淡附子　吳茱萸　歸身炭　炮姜　大茴香　法半夏　炙草　茯苓

素有飲邪，陽不交陰，故目不瞑。


法半夏　秫米　生術　茯苓　棗仁

寒熱脅痛，腹結瘕形，肝脾同治。


六味加

柴胡梢　蒸於朮　炙鱉甲　楂炭　白芍

濕勝則腫，如何服五味，腫而熱痛，奈何以鹿膠助熱。


大豆卷　海桐皮　川萆薢　宣木瓜　川通草　白麻骨　米仁　茯神

脘中常痛，病起於勞倦傷中，用建中法極合，當即以此加減。


桂枝　當歸　肉桂　橘餅　炙草　煨姜　南棗

手足指癢，肝乘脾虛而風動，以脾主四肢故也。


於朮　茯苓　半夏　橘紅　石決明　丹皮　川斛　料豆衣　木瓜　甘菊　桑葉

氣升嘔逆，此屬下焦根本不固，急宜填補。


貞元飲加

紫石英　肉桂　杞子　炒焦菟餅　淡吳萸　牛膝

腸中攻動則痛，下痢更甚，明系肝邪為患。
曾服補中益氣升陽之劑而反劇，則升之無益可知矣。
宜從風動飧泄一條，比例治之。


制白朮　炒黑秦皮　炒焦菟絲餅　蘄艾葉　煅牡蠣　炒黑骨碎補

陽虛挾濕，左足時木。
治宜養陰通陽，佐以疏肝活絡，可收全功。


貞元飲加

製附子　肉桂　杞子　白芍　鹿筋　新絳　生於術　茯苓　遠志炭　橘紅　沉香汁

痢漸減，口乾夜熱。


鮮荷葉　生菟絲　炒枯砂糖　鮮稻葉　黃蠟　懷山藥

先用炒枯熟地四錢，泡湯煎藥，俟藥冷，蠟浮水面去之，再溫服。


足筋不舒，為濕邪所阻。
以致絡脈壅滯。
今發瘡。
即是濕邪疏泄處。


熟地　阿膠　桑葉　黑芝麻　當歸　真血餘　石決明　甘菊　木瓜　絲瓜絡　新絳　牛筋　人乳粉　牛酥　白麻骨

用豬脊髓、阿膠烊化和丸。


食入窒塞且響，少腹微痛，切脈肝部不和，用溫通厥陰治。


九香蟲　戌腹糧　楂炭　炒紅曲　蘇梗　炒穀芽　沉香　炒麥芽

生山藥煮漿和丸，飯後服二錢。


喉癢痛未愈，下體有漏，時夢泄。


炒熟地　麥冬　線膠　黃明膠　地骨皮　人中白　山藥　湘蓮

鱉一個，泥塗煅存性研末，生雞子清和丸。


每至新涼，陽微飲逆，氣喘不得臥，宜攝陰通陽。


附桂八味加

蛤蚧　杏仁　橘紅

煉蜜丸。


脾腎虛損，肝陽擾動，調停二者之間，治肝為要。


生地　龜板　知母　黃柏　白朮　雄豬肚　牡蠣　川連　苦參

吐血後，痰時帶紅，是肺病。
姑肅清手經，再議填補，用仲醇法。


生地　地骨皮　枇杷葉　川斛　川貝　巴杏　扁豆　桑葉　梨汁

由不得汗，腫從面起，其為風水顯然。
水不得泄，由肺氣鬱遏，不得外達，並不得下行而為小便，故遂直走腸間而便溏，所謂不得橫，遍轉為豎窮，正合盧氏之說也。
不從此參究病情，再以寒滑之品，欲從前陰驅之，不顧其利，斯亦左矣。


桂枝　白朮　羌活　防風　川芎　獨活　桔梗　姜皮　椒目　赤豆

脈左關弦，全是肝火為患，仿喻氏清燥救肺法。


枇杷葉　桑葉　生地　丹皮　霍斛　料豆衣　地骨皮　青蔗汁

心中嘈雜如飢，此肝火上炎所致。


炒熟地　淡天冬　川連　牡蠣　料豆衣　淮小麥　炙草　南棗肉

診脈三五不調，短而微數，按之不鼓，真陽式微，氣不下潛，虛里振動，宜於溫補中佐以鎮攝。


熟地　杞子　萸肉　杜仲　紫石英　河車　坎炁　鹿角膠　菟絲餅　鹿茸　棗仁　茯神山藥　建蓮　遠志　補骨脂

肝邪偶有所觸則發，遇寒遇郁，或飢飽不時，尤易擾動，見於兩脅肝部也。
口湧甜水，脾滯也，木乘土，用建中法。


桂枝木　當歸　橘餅皮　煨姜　炙草　香附　橘絡　南棗

先天稟賦不充，故填補未能，即應南翁輔以益胃運脾之法，先後天同治，亦周密矣。
當仍其方，略為增損，以消息之。


人參　菟絲子　煨砂仁　於朮　陳皮　鍋巴

山藥漿和丸。


筋脈攣急，治宜養營。


熟地　阿膠　當歸　人乳　木瓜　牛膝炭

丸方

全當歸（一斤，料豆衣制）　牛筋（八兩）　牛膝（二兩）　木瓜（二兩）　桂圓肉（十二斤）　馬匝（四兩）　牛乳（六斤）

桂元膏丸。


目干則澀，目潤則開。
其開闔之機，即少陰之樞也。
開闔不利，其水虧乎。


熟地　生地　玉竹　霍斛　石決明　明月砂　桑葉　黑芝麻

面目浮腫，不及股足，三瘧未除，宜運脾胃之陽，兼益命門真火，以祛寒濕，斯不治瘧而瘧自止。


桂枝木　生白朮　茯苓　法半夏　淡附子　生薑

太陽氣化不行，亦因天一之源不足，徒用滲泄無功。


炒熟地　西黨參　麥冬　丹皮　棗仁　山藥　茯苓　澤瀉

食物易噎，噎則喜嘔。
昔張雞峰謂之神思間病，宜以怡情適志為主。


蘇梗汁　雞谷袋　橘紅　橄核汁　牛囀草　茯苓

食噎有痰。


枇杷葉不拘多少，拭去毛，煎膏加白蜜梨汁同收。


右脈細而急，細屬木體之虛，急則肝火之動也。
鼻衄氣逆則嚏甚，是其明徵。


六味加靈磁、犀角、血餘、川柏、牡蠣、人中白，藕汁拌，曬乾，阿膠、龜膠丸。


飲食少思，大便溏泄，夜臥，口燥殊甚，腎陰既虧，脾陽復陷，治法極不易。


西黨參　百蒸於朮　麥冬　北五味　葛根　桔梗　茯神　炙草

用熟地二錢，泡湯煎藥。


三瘧已止，而薄暮猶甚惡寒，此邪尚未盡也。
宜和營衛。


桂枝木　當歸　炙草　蟬衣

薑棗煎。


夜不得寐。


濟生歸脾湯加

川連　龍齒　辰砂

各血後，左乳傍脹，噯氣始寬，是左升太過，右降無權，肝絡阻塞，氣為之痹也。


旋覆花湯加

炒枯熟地　阿膠　牡蠣　枇杷葉

治目之法，不惟陰精宜補，而陽光尤為最要，不可偏，偏則畸重畸輕矣。
用瑞竹堂四神丸。


久咳音嘶，痰中帶紅，脈右數。


淡人中白　廉珠

生雞子清丸。


目光，猶陽火也，其在天為日月。
日為陽精，月為陰精，目皆應之。
故目之病，不盡得之陰虧，亦有得之陽弱。
如寒水翳膜，與雲霧陰霾何異?今診脈遲澀，陽虛可知，陰藥不可用，須變法治之。


炒熟地　枸杞子　肉桂　生菟絲　白蒺藜　甘菊炭　明月砂　鳳凰衣　穀精　羊肝

用介類潛陽，而以參　耆　苓　術建中，治法密矣。
而風邪尚未寂靜，脈弦數，閃爍無定，究竟陽動而陰不能制，仍用前方增損，以消息病機。


炒熟地　西黨參　制於術　黃耆　龜板　靈磁石　牡蠣　石決明　淡菜　人中白　白芍丹皮　夏枯草　懷牛膝　川柏

脈弦為肝木月餘之象，未免侵克脾胃，胃腑以通為補，且肝主疏泄，議兩和之。


生益智仁　半夏曲　沉香　陳皮　長鬚　穀芽　金柑皮　砂仁　茯苓

氣脹上噯，下泄始寬，兼有痰飲嗆逆，議達郁疏肝，佐以滌飲。


川貝　青鹽　半夏　橘紅

研末，用梨汁浸曬乾丸。


胃脘作痛，腸風下血，悉屬痰飲為患，故嘔出始快。
其下血亦濕傷脾絡所致。


熟地　金鈴子　炒黑防風　法半夏　茅朮　沉香汁　炒黑木耳　茯苓

心陽過耗，肝膽之火，翕然從之，以致神氣浮越不寐，汗多。
治宜收攝心陰，以寂神志。


硃砂拌茯神　棗仁　牡蠣　五味　炙黑　甘草　淮小麥　麥冬　南棗

瘧發時作時止，亦無定期，歷秋冬而不愈，邪已深伏三陰，必得搜剔經絡，以發伏祛邪，庶可漸瘳。


六味三甲加

當歸　白芍　牡蠣　䗪蟲

三瘧既久，項酸腰似折，督脈憊矣。
宜治少陰。


鹿角尖　生菟絲　當歸　焦術　補骨脂　杜仲

脈微澀，三五不調，此由先天稟賦不充，故當壯盛之年，而腎陽衰憊，水乘上泛，飲邪充斥，宜崔氏八味，加味以祛飲。


崔氏八味丸加

蛤蚧　胡桃肉

瘧久不止，邪擾營分，汗多，用建中法，佐以升陽祛邪之品。


黃耆五物湯加

鹿角霜　炙鱉甲　當歸　小茴香　橘餅

左關弦急，酸水上衝，脘中不爽，悉是木鬱土中，陽微滯運，議與宣通之法。


冬蟲夏草　玫瑰花　於朮　砂仁　黑沉香汁　神麯　半曲　陳皮　金柑皮

瘧後失調，耳鳴氣喘，是勞倦傷中，宜用歸脾加味。


濟生歸脾加

半夏　茯苓　丹皮　桑葉

脈數而細，喘急咽乾，此屬金枯水虧之象。


炒熟地　淡天冬　女貞子　北沙參　烏飯子　淮山藥　坎炁　地骨皮　十大功勞

又　人中白　廉珠

研細，開水調服。


瘧發，腹中猶脹，肝邪未平。


歸耆建中湯加

鹿角霜　焦白朮　小茴香　橘餅

當臍有瘕，不可攻也，食入不運，宜以宣通為主，但不可礙肝。


炒鬆黃鱔　小茴香　砂仁　紅曲　廣木香汁　新會皮　茯苓　麥芽

三瘧變為間日，伏邪有轉出之機。


黃耆五物湯去白芍加

西黨參　當歸　鱉甲　桑蟲　焦術

脈數，咳嗽不止，帶血，濕熱下注，成漏，便溏泄，所賴胃氣尚強耳。
壯水清金，固屬至要，但不得有礙脾陽，以資生之本在是也。


北沙參　鮮地骨皮　料豆衣　米仁　烏飯子　生蛤蜊殼　淡菜　扁豆　梨汁

缺盆右痛，肺絡受傷，宜清補兼施。


生地　阿膠　沙參　麥冬　牡蠣　川斛　蘇梗　栝蔞藤　側柏葉　藕節灰　川貝　白芨末

用梨汁拌藥三次，柿餅搗丸。


炳類偏枯，由夢泄太過，得之陰精既傷，筋脈亦失所養，治宜填補固攝，以滋榮溉之源。


炒熟地　枸杞子　龍骨　金櫻子　干河車　當歸　牡蠣　白蓮蕊　魚膠　牛筋

診脈按之不鼓，陽虛濕聚，舌白腹滿，溲少臍平，急與通陽泄濕。


桂枝木　淡乾薑　舶上茴香　淡附子　茯苓　炒米仁

食噎嘔逆痰多。


旋覆花　陳膽星　乾薑　淡附子　代赭石　法半夏　杏仁　檳榔

再診。


原方去檳榔，加瓦罐末一分。


三瘧後，寒熱屢發，持重則心悸，宜和營衛。


桂枝湯加

當歸　鱉甲　淮小麥　茯神

血虛故便燥，氣虛故脫肛，須兩治之。


補中益氣加

桔梗　細生地　北五味　芝麻　靈磁石

三瘧頭痛心悸，病在厥陰。


桂枝湯加

石決明　當歸　茯神　龍齒　淮小麥

腳氣行痹，左右更代而痛，宜溫通方。


桂枝　獨活　秦艽　貝齒　晚蠶砂　茯苓　防風　附子　木瓜　萆薢　海桐皮　米仁

氣升不降，胸中熱而辣痛，痰色黑，此肝腎病也，非滋降不可。


炒熟地　當歸　沉香汁　法半夏　紫石英　炙草　茯苓　橘紅

瘧後，日輕日重相間，此名子母瘧。
嘔惡，邪在少陽居多，體虛難用小柴胡，仿其意為之。


鮮荷葉邊　法半夏　橘紅　草果仁　茯苓塊　生薑

脾弱，不能散津上輸，故咽乾口渴，用東垣法。


葛根　麥冬　於朮　升麻　生甘草　陳皮　人參　五味　川連　桔梗　炙草　澤瀉　穀芽

復診　加木香、楂肉。


痛在右脅，是肝木鬱而不宣，以逍遙法。


當歸　柴胡梢　旋覆花　青蔥　白芍　茯苓　新絳　沉香汁　穀芽　蘇梗汁　炙草

診脈短而澀，短為氣弱，澀為營虛，陰不戀陽，陽動而升，為心疼心痛，先宜清火育陰，徐議峻補。


熟地　天冬　石斛　石決明　磁石　牡蠣　丹皮　黃菊炭

陽虛，寒濕襲入厥少二陰，下注成疝，治宜溫通。


細辛　附子　杞子　葫蘆巴　小茴香　吳萸　肉桂　歸身　穿山甲　乾地龍　獨活　茯苓　韭根

瘰癧之生，膽汁不足也，而木火因之上升，失血、咳嗽、驚溏，所謂上傳及肺，末傳寒中也。
滋則礙脾，燥則礙肺，兼顧方穩。


人參　霞天曲　蓮肉　穀芽　淡菜　沙參　米仁　藕

喉痛原屬少陰，今痛止而猶腫，左關弦滑，陰虛有火，並挾熱痰，須滋其化源，佐以清熱之品。


熟地　山藥　茯苓　澤瀉　琥珀　廉珠　辰砂　燈心　人中白　石決明

阿膠二兩化丸。


此非伏暑症也。
暑既兼濕，無陽以化，則少陰之樞不轉，而太陽之開反闔矣。
但熱居濕下，溫通又非所宜，宗河間法。


河間桂苓甘露飲

胃脘痛，右關弱而不鼓，中陽式微，故肝邪乘之，用建中法。


當歸　炙草　香附　煨姜　官桂　炒大茴　橘餅　南棗

久咳痰穢，膿血交作，並非肺癰，此褚氏所謂難名之疾也。
病涉少陰而陰火甚熾，以飲食消息之。


豬膚　蛤殼　海參　川貝母　米仁根　梨汁

陰虛挾濕，風陽易動，故痹症時發，濕邪宜去，卻不可燥。
以燥藥易致劫陰也。


生地　杜仲　料豆衣　茯苓　炒黑防風　木瓜　麻骨　澤瀉　木防己　萆薢　桐皮　五加皮　黑芝麻　炒獨活　桑葉　鴨血　鮮山藥藤

為末，牛乳拌曬二次，薏苡仁一斤，霍斛四兩，煎濃汁丸。


肝脈弦搏，火有餘也。
痰中帶紅，以前曾墜馬跌傷，瘀血留絡所致。
當於育陰中，佐行瘀之品。


炒熟地　參三七　楂炭　麥冬　阿膠　白花百合　藕節汁　柿餅

病濕挾風，身發紅瘰，服搜風之劑，外燥里濕。
外燥，故風愈烈，內濕，故水益聚。
膚裂水潰，始覺微癢，豈非濕泄而衛氣得行之據乎?此症以治濕為本，而禁風燥之品。


干首烏　桑葉　石決明　川斛　生術　黑芝麻　細生地　梨汁

胃脘痛發，必寒熱得汗則解，厥陰病從少陰而泄也。
平素陰虛內熱，卻不可用滋補，從交感朱雀兩方出入以消息之。


硃砂　香附　人乳拌茯苓　蓮蕊

人乳藕汁泛丸

診脈小而弱，經阻四月，脈不見滑象，未可即以妊斷，但體質素虛之人，往往脈形有不見滑利者，以氣血不充故也。
治法不妨為子莫執中之說，則於本體有益無損，可無畸重畸輕之弊。


蘇梗汁　陳皮　金柑皮　藕　歸身　砂仁　炒鍋巴

經不至者，兩月有餘，此營不足也，惟氣能生血，法當大補。


制於術　白芍　茯神　熟地炭　歸身炭　遠志炭　楂炭　沙參　炒黑棗仁　湘蓮　炙草淮麥

氣衝則噫，氣病自下焦來也。
姑用鎮逆法。


炒熟地　山藥　茯苓　紫石英　萸肉　丹皮　澤瀉　五味子　杞子炭

紋銀一件。


氣從脅下，上升走絡，其至於巔，則為頭痛，壯陰和陽，佐以鎮攝，自是一定之法。


炒熟地　淡菜　石決明　天冬　西參　蛤殼　牡蠣　川石斛

病在少陽之絡，宜滋養而佐宣通之品。


歸身　枸杞子　續斷　陳酒　新絳　人乳　木瓜

右臂酸楚，痹而不行也，宜調營分。


桂枝　紅花　川斷（酒炒）　當歸　仙鶴草（雞右翅血拌炙）　絡石

補脾而兼補其先天之不足處則可，若云益命門之火，則沖氣無陽虛之理，正可不必也。


制於術　橘紅　神麯　楂炭　雞內金　法半夏　砂仁　川連　茯苓　全牛膏　紫河車丸

眩暈，用王氏妙香散。


焦於朮　棗仁炭　龍骨　遠志炭　茯神　生智仁　茯苓　炙草　藕

診得右關，其來頗疾，此肝邪擾中之象。
脈形不長，是肝木之郁，左關弦長，幸其全局，猶在左部。
若並於右胃，必病矣。


炒熟地　石決明　天冬　西黨參　阿膠　生牡蠣　川石斛　淡菜　豬項骨

用木瓜一錢，煎湯和入鴨血，瓦上炙黃，煎湯去油代水。


腎水上泛，連肺液而上出，故一咳而連咳不已。
昔立齋云：氣虛有痰，用腎氣丸補而逐之。
其自注云：腎氣丸，即今之六味也，今仿此意為之。


六味加

麥冬　豬內腎　五味　蓮鬚

尾閭骨痛，即以異類有情者補之。


豬尾骨　歸身　木瓜　新絳

脈象已和，惟小便時莖中痛，連及上。
若小便長，則不病也。
此是陰中有火，病在小腸丙火。
宜以養營合導赤，用東垣法。


熟地　炙耆　白芍　炙草　生草梢　於朮　歸身　陳皮　茯苓　小木通

加淡竹葉。


痛止而經事猶行，應止不止，衝脈不攝，宜兼調之。


炒熟地　杞子炭　牛角腮　螵蛸黑　蛤粉炒阿膠　杜仲　白薇　丹皮炭

左關獨弦，春脈如弦，或以將交春令使然。
但弦而帶急，是屬肝陰不足，凡心悸腰痛，悉由此。


細生地　棗仁炭　川石斛　石決明　辰砂　茯神　杜仲

經行速而為日多，沖不攝也。
寒熱發而腹中痛，營氣虛也。
病關八脈，陽惟督脈衝任皆及也。
法以調奇經為主，使河津漸充流於經脈，病可漸愈矣。


熟地炭　羊尾骨（炙）　艾炭　阿膠　杞子炭　沙蒺藜　杜仲　炙螵蛸　絲吐灰　白薇

下多，陰氣大虧，近兼渴飲溺少，三消有二，身仍微熱，乃因嬰幼，陰常不足，適當溽暑鬱蒸，熱傷津液，最虞肉削。


參鬚　麥冬　五味　鮮蓮子　炙草　炒山藥

的系溫邪，壅閉肺絡，咳喘氣粗，聲音不揚，甚則抬肩鼻煽，舌白不渴，裡熱不盛可知。
是以苦泄淡滲，效而不效者，必佐辛宣通泄達邪，冀望奏續焉。


紫菀　川貝母　竹葉　蘆根　杏仁　鬱金　連翹　蔻仁

再診。


桑葉　鬱金　連翹　通草　杏仁　竹葉　蘆根　川貝　蔻仁

疝本肝腎為病，又挾濕熱下注，以致睪丸腫癢。
昔子和分導濕熱，丹溪利氣辛芳，以二者兼治之。


萆薢　白蘚皮　茯苓　米仁　通草　生草梢

肝陰素虧，伏邪內發，始先不寐，繼則往來，腹中絆痛，泛惡乾咳，寒熱得汗，熱未退盡，脈左弦，右澀數，治以和陽益陰，少佐清熱。


桑葉　葳蕤　料豆衣　茯神　丹皮　巴杏仁　炒白芍　橘紅

痹痛雖緩，營液頗燥，氣機上阻，此屬肝胃營艱於宣布，餘邪猶羈留腸腑，未盡化也。


歸身　廣皮　赤苓　金毛狗脊　柏子仁　油松節　萆薢　生麥芽　枳殼

暑病槁熱下利，昏狂譫語，至旬日而陡然口喑目閉，手足顫掉，是邪熱內陷心胞，肝陰告絕矣。
危險何辭。
原翁芳香開絡，亦背城借一計，佐以清滋熄風，以冀弋獲。


鮮蓮子　羚羊角　川貝　麥冬　鉤藤　稻葉

化至寶丹一粒。


病情如昨，勢不可援，勉擬以冀萬一。


淡芩　黑山梔　甘草　元明粉　連翹　薄荷　大黃

今日病情更幻，用藥更難，議從手經開達。


枇杷葉　杏仁　荷梗　青蒿梗　桑白皮　桔梗　佛手　連翹　川貝　鬱金

前病，暑去濕存，今又濕復招暑，煩熱一候，神煩寐少，脈數右大，舌紅口乾，陽明不和，濕轉化熱矣。


大竹葉　法半夏　甘草　麥冬　生石膏　粳米

仿仲聖復病法。


淡豆豉　黑山梔　枳實

更衣後，勢猶不退，表未解也。
舌紅苔黃，小溲短赤，裡熱亦不清泄。
議從三焦分泄。


大竹葉　豆卷　杏仁　連翹　大麥芽　桑皮　赤苓　滑石

氣痹化熱，機竅不宣，專開上焦，使其氣化熱泄。


黃芩　山梔　桔梗　枇杷葉　紫菀　淡豆豉　枳殼

議旋降辛開，宣氣熱以通絡。


旋覆花　黑山梔　枇杷葉　青蔥　鉤藤　新絳　生麥芽　紫香附

寒熱咳嗽，外感新涼，經水適至，止而復來，邪熱內傷營分，雖有肝氣內著為痛，仍宜宣手太陰，使痹郁得開為要。


淡芩　黑山梔　枇杷葉　青蔥　枳殼　炒豆豉　杏仁　新絳

脈弦帶數，偶吸暑濁，致身熱不解，而宿病肝氣隨發，腹中塊壘，痛劇，嗆咳心嘈，皆屬木火升擾。
姑以宣降開達，佐以輕苦和陽。


枇杷葉　黑山梔　金石斛　桑葉　杏仁　炒豆豉　生麥芽　半曲


<h2><br><span class="orange">卷三</span></h2>
骨小肉脆，定非松柏之姿，脈數經停，已現虛勞之候，先天既弱而水虧，壯火復識而金燥，歲氣一周一損，豈容再損。
秋風乍薦已傷，難免重傷，證具如前。
藥惟補北，非敢說夢，聊以解嘲。


生地　沙參　地骨皮　麥冬　金石斛　生鱉甲

蘇祿國貢使契苾丹，副使阿石丹，久咳不能臥案。


辨八方之風，測五土之性，大率貴邦，偏在中華之巽上，箕尾之前，翼軫之外，陽氣偏泄，即有風寒，易感易散，來此華夏，已屬三焦。
況不得臥下，肺氣大傷，止宜潤降而已。


蜜炙枇杷葉　麥門冬　川貝母　甜杏仁　經霜桑葉　米仁

《內經》謂：骨肉柔脆之人，其質本弱，然以脈症較之，其咳原屬手太陰得之，聞先一人補之，後一人瀉之，邪則從補而升，元則由瀉而虛，竟成廟兵出而岸兵入也。
亦參末議，共博一笑。


北沙參　燕窩　桑葉　冰溏　川貝母　紫菀

少腹有形隆起如阜，上至心下則厥逆，來疾去駛，雖大力人拒之不能卻，上則人身為之上竄，下則人身為之下墜，不能強掙，一翕一闢，一上一下，乃至人身上下如舂杵，口鼻兩陰之血，隨其上下溢出，群醫不能治。
余思此症載在《難經》，特未曾縷晰示人耳。
且云：此物伏在臍旁上下則少楚，伏入臍中則少安。
可見臍旁兩穴，亦與此條相合。
且弗揭明其義，一任群公思而得之可也。


用薄荷湯送下神秘丸，以病人自思此湯飲之，其物條伏而不動，故亦用之。

素來擾虧根本，不特病者自嫌，即操醫師之術者，亦跋前疐後之時也。
值風木適旺之令，病目且黃，已而遺精淋濁，少間，則又膝脛腫痛不能行，及來診時，脈象左弦數，右搏而長，面沉紫而時時作嘔，靜思其故，從前紛紛之病，同一邪也，均為三病，次第纏綿耳。
由上而下，由下而至極下，因根本久撥之體，復蒸而上為胃病，是腎胃相關之故也。
倘不稍為戢除一二，但取回陽返本，竊恐劍關苦拒，而陰平非復漢有也。
謹擬一法，略效丹溪，未識何如。


羚羊角　木瓜　酒炒黃柏　伏龍肝　生米仁　橘紅　馬料豆

癧勞得愈，如麟毛兔角，或叩之瓊臺丹扃間，求金光一葉，庶幾脫然。



<h2>小建中湯</h2>
脈象右三部，洪數弦急並現，左上數中緊，先患陽精不升，次及於陽絡不固。
蓋至陰生陽，不屯失精為先天，至陽出陰，失蒙吐紅為後天，是有形始兆之後，復現先後天俱病，即稟至真有餘之軀，亦不足以供其漸耗。
今將投味厚入陰者乎，抑投味薄清陽者耶?竊恐山川草木，皆不足以還返金品，莫妙夫大藥金丹，周天火候耳。
然又不可不以服食之方佐之，擬候尊師同訂，終慚布鼓，希諒之。


建蓮肉（一斤，帶心撲如麻子大飯上蒸曬九次為末）　麥冬肉（一斤）　嫩荷葉（半斤）　頂生地（四兩）　金櫻子（去毛，半斤）

以前四味熬膏，同蓮肉粉杵為丸，秋石湯送五錢。


抑鬱頓挫，侘傺無聊，心乃偏倚，十二官皆無主，則陰氣並於陽也，投以重鎮之劑。


生鐵落　鬱金　半夏　苦參　橘紅　塊苓

陽極升而不入陰，郁沉而不附，是以有晝無夜，離明當午而睡，水漸衰矣。
治以交陰陽，引衛入營，毋云血家忌半夏也。


半夏　酸棗仁　生地　生甘草　糯米　茯苓　米仁　去油乳香

暑熱時邪，病經二十日，諸法具備，何必問途於蹇足。
既承觸暑相招，勉爾揮汗撰方。


川連　半夏　生甘草　淡芩　茯苓　生薑

此症原屬胃乏沖和之氣而起，要之，沖和之氣即太和元氣，位天地，育萬物，無非此氣，少有不足，已非所宜，況大有所損乎!拙見宜謝絕一切，高養山齊，餌以藥石，廓然世外，庶幾霍然。
若在操觚蓮幕。
非所宜也。
吾聞君子贈人以言，愛人以德，故瑣屑及此。


旋覆花　木瓜　生穀芽　炙草　代赭石　白芍　糯米汁

病更節後，醫歷多人，朝張言熱，暮李論寒，臟腑各有受盛，運氣各有翕闢，眇爾一軀，遍嘗補瀉，不病亦病矣。
宜守正持法，幸勿好大喜功。



<h2>當歸建中湯</h2>
脈弦勁如循刀刃，全無沖和之氣，木氣太過，金令不及，從後來者，謂之賊克，苟非致太和之氣，以消乖戾，必至陰失潛藏，陽無所倚，履霜堅冰至，豈可不未雨而綢繆乎!老子云：齒剛則折，殆其是也。
切囑切囑。
此方存之於左券。


炙甘草　北沙參　料豆皮　冬桑葉　生白芍　麥冬肉

中土以嵩高而定八方之位，是蜀在坤矣。
毓斯境者，脈宜緩而流利，今洪搏太過，面黃氣重，幸在浙已久，若處故鄉，是脈象當血溢，即日回蜀，宜早服丸以滋之。



<h2>六味地黃丸</h2>
清貴之脈，類多六陽，次則六陰，是皆純淳之象，今體稟六陽，是一徵也。

息分九候，位分三部，雖一部之中，均察臟腑，而左部顯然者，心肝腎三臟，今寸來空大，是心不藏神也。
關脈滑數，木無水養也。
尺來浮大，水氣不衡也。
火以木為體，木以水為母，先天一氣，由是通明，故知離中耦畫生陰，心氣日欲下交，坎中奇畫生陽，腎氣日欲上承，是即心腎一交也。
丹訣云：水火交永不老者，此也。
無非尋常日用之間，心欲寧，肝欲和，腎欲實，庶無恍惚悸動，以及肢末不利。
而四體泰然矣。
謹疏一方，先滋營衛，頤養之法，再圖疏呈。


人參　棗仁　遠志　當歸　炙草　熟地　茯神　元參　白芍　木香

脈象較前稍和，兩手平均，俱就六陽本體，可卜無外來之氣，惟營衛少虛耳。
但觀簿書旁午，是心陰不得不養，腎陽不得不藏，以供日用之精神，以副臨民之至意。
先配湯藥，帶往省中，日進一劑培補，隨配膏丸相繼，憲體精神，自當日臻康泰矣。


人參　棗仁　歸身　炙草　茯神　元參　白芍　杞子　熟地　胡桃　桂圓肉

《內經》稱三陽結乃成膈者，單指太陽陽明少陽也。

今從脈色較之，少陰與厥陰亦病。
若以填補下焦為首務，固所當然，但胃關一部，從何飛渡，且有一團鬱火，挾木邪橫亢於中州，得熱為伍，愈肆猖狂，若寒勢所不容，甘寒勢不容緩，倘令肺不生津，大腸不生液，津液愈虧，為病愈繁矣。
且逆上者，肝邪也，水不生之耳。
不納者，胃病也，肺氣不降耳。
一身之中，津液真精，皆為切要。
愚見專事於此，未識如何，先進五汁飲，次商投藥可也。


蘆根汁　甘蔗汁　茅根汁　鮮藕汁　水梨汁（各一杯）　生薑汁　沉香汁（各一小匙）

診得脈象，惟有虛細無力，弦象俱退，手足顫振，此元氣虧弱之徵。

前此投藥，俱無少效者，蓋為元氣不克載藥行令耳。
今無氣一日不復，則病機一日不退，病機與元氣本不並峙，此長彼消，理之常也。
據愚見湯藥在乎其次，必以直走先天之品劑為膏丸，朝斯夕斯，久久自足，元氣元精，一朝而復，後天飲食，不強自強矣。
因此症非暴感內傷，不必數數更方，以苦陽明胃口，且經不云乎。
適於胃者為補，煎藥久服，適於胃者否耶。
愚自吳中承給諫公之命，來斯一診色脈，固知不出此理，勉為鎮臺留三日者，一則感鎮臺下士之隆，一則為給諫公篤親之愛，而欲浙中諸醫。
一批卻導窾，以報鎮臺，今參脈症，毋事更張，直補先天可也。
議呈煎膏丸三方，煎則暫用，膏則時時頻服，丸則清晨為定，俟填補二十日外，便有消息，尚當叩階復診何如。


方未見

尊體本陰虛，陽氣並邪獨發，熱二十餘日不解，蓋陰液枯，不能作汗，邪亦不解也。
連劑養陰之後，邪少鬆，則大汗泄，是雲行雨施，品物咸享之候，何疑其脫耶?但弱體久病不解，元氣愈虧，此邪稍出，大汗作，亦屬接補關頭，不容少懈耳。
心靜則氣定而神住，切不可憂擾神氣，致陽上升，至囑至囑。


人參（四錢）　熟地（一兩）　抱木茯神（二錢）　天冬（三錢）　制首烏（五錢）　左顧牡蠣（六錢）

脈空弦，腹中急痛，肝病也。
治肝不應，治脾亦良法也。


粗桂枝（一錢）　沒藥（五分）　白芍（二錢炒黃）　甘草（一錢炒黑）　琥珀（一錢）　飴糖（錢半）

骨小肉脆，本非松柏之質，補瀉溫涼雜投，豈是濟生之術。
幸能食便實，秋令尚可扶持，然破䐃脫肉，側眠經阻，醫者猶然夢夢何也。
僕老不談醫，聊書數語，並擬一方。


熟地　炙草　當歸　生左牡蠣

十二經皆有咳，胃病安得不咳?況此土病於金臟，而腑亦病，於此而求其痛與瀉，一在於胃之上脘，一在於肺之腑，所以無從蹤跡也。
仰屋圖維，必須分兵合剿，乃得擬一法，請諸道長，以此而益精之，或芻蕘可採，為蝦力於行舟何如。


江西赤石脂（六兩，煅）　炒黑乾薑（一兩）

二味為末，黃米飯為丸。


人參（一錢）　炙黑甘草（一錢）　大棗（五錢）　飴糖（五錢）　桂木（一錢）　酒炒白芍（二錢）　煨熟生薑（一錢）

水煎一次，去渣，送前桃花丸三錢。


病本濕溫，元氣不能載邪外出，有直犯中焦之勢矣。
擬以梔、豉上下分開之，薑、芩左右升降之，芳香之草橫解之，以冀廓清諸邪，未識得奏膚功否。


黑山梔　淡芩　川鬱金　生香附　炒香豉　生薑　鮮石菖蒲　生甘草

病久緒紊，終不離乎厥陰一臟。
今商佐金氣以暗制之，滋營氣以撫綏之，實太陰以堵御之，亦子貢存魯，霸越滅吳之意。


羚羊角　人參　制首烏　清阿膠　麥冬　云茯神

診得真氣久不周於四肢，又暴受暑邪類中，遺溺目瞑，脈弦數而上承魚際，肝風為足厥陰，暑風為手厥陰，手足兩經得病，喑而不能言者不治，且移至近地涼處為病室，外解暑邪，內用對證之藥以救其逆。


羚羊角　竹茹　連翹仁　鮮桑枝　半夏　鮮石菖蒲根

人生五勀一臟哀，況向六乎?所患聚訟者，皆主腎臟。
蓋以所述，大旨在扼定脾臟，則樞機得而四運成矣。


獨術膏先用十斤可也。


真氣已漓，病何能愈，有愈之方者，其仙乎?

歸芍六君去甘草，鮮桑枝煎湯代水。


此太陰被濕氣熏蒸，無清肅之權。
木無畏，右肩臂漸顯不仁之象，麴櫱傷生而尚甘之，我不解也。


生米仁　鮮蘆根　生地　嫩桑枝　白歸身　赤芍

人身之脈，胸走手，腹走足，八十丈周於一身，未有沉寒傷筋之損而不及於下者。
先後異時，為患則一，非鮑姑之艾、文伯之針不能愈。
內服八味湯可也。



<h2>桂附八味丸</h2>
佞布之人多嗜，積鬱之人多火，久而久之，怫鬱之性，飈發波掀，若狂若魅，藥石既不能與，先與丹藥焚於室中，以辟易其狂悖可也。


如意丹七丸

鬚眉自落，皮毛淖澤，脈來浮澀，此風也，非衰白也。
三十六種，同出異名，非淺可之疾，夏月宜食香風蛇，即俗名黑風蛇也，與雞煮食之。


白歸身　白麻　赤芍　生地　旱蓮草　殭蠶　銀花　茺蔚子　夏枯花

頭痛，窅不見人為一忌。
肝風，嘔吐膽汁為一忌。
相與有年，知己惟此一人，豈宜坐視!條得挽回為妙，然固有數存焉者矣。


溫膽湯去枳實，加天麻、鉤藤、桑葉。


是證究屬肝風，則厥陰一經，未易制也。
在古法，有鎮攝一法，有培土御之一法，所以東垣有半夏天麻湯，而景岳又撰左歸以補其關略。
今二法皆不能純用之矣。
擬出入一方備採。


人參　焦術　茯苓　柏子仁　半夏　陳皮　熟地　白歸身　炙草　鱉甲

久咳移邪犯胃，因咳而肺肅無權，故氣升逆，勿用瀉損肺氣之藥。


水梨去心帶皮搗爛，絲綿濾清，慢火熬成膏，收入瓷缸內，蠟封口，每日開水送五錢。


陽明脈實，氣急而喘，壯火食氣，消爍真陰，夏氣開張而劇，剝棗時坦境也。
此刻不能他圖，姑與溫膽湯，少衰其熱，以保傷金。



<h2>溫膽湯</h2>
體盛之人氣必弱，寒熱乍起，即現小便短數，頭項瞤動，舌乾齒燥，氣促，脈左弦右弱，渴不欲飲，皆元不勝邪之象。
恐其乘津液之衰，遽爾內陷，宜謹慎斟酌，緣化時正當燥令故耳。


天花粉　卷竹葉　厚橘紅　青蒿梗　麥冬　六一散

脈數，五六日不更衣，舌黃唇焦，胃熱熾矣。
況前服之藥，皆辛溫耗陰之品，今非寒涼不可，然宜小心保護為主，因熱邪深入陰中，而陽氣獨亢故耳。


川黃連　枳實　栝蔞　赤芍　生甘草　陳皮　杏仁　木通

病之原，由食柿過多，得寒而起，於茲二十餘年矣。
要知柿為西方之木，其實稟秋金之氣而成，其與肺金為同氣相求，可知其邪入肺，發為氣哮，久則腎水無本，虛而上泛為痰。
胃為貯痰之器，所以降氣湯、六君子，由肺及胃，皆得小效，而不除要莒，與即墨不拔，齊地終非燕有，況脈象尚悍，當深入病所為是。
擬仲景方法。


甜葶藶　苦葶藶　大棗

嗽而失血，已逾三載，纏綿不已，色黯脈弦，嗽益甚，環口色黃，由於肝脾，及於腎，上藏為其所取，給而不能應矣。
飲亦從而為患，逐之不得，滋之無功，遷延日損，莫可彌縫，當取其中以冀流布，庶幾近之。
擬宗建中法，加以滌飲之品，俟陽明升而繼以大補太陰，然後漸入純陰之法，否則非治也。


小建中湯去姜。
加茯苓、姜皮。


古人造字，兩火著力為勞，故為君相二火而說。
溫補中州，以靜痰之源，補下焦以益水之源。
但病勢已深，恐非一擊可破也。


熟地　枸杞子　元參　牛膝　茯苓　紫石英

橫則為☵坎，豎則為串水，中間一點真陽，水虧則露，為龍火。
☳為震，震下之陽，與之同源，升為雷火，所以雷為木屬，皆陰中之火也。
純陰之藥，愈潑愈熾，一切草木，無能制之，當用一元丹，久服愈矣。


澹秋石五六斤，紅棗漿為丸，早服五六錢，晚服二三錢，以陽秋石少許點湯送下。


脈弦數，尺獨大，咳而喉痛失音，乃數載失紅之後，其陰虧火炎，不言可喻矣。
唯有至靜之品，引陽潛入陰中，庶近內經之旨。
然須作靜攝工夫，使陰秘陽密，得坎離相交之力為妙。


熟地（海石粉搗爛）　金石斛　北沙參　茯苓　麥門冬　生白芍　龜腹板　山藥

形忽漸瘦，脈虛極，氣怯偶咳，目黑微眩，忽忽不樂，補氣補血，人所知也。
宜將陰獸，引入陰中，藥猶得力。
早晚捕獺一頭，取肝陰乾用鹿角膠，各於木器杵碎，早服鹿角膠末一錢，晚服獺肝末一錢，皆開水送下。
此常用百日之法，今擬煎方先服。


人參　茯苓　菟絲餅　南棗　焦冬朮炙　枸杞子

左關搏指急疾，右關弦大，無胃氣不歸元，充海無根，右關如是，當劇於春，右關如是，當折於秋。
恐左關為應，勉擬古人乙癸同源之治。


大生地　女貞子　枸杞子　茯神　元參　杯山藥　紫石英

此病起於費心勞碌，風寒不切，遂致咳嗽吐痰，久則內傷。
內傷者，內中之藏氣傷也，即古人所謂虛勞證總不得愈，必須絕去費心勞碌之事，一毫凡念不起，助之以藥，或可延年。


麥冬　阿膠　桔梗　炙草　沙參　米仁　茯苓

此痧勞也，由於太陰傷損，日傳至足少陰，脾氣少溏，則入下藏也，百無一治，速宜返棹。
閉關靜養，方一首奉贈，日飲可也。


熟地　阿膠　百合　枸杞子

花甲之人，兩尺獨大，二臟已衰之際，豈宜如此!急進乙癸同源之法可矣。


熟地　女貞子　菟絲餅　茯苓　元參　旱蓮草　枸杞子

蜜丸

此真陰虧證，俗名百日勞也。
稍有伏暑，所以寒熱愈甚，惜乎治之不早爾。


熟地　茜草　青蒿　元參　滑石　丹皮

坎中一畫，真陽孤飛於上，一交巳午之月，神水金丹，亦奈之何。


老生薑　天冬　懷牛膝　甘草　川石斛　元參　女貞子

稟性好食辛，醫書云：多食辛，令暴卒。
今診得色脈，形骸俱憊，不須暴卒，亦不長生。
自宜持其病，今先服三生飲。


生地黃　赤茯苓　麥冬　粉甘草　生米仁　紅棗

此一損證也，從上損之下者，一損肺，肺再傳心，傳肝，傳脾，脾損便溏，傳至腎，則骨痿不能於床，斷不可再投理肺藥，以速其提，惟豬肚丸可服。



<h2>豬肚丸</h2>
未過五旬，形脈色俱衰，叩之連喪三子，得不如是耶，況復傷其孫乎!此非藥餌所能療者也。


川貝母　生地　茯苓　麥冬

脈得數而且弦，此陰虧症也，並非外感。
今以虛火升而頭痛，漸有金水兩傷之勢，靜攝乃得，藥餌其次也。


熟地　女貞子　麥冬　龜板　元參　澹秋石

棗漿為丸，開水送下。


肺為水主，熱淫則融，融則水源竭矣。
土為金母，不承則金無生。
土金水三藏日澌，苟無玉液，神精安能返?既憊之有形，雖擬禁方，亦據古人之常談耳。



<h2>葦莖湯</h2>
心陰虛則易汗，肺陰虛則多嗽，肝陰虛則火升，腎陰虛則發熱，脾陽虛則便溏，非一真陰乎，怯症之漸也。
但知頭痛醫頭之為良醫，不知履霜堅冰至，君子其為憂危之心也。


炒白芍　小生地　麥冬　棗　桂枝木　炙甘草　青蒿梗　雲苓

診得脈細數而微，舌乾黃，下利，身焦燥而不潤，此為下多傷陰，熱邪因之而內陷，大可慮也。
治法輕以清其邪，苦以泄其熱，未識應否。


川連　小生地　人中黃　淡豆豉　木通　金銀花

飲食不和者，太陰虧也。
葛稚川肘後方，有一味治虛勞之法，少陰厥陰虧者，鹿角散。
太陰虧者，神麯散。
今用神麯散。


真陳六神麯研細炒香四兩，每食後，用開水調服二錢。


中焦為氣血津液朝會之所，今診得胃氣不能脈中流布，其亦元氣中餒也。
酸以攝泄，辛以流動，惟甘以培養，因增腫患而卻之。
擬方備閱。


橘白　灼艾　醒頭草　麥冬　木瓜　五味子

厥有十四，泄為一法，鎮為一法。
蓋因曲直太過，不特下侮土，並其上不畏金，鎮法恐其格不相入，宜因其勢而利導之，然後潤之滋之，鮮有不濟者。


羚羊角　金鈴肉　生甘草　淡吳萸　黑穭豆　生白芍　雲茯苓　川鬱金汁

仲景書云：瘧脈自弦一句，開盡人天眼目，今三部九候之中，並無一毫弦象可見。
與正氣相戰者，非比春之風夏之暑，南方之瘴也，於此推之，思過半矣。


草果仁　炒厚朴　陳皮　白茯苓　製蒼朮　炙草

脈愈按愈大，可知陰氣不足，瘧邪得以深入，漏蘆、鱉甲補陰太過，非花甲勞心之體所宜。
汗泄過多，陽氣亦虛，胃間伏邪，水飲不入，種種皆所不勝也，豈宜再從汗解耶?病者小心，醫者慎之。


人參　蔻仁　淡黃芩　生牡蠣　生地　陳皮　小青皮　生首烏　新谷　薑汁

明系肝風上冒，右尺脈碎亂搏指，此乙癸同源，腎肝同病也。
但少陰之脈，不至於巔，惟厥陰能至，以肝為重，腎次之。


羚羊角　生地　半夏　白芍　當歸身　陳皮　茯苓　菊花　女貞子

此由金水不相承挹，故咳久不愈，切勿理肺，肺為嬌藏，愈理愈虛，證不可泛然滋陰。


北沙參　整玉竹　云茯神　川石斛　甜杏仁　生扁豆

短氣失音，喉中時作水雞聲，右脈如革，面浮色痿，肺胃應之，心下痞硬，補瀉紛更，動無一效，甚於水冷，劇於春候。
擬進葦莖越婢成湯，進飲三劑。


石膏　桂枝木　白芍　杏仁　冬瓜子　生米仁

木屬濕溫。
犯在三焦，先斥腠理，誤傷手太陰足太陽之氣，必致漸入虛損一途，非病之過，治之過也。
必移入高明靜虛之室，治以百日之遙，庶幾得之。
擬言開太陽，益太陰。


淡乾薑（同五味子搗爛）　茯苓　地骨皮　桑葉　生扁豆　生甘草

絃動無情之脈，即名胃少，雖非難經所謂但弦無胃，而久病有此不宜，莫因失血而久進純陰之藥，陽氣抑而陰無所恃也。
拙見且進甘溫。


建中湯加人參、炙綿耆、歸身。


病在奇經，治他經不應，要知血行清道，便知清氣不肅，所以鼻紅昏暈二者皆出督脈，好異無用，以古法之法治之自效。


生地　犀角　廣圓核　側柏葉

上蜜丸，早服五錢，晚服三錢，開水下。


暑者，熱中之陰邪也，心先受之，侵入胞絡，怠惰不語，神昏肢冷，為不治。
今脈遲軟，漸有是機，四末漸冷，竟有內閉外脫之虞。
急用通陽救逆之法，仿右大順散之義，未識何如。


桂枝　半夏　焦白芍　炙甘草

右脈芤搏，耳聾，血下溢，寒熱不已，陰絡所傷，而厥陰不攝，當從至陰中宣出熱邪，是存陰第一義也。


青蒿　白知母　生白芍　炒黃柏　鱉甲　鮮荷葉

元米一合，泡湯為水。


右脈一息七重弦，左脈一息六至緊，咳而不得息，陰氣已弱，金水同受病，且議景岳六君煎投之。



<h2><br>&emsp;金水六君煎</h2>
素有喘症，形氣怯弱，咽痛不腫，時咳，此新感風溫在肺，氣不下肅，尚宜清降。


桑葉　白沙參　塊茯苓　杏仁　川貝母　南棗肉

稟質既薄，咳紅，極易傷陰，不可理肺，緣水出高源，肺主氣母，藉以生津補液，周環百脈故耳。


生地　清阿膠　枸杞子　料豆皮　麥冬　百合

昨所同議之方，以兩關按之，脈弦，特借仲景旋覆代赭法，同四磨飲投之。

旋覆有轉旋之功，代赭為鎮墜之品，鹹寒可降，酸可入肝。
四磨則漸摩運化，使手太陰得行清肅之令，足厥陰無克侮之暴。
今診得兩關弦象已減，面浮少退，是藥已應，而暴渴欲飲，則仍然如故。
是則陽明之腑，中垢不去，煎熬津液，下流一日不通，上流一日上泛，雖有補虛之策，孰敢泛投?且其虛脈虛象，顯然彰著，勢不容緩。
前既借仲景之法，以退兩關之弦，此獨不可借仲景急去宿垢以存津液。
然未可以子和霸法投之，擬以緩法，推陳致新，仍候昨日兩道長印可何如。


旋覆花　代赭石　人參

煎送沉香化氣丸二錢五分。



<h2>滋營養液膏</h2>
女貞子　廣皮　干桑葉　熟地　旱蓮草　白芍　黑芝麻　枸杞子　鮮菊花　歸身　黑穭豆　玉竹　南燭葉　白茯神　沙蒺藜　炙草

上前十四味各四兩，後二味各二兩，天泉水。
桑枝火熬成膏，收入真阿膠三兩，煉淨白蜜三兩，瓷缸貯好，每日卯時挑服五六錢，開水送下。


此方為林下服食之大藥，肝氣不和之妙品。
貞、蓮二味，法二至以暗轉陰陽，佐以桑、麻為調風氣應候，播植生機，助以杞、菊，為升降之春秋，亦承流以宣化。
歸、芍辛酸，一通一泄，使無壅滯之情。
地黃、蒺藜，一填一養，不致肌虛之困，穭豆滋水息肝，南燭培元益氣，茯神、玉竹為營衛報使，橘紅、甘草為喉舌真司，阿膠濟水造成，激濁揚清之凜冽，蜂蜜百花釀就和風甘雨之仁慈。
服之不特調元卻老，且以見天地之生生有如是也。



<h2>心脾雙補丸</h2>
人參　元參　五味子　遠志肉　麥冬　茯神　酸棗仁　柏子仁　於朮　川貝　生甘草　苦桔梗　丹參　生地　川黃連　金蘋香附　硃砂

上為末，用桂圓肉熬膏代蜜，搗丸如彈子大，每晨嚼服一丸，開水送下。


經云：女子以心脾為立命之根，凡心脾氣鬱，鬱則從火。
久久不解，漸耗五陰。
特製此方，有通有補，允與丹溪、立齋諸公相頡頏者，方義蓋取人參養心，麥冬益心津，生地、丹參、元參益心陰，茯神、柏子、遠志安心神，五味、棗仁收心液，川連、甘草瀉心陽，桔梗利心氣，硃砂鎮心怯，白朮健脾陽，香附暢脾陰，川貝療脾郁，特重其數，以對待心脾二臟，龍眼代蜜，大補心血，甘草和脾。
丸如彈大，細嚼吞下，不致直趨下焦，其功倍著矣，名曰心脾雙補法。
治產後少腹結瘕。


人參　雲母粉　當歸　金鈴子　生地　吳茱萸　炒白芍　妙白川芎　乾漆　制香附　藕粉（生用）　老白韭根

上為末，真神麯糊丸綠豆大，每日百丸，空心開水服下。



<h2>附刊書札</h2>

<h2>其一</h2>
自親雅範，若飲醇醪，別來時憶清芬，不啻東野雲龍之感，緬想足下遠溯靈蘭。

近搜雜著，特開生民之壽域，實為濟世之慈航。
弟於斯道交情頗廣，未嘗有究心如足下者，欽佩之至，茲於夢琴仁弟處接奉朵雲，極承綺注，垂愛殷拳，深銘五內，並荷惠及瑤章，過獎太甚，益覺汗顏。
鄙人自愧才疏，碌碌奔走，三十年來，愁長鬢絲，皮寬腰帶，身如蕉而破碎，肘生柳以支離，燕影萍蹤，依然故我，不免為時光所笑人也。
拙著《瘟疫》一書，成於倉猝，筆墨荒蕪，豈堪行世，因承不棄，故敢布鼓於雷門，倘足下必欲付之梓人，務求深加斧政，去其瑕疵，集中尚有紕繆及字畫未真處，另呈裁正。
承錄校刻姓氏，得叨附驥，不勝欣幸，夢琴亦囑謝謝。



<h2>其二</h2>
執別逾歲，牋繒曠鬲，離逖之感，驅役魂夢，朗月照膽，清風吹懷，欽響靡涘，伏維足下業隆伯休，劬學著書，蓄之有素，救弊補偏，一歸於正。

方今耳塞豆者，何足語此!每與秋山兄言而嘆息，足下尋墜緒之茫茫，獨旁搜而遠紹，作中流之砥柱，回既倒之狂瀾，是以觸處生春，頌聲遍地，所謂無一夫不被其澤者也。
昨承托致秋山尺素，領悉靈蘭秘冊，盡付剞劂，活人壽世，流澤何窮。
恕輩指南有針，實堪領教，惟蒙以校刻之中，叨廁厠賤名，慚恧實甚，拳拳盛心，何以克當，感謝奚似。
倘刷印後，乞早賜讀是幸。
景星慶雲，先睹為快。



<h2>跋</h2>
銘奉吾師命，校訂《三家醫案》一書。
師於是書，幾經歲月，隨在蒐羅，輯往哲之良方，備臨時之寶鑑，案取揣摩，方留繩墨，斟今不致泥古，酌古即可通今。
於以公諸同好，不吝青囊，授之吾徒，遙傳丹灶，此濟世之盛心，指迷之寶筏也。
師近日又取徐靈胎所批《臨證指南》，重為刪訂，因華氏所刻，門類雖分，精粗交雜，爰復掃除繁蕪，務歸的當，庶使妙義顯呈，金針暗度，繼往開來，未始非吾師茲選啟其端也。
今於醫案告成，附識數語，以續請剞劂云。


<u>道光壬辰夏四月門人凌銘志於暖翠樓</u>

<script src='https://williamkpchan.github.io/LibDocs/readbook.js'></script>
<script>
var lazyLoadInstance = new LazyLoad({
    elements_selector: ".lazy"
    // ... more custom settings?
});
</script>
