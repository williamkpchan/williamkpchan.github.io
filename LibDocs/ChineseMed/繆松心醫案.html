<base target="_blank"><html><head><title>繆松心醫案</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = false;
  var topicEnd = ", ";
  var bookid = "繆松心醫案"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>繆松心醫案</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>

<h2>喘</h2>
潘　精氣不藏，喘息不寧，上下本自相關，勿睚而視之，更變生不測，慎之。
熟地　淡菜　巴杏　坎炁　麥冬　川貝
湯　因痰而喘，其病在肺。宜以利痰為主。
淡菜　蘇子　川貝　茯苓　蛤殼　杏仁　橘紅　瓦楞子　貓兒眼葉　大棗丸
曹　咳嗽氣喘，胸滿不得臥。（門人楊立方診）
枇杷葉　蘇梗汁　旋覆花　鯽魚膽　蟬衣　浮石　蛤殼　加紋銀一塊
松另給方：水邪未行，姑進豬苓湯。
黨參　豬苓　蛤殼　滑石　麥冬　茯苓　澤瀉　浮石

顏（63歲）　氣急咳嗆。
淡菜　巴杏　橘紅　麥冬　燕窩屑
轉方：原方加天花粉、燈心末。

孫（44歲）　氣易上逆，姑進白沙方。
生蛤殼　白浮石　蟬蛻　鯽魚膽　銀

蔣（58歲）　咳其則嘔，姑服白沙必效方。
生蛤殼（一兩）　白浮石（一錢）　鯽魚膽（一小匙）　蟬蛻（四分）　枇杷葉
轉方：嗆在藥上之毛，與藥無涉。
淡菜　川貝　巴杏　三味為末，梨膏和入，藕粉搗丸。

陳（38歲）　清晨痰咯不利。
黨參　焦術　炙草　橘紅　半夏　杏仁　浮石
轉方：痰隨氣易上逆。
生白朮　桂木　代赭石　半夏　牡蠣　澤瀉　杏仁　淡菜　浮石　茯苓
又：上之吐痰滑，則下之出也艱，使其出也易，則上之所吐頗不利，二者此難則彼易，制方極費心思。
蛤殼　浮石　蟬衣　蜂蜜　杏仁　雄豬肚
黃　病之起由乎氣血相搏，非不能食也。亦非火衰不運食也。病因乎氣，則易動而氣升，以順氣為主。氣與血不相離，則益陰制火又宜，先前方服貞元飲之得效以此也。仍宜以此立法。
熟地　淡菜　鬱金　橘紅　茯苓　當歸　炙草　沉香汁　半夏　蛤殼　加夜合花

<h2>不寐</h2>
閔　脈沉靜而不宣暢，故至夜宜靜而反動，《內經》謂：陽蹻盛，不得入於陰，故不寐。當體此意以行之，或中病機。
龍骨　琥珀　石菖蒲　遠志炭　半夏　棗仁　茯神　辰砂一塊，絳紗包，懸胎煮秫米先用甘瀾水煎。
某　兩眉之間，心之部也。心火動則眉間氣結，故不得寐。心為肝子，木火相應，耳鳴隨之，道相及也。宜滋陰之方。
首烏　生地　石決　川斛　棗仁　茯神　黃甘菊炭　丹皮炭

潘（63歲）　言之發也，根乎腎；不若聲之出也，由乎肺。《內經》之論協氣，其理甚明，當於此處微參之。
熟地（四錢）　懷山藥（炒，二錢）　茯苓（一錢五分）　麥冬（一錢五分）　益智（炒，三分）　萸肉（炒，二錢）　丹皮（炒，一錢五分）　澤瀉（一錢五分）　五味（一分）　蚪衣（三分）　鹽水拌細辛（三分）
復診：夜不能寐，心神尚未交。
六味丸　紫菀　蟬衣　服一劑後，去萸肉加棗仁。

<h2>失血</h2>陳（29歲）　痰中見紅，咽中微干。
細生地　杜仲　生筋　龜版　麥冬　梨肉　種石斛　續斷　鹿筋　當歸　木瓜　蛤殼　金毛狗脊　枇杷葉　石楠葉
轉方：右關欠圓潤，故飲食尚少，無升騰氣象。
黃鱔　砂仁　穀芽　冬蟲夏草　神麯　陳皮　花生　檀香泥
又：細生地　杜仲　當歸　木瓜　茜草　藕粉　黃鱔　牛筋　續斷　仙鶴草
又：血止而咳未已。
生地　龜版　杜仲　當歸　黃鱔　梨肉　北沙參　麥冬　續斷　地骨皮　牛筋　巴杏　鴨血炙桑枝　枇杷葉
蔣　失血後雖不至數，而乾咳無痰，火升不得臥，脈象虛數，皆屬氣火不下潛，真陰失守之所致。姑服大補陰丸。
炒熟地　龜版　黃柏　知母　北沙參　麥冬
王　燥火為患。
生地　龜版　知母　黃柏　天冬　麥冬　牛膝
汪　吐血頗多，卻從陽明來，今即於補中帶截法為妙。
黃耆　炙草　白芍　洋參　藕節　黃精　犀角　南棗　白綿紙灰
轉方：仍用前法，加入補陰之品。
生地　黃耆　藕汁　白芍　側柏葉　犀角　東洋角　麥冬　白綿紙灰
又：仍以前方增損。
犀角　東洋角　藕汁　側柏葉　茅根　生地　橘紅　麥冬　白芍

黃（28歲）　失血後腰痛。
熟地　天冬　豬膚　桑皮　地骨皮　潼沙苑　龜版　麥冬　沙參　杜仲　續斷
轉方：原方去桑皮、地骨皮，加蓮鬚、鰁膠、花粉，藕粉和丸。

葉（40歲）　咳嗽身熱。（門人楊立方診）
枇杷葉　桑葉　川貝　杏仁　橘紅　赤苓　青蒿　天花粉
松批：治肺不用重劑，最合治風溫之旨。但寒熱之轉甚，俱在下午以後，慮其陽入陰分，益留戀而不解，故改用升提以防之。方中去青蒿、花粉、橘紅，加葛根、桔梗。

程（29歲）　失血後咳嗆，脈象虛數，慮其火炎擾肺。
生地　豬膚　麥冬　沙參　桑皮　地骨皮
復診：證已減矣，可以進補。
熟地　黃柏　豬膚　沙參　龜版　知母　人中白
又：火猶上炎未已。
熟地　天冬　豬膚　生長生果　龜版　麥冬　蛤蜊
又：喉乾咳嗆。
熟地　歸身　炙草　半曲　橘紅　茯苓　豬膚　麥冬
趙（太倉）　飲邪常發，偶帶血出。飲症多溫藥，此以陰虛論，辛溫忌進。
熟地　淡菜　浮石　麥冬　川貝　蛤蜊殼
丁　血隨氣上湧，其勢甚猛，滋鎮大劑，姑進以卻其銳。
熟地　龜版　黃柏　知母　牡蠣　棋子鉛
轉方：原方去熟地、棋子鉛，加北沙參、女貞子。
趙　血症常發，宜於益陰中用堵截法。
熟地　龜版　麥冬　沙參　側柏葉　牡蠣　藕節炭
沈　瘧後咳嗆未止，並見血。
阿膠　料豆皮　枇杷葉　桑皮　巴杏　沙參
轉方：色夭不澤，精氣頗虧，宜實下焦。
鰻鯉丸　加熟地、側柏、人中白、龜版膠、沙參、淡菜、鰁膠、蓮鬚、貓頭鷹、湘蓮粉、豬脊髓為丸。
沈（26歲，嘉興）　血猶未淨，清晨仍於痰中帶血。
生地　麥冬　料豆皮　側柏葉　藕節炭　石斛
施（21歲，瀏河）　勞傷失血。
生地　料豆皮　黃耆　黃明膠　藕節　參三七汁

葉（47歲）　咳尚未止，而夢泄頗甚，四月內頻發二次，恐其下屢泄而上亦不能攝也。須固攝以斷泄為急務。
桑白皮　地骨皮　鰁膠　蓮鬚　豬脊髓　山藥　芡實　金櫻子　鱉甲　青蒿　白綿紙灰
復診：原方加龜版。
徐（24歲，盪口）　血之至也必胸中痛，或喉中痛，熱亦微，總為陰虛所致。
龜脊甲　青蒿子　蛤蜊連肉　白花百合　鱉甲　豬膚　沙參　白綿紙灰
丸方：氣分不足，患處在右，右主氣，氣為陽，陽微則營氣亦為之不充，當從中州調理，使穀氣充滿，元陽得以復振，真陰得以奮復。
黃耆　坎炁　熟地　鹿角膠　黃精　杜仲　當歸　杞子　棗仁　羊腰子　炙草　潼苑　菟餅　五味　羊尾　龜版膠　紫衣核桃
葉　右關脈弦搏，肝木乘旺，氣擾胃脘，痛微見紅，所由來也。心中悸動，夜間多汗，陰虛陽浮，治宜滋填固攝。
生地　石決明　棗仁　沙參　藕節　阿膠　淮小麥　麥冬　茯苓　白綿紙灰

林（56歲）　失血後咳而喘。
熟地　淡菜　坎炁　沙參　麥冬　牛膝　胡桃肉
復診：原方加棋子鉛、豬膚。
張（18歲，湖州）　嗆多則血見，每在清晨，病在肺也，而下根於腎。
熟地　淡菜　沙參　川石斛　陳皮　川貝
轉方：淡菜　沙參　料豆皮　川貝　側柏　豬膚　麥冬　熟地　女貞子　陳皮　藕汁　龜版　煎膏為丸。

李（25歲）　咳嗆不止。
豬膚　玉竹　杏仁　桑白　紫菀　橘紅

丁（21歲）　診脈短而數。經云：長則氣治，短則氣病，數則煩心。據經而論，氣不足而營分熱，虛者益之，熱者清之，兩得其平，斯可以治病。
玉竹　麥冬　甘蔗汁　川貝　料豆皮　十大功勞
馬（30歲，海寧）　胃脘痛後大失血，色紫微帶黑色，吐後痛漸減，則向之所云痛者，瘀者為患也。徒補難效，於補中寓通為妥。
東洋參　於術　歸身　棗仁　遠志炭　韭汁制軍　黃耆　炙草　木香　茯神　桂元肉搗丸。
馬（36歲，海寧）　前患血證後，右耳生一小毒，潰而不斂，此處為少陽經所行，水不足火有餘，少陽為遊部，動而不靜，故久而不愈也。治當壯陰以制虛陽，徐收其效為宜。
生地　黃菊　淡菜　元參　川貝　夏枯草　丹皮　料豆皮　阿膠　青蒿汁　桑葉　銀花　野菊花葉汁　牡蠣　鱉甲　黑芝麻　藕汁　阿膠烊化加白花百合搗丸。

高（18歲）　不華於色，營分已虛，奈何迅掃一切，以重傷津液也。我為培其陰，以乞靈於天一生氣。
熟地　懷山藥　茯苓　淡菜　麥冬　白芍　丹皮　澤瀉　燕窩

吳（28歲）　多痰善噫。
淡菜　蘇子　巴杏　蛤殼　川貝　枇杷葉　藕汁
轉方：清晨咳嗽痰多。
淡菜　川貝　巴杏　燕窩　青鹽半夏　橘紅　蛤殼　枇杷葉
又：咳從吐紅來，不可專治肺，現患脾泄。
穀芽　橘紅　杏仁　神麯　苡米　茯苓　木瓜
又：痰多氣逆不順。
枇杷葉　海浮石　金柑皮　川貝母　巴杏仁　藕汁
又：頭中微脹，多痰。
石決　蔞霜　浮石　蛤殼　川斛　川貝　橘紅
又：原方加甘菊炭、桑葉、丹皮。
又：胸中微痛，或因肝氣之升，血亦因之。用清潤法。
細生地　側柏葉　橘子筋　料豆皮　藕汁　巴杏
又：益氣化痰。
淡菜　川貝　藕汁　柿霜　北沙參　燕窩
又：原方加桐城秋石。
又：丸方。
石決明　蔞霜　浮石　川貝　巴杏　甘菊　丹皮　淡菜　蛤粉　橘紅　桑葉　花粉　柿霜　燕窩　煮丸。
周　失血之後卻不咳嗽，上傳之患，此時無庸慮及。但脈象見數而右關微搏，恐火邪侵犯中州，又不可不急為之防也。議進滋養方。
熟地　茅根　鱉甲　龜甲　沙參　扁豆　料豆皮　十大功勞
高　氣血平補。
人參　石決明　杜仲　蓮鬚　藕　麥冬　石斛　湘蓮　懷山藥

趙（32歲）　遇雨著寒，又復吐血，咳嗽，因於寒也。
落花生　青鹽陳皮　青鹽半夏　大茴香　洋蟲　冬蟲夏草　大麥冬

沈（20歲）　咳嗽痰中見紅，日晡寒熱。
膏方：十大功勞葉（一斤）、紅棗（半斤），加豬膚（六兩），刮淨去油，煎之再撇油，徐入十大功勞、紅棗同煎膏。

顏（62歲）　感燥火而失血，宜潤肺以滋化源。
生地　阿膠　藕節　側柏　麥冬　北沙參　如交節氣，加白綿紙灰十張。

蒯（33歲）　鼻血不已，甚至於吐。少陰陽明俱有責焉。用大補陰法。
熟地　知母　犀角　女貞子　人中白　龜版　黃柏　黑山梔　藕節　藕粉煮漿和丸，淡鹽湯送下。
復診：心火上乘肺，故痛。
阿膠　雞子黃　淡芩　白芍　淮麥　川連
吳　痰中仍帶血出。
蛤殼　浮石　蟬殼　蔞霜　藕汁　川貝　柿餅炭　白綿　紙灰

<h2>咳</h2>張（51歲）　咳嗆未緩。
黃耆　北沙參　川貝　巴杏　麥冬　扁豆　浮石　豬膚

姚（21歲）　素體陰虧，更兼暑熱侵肺，咳嗆痛癢，無處不病，治法不易。
桑白皮　鮮地骨皮　北沙參　淮山藥　蓮心　燕窩　豬膚
復診：原方加制黑芝麻（三錢），北五味（一錢），益智（二錢），同黑芝麻（一兩）炒好，須揀去五味、益智。

周（48歲）　口中津液乾枯，當於液中求之。
豬膚（一兩）　柿霜（一錢）　龜版膠（一錢）　燕窩（一錢）

沈（17歲）　飲食如常，而脈象少生動之氣，雖咳嗽未久，亦當為未雨綢繆之計。
枇杷葉　淡菜　料豆皮　巴杏　川貝　桑白皮　玉竹
轉丸方：脈神未旺者，以精氣未充故也。
淡菜　川貝　鰁膠　連須　龜膠　豆皮　黃鱔　懷山藥　湘蓮　茯苓　菟餅　玉竹　麥冬　落花生　為末，龜膠烊化，和入豬脊髓（四兩），拌入和丸。

陳（38歲）　清晨痰咯不利。
六君去茯苓，加浮石、杏仁、淡菜。
張　脈數而寸尤甚，口乾燥，便溏泄，手、足太陰皆病。先宜調和二臟。
豬膚　十大功勞　蓮肉　扁豆　麥冬　天冬　北沙參　懷山藥　芡實　糯稻根鬚
歐陽（28歲，揚州）　痰之起伏，根乎火之升降，治法即從此推詳。
淡菜（四錢，漂）　生蛤殼（五錢，打小塊）　茯苓（三錢，塊）　海浮石（一錢）　橘紅（一錢）　杞子炭（二錢）　韭根（三錢）　紫石英（五錢）　沉香汁（三分，磨汁）　元武頭（三錢，炙）
又：加豬尾骨（一兩）　秋石、青蒿根（三錢），煎湯去油淨。

<h2>咽乾</h2>
羊　咽中干痛，以意治之。
蛤殼（一兩）　花粉（一錢五分）　竹捲心（七葉）　三味煎湯去渣，取湯泡旗槍茶葉一撮，橄欖（三個）搗爛，蓮心（七個），如茶飲。

朱（17歲）　咽痛腹痛，是上下交徵，治法因不易。
川貝　人中白　煨栗子　生蘄艾　水飛青黛　柿霜　楂炭　茯苓
復診丸方：豬臍肉（四兩，洗）　蘄艾（三錢）　臍帶（一條，漂）　煨栗子（三兩）　小茴香（三錢，炒）　均煮爛，焙乾磨末，炒楂炭（二兩）　炒菟餅（一兩）　炒黑防風（二錢）　真藕粉和丸。
又丸方：天花粉（一兩）　柿餅炭（二兩）　蛤粉（五錢）　濂珠（三錢，研）　青黛（五錢，研）　人中白（七錢，漂淡）　仍用藕粉漿泛丸。

廉（37歲）　咳由陰傷，且吐涎沫頗多，咽中乾燥，勢所必然耳。
豬膚一兩，刮淨去油，入山藥一兩，煎湯聽用。燕窩一錢五分煎爛收膏，後入豬膚汁再收。人中白七錢，秋石三錢，用少許和入豬膚燕窩膏內，代鹽服。

<h2>陰虧</h2>
汪　證入三陰，有寒無熱，肌肉瞤動，仿救逆法。
桂枝　石決　茯神　南棗　炙草　小麥　姜
盛　真陰素虧，故所見之證，多在三陰。
熟地　淡菜　棗仁　辰砂拌麥冬　石決　川斛　茯神　北小麥
又丸方：料豆皮　淡菜　茯神　石決明　熟地　天冬　棗仁　龜版　阿膠烊化和丸，外用人中白、濂珠、青黛、燈心辰砂，加嘉定花粉，和蜜水泛為丸。
韓　下易矢氣，不納也。宜益腎而歸於肺。
丸方：熟地　菟餅　鹿角膠　杞炭　遠志　懷山藥　補骨脂　萸肉　杜仲　五味　棗仁　紫衣胡桃　麥粉漿丸。
顧　先天不足，恐成虛損。
丸方：熟地　鹿腦　虎脛骨　菟餅　萸肉　河車　鹿茸　杞子炭　杜仲　懷山藥　牛骨髓　羊骨髓　豬脊髓
張　肝腎之陰不足，滋填固攝是議。
熟地　杞子　牡蠣　棗仁　五味　菟絲　天冬　柏仁
又丸方：從煎方中加入霞天膠、麥冬、阿膠、山藥漿丸。
某　大小便不禁，主腎氣不攝納，填補下焦為急務。
熟地　鹿角霜　補骨脂　北五味　益智仁　坎炁　菟絲　杜仲　桑螵蛸
徐　攝腎氣入下焦。
坎炁　浮石　桑螵蛸　荷葉蒂　黃繭子　益智　蛤殼
復診：從中下同治。
熟地　海浮石　桑螵蛸　荷葉蒂　蠶蛾　坎炁　生蛤殼　霞天膠
範　元陽元陰久已弗充，滋補使之漸長。
炒熟地　杞子炭　羊脊髓　當歸　青鹽陳皮　麥冬　杜仲　蓯蓉　巴戟　鹿角霜
沈（太倉）　腰痛在夜子後，是由督陽不升，其治在腎。
熟地　鹿角膠　菟絲子　杜仲　核桃　鹿角霜　補骨脂　柏子仁　羊腰子
徐　脈小弱，陽浮易動，從督脈上升，心中震盪，驚惕不寧，治以填鎮固攝。
熟地　牡蠣　龍齒　棗仁　紫石英　淮麥　龜版　石決　飛金　柏仁　辰砂　茯神　鹽水炒黃柏
程　先天稟賦不足，右腰脅頗痛，左脊骨忽高起，大有損象，急宜治之。
熟地　杜仲　菟絲　川斛　河車　茯苓　羊左背脊骨
某　元氣弱不振，心動神移，宜大補氣血。
熟地　杞子　辰砂　茯苓　菟絲　龜版　柏子仁　人參　杜仲　棗仁　淮麥　沙苑　南棗　龍骨　牡蠣　紫石英　飛金箔

<h2>中暑</h2>
陸　暑熱侵肺，心中頗熱。
竹捲心　蘆根　連翹　花粉　藕汁　北沙參　加菩提珠根
轉方：下體午後熱，肝氣亦為之動。
鮮荷梗　新絳　藕汁　蘇梗汁　絲瓜絡　木通　路路通
又：用瀉白法。
桑皮　地骨皮　燕窩　川貝　白蜜　枇杷葉

<h2>瘧</h2>
袁　三瘧未止，用三甲煎。
首烏　龜背甲　於術　橘紅　茯苓　鱉甲　穿山甲　青皮　半夏

顧（46歲）　寒熱連綿，已及一載。（門人蔣星墀診）
冬朮　豆卷　茯苓　炙草　桂木　橘餅　姜　棗
松批：所用極中要害，但立方尚未能入虎穴而得虎子。故增數味以探之。
原方去炙草，加地龍、鹿角霜、穿山甲。

秦（27歲）　間日瘧至渴飲，是暑瘧。
荷葉邊　連翹　桔梗　白通草　竹捲心　蔞根　枳殼
朱　瘧久但熱不寒，此謂癉瘧。用檳鱉散治之。
檳榔汁　烏梅　生麥芽　鱉甲　橘核　茯苓塊
轉方：鱉甲　牡蠣　香櫞　青皮汁　當歸　首烏　麥芽
濕比於陰，瘧入於陰，其髮間日，其為氣深，其道遠。比於陰者，比產於水，不能引而上之，出於高表，焉能制此伏邪，發於機先者乎？故尊方雖極深研，未能洞中竅會者，此也。姑擬一方，以察病機之所向。
青蒿（一錢）　大豆卷（二錢）　茯苓（二錢）　地龍（一錢，炙）　釜下土（三錢）　鮮荷梗（三錢）　豬苓（一錢）　蟬衣（三分）　蠶蛾（一個）　蜜蜂（二個）　桑螵蛸殼（一錢）　此亦搜絡之法。

繆（22歲）　寒熱一日數發，因虛而致。
當歸　炙草　穀芽　苡米　大麥仁　黃鱔　砂仁　陳皮
李　脈小而數，但熱不寒，汗多渴飲，與竹葉石膏湯加桂枝。
竹葉　生石膏　麥冬　知母　半夏　炙草　桂枝
韓　病在少陽陽明。
大豆卷　麥芽　杏仁　川貝　神麯　枇杷葉　葛根　通草

周（73歲）　寒熱後，下身皆浮腫，便溏溲數。
生於術　豬苓　赤苓　桂枝　澤瀉　大腹絨
四大人（蘇織造）　瘧久不止，又復下痢，偶食即如廁厠，是邪既下陷，又復穀氣下流肝腎，非輕證也。宜大劑升陽固攝。
人參（五錢）　製附子（七分）　炙甘草（五分）　肉果（一錢，煨）　補骨脂（一錢，炒）　鹿茸（一錢五分）　炮薑炭（七分）　炒於術（三錢）　木香（一錢）　赤石脂（一兩）　煎湯代水。
復診：諸證已稍減，煎方去赤石脂、加釜蓋木一兩。生穀芽一兩，煎湯代水，一劑大減。

<h2>痢</h2>
徐　久痢不痊。
理中丸　白朮　炮姜　黨參　砂仁　炙草　木香　二神丸　原方和勻服。
朱　痢已二十日，晚服清靈丸，暑濕之邪亦已盪滌，宜扶脾胃正氣，勿使下陷為穩。
焦術　炒丹皮　厚朴　蘄艾葉　茯苓　炒芍　炙草　楂炭　煨木香

高（71歲）　痢經二載，裡急後重。（門人顧祖庚診）
白朮　廣皮　白芍　炙草　秦皮　荷葉　楂炭　紅曲
松另給方：黃鱔　紅曲。

尤（9歲）　未便腹痛，既便腹痛，則無往而非痛矣。推原其故，全在營氣之傷，當應脾陰中求之。
砂仁　白芍　扁豆　雞內金　大麥粉漿丸。楂炭　炙草　紅曲　黃鱔

蔣（19歲）　身熱泄瀉，肛門脹痛，濕歸下焦。
葛根　茯苓　神麯　蟬殼　桔梗　豆卷　苡米　荷梗

劉（17歲）　大便溏薄，小便黃赤而短，午後發，口渴咳嗽，伏暑為病。據述只有此子，聞之凜然。
大豆卷　荷梗　枳殼　菩提珠根　竹捲心　桔梗　通草
金　痢，痛甚下墜，色微白。
柴胡（四分）　生白朮（一錢五分）　白芍（一錢五分）　薤白（三錢，另煎衝入）　枳實（一錢，炒）　厚朴（一錢五分）　炙草（三分）
轉方：痢頻數，微見紅，裡急後重。
生白朮（一錢五分）　厚朴（一錢五分）　荷蒂（二個）　木香汁（三分，磨沖）　升麻（七分）　楂炭（三錢）　赤苓（三錢）　服二劑，痢大減。
今歲上半年，燥金司天，燥與熱同氣。
下半年，少陰在泉，令火酷甚。雖濕少熱多，究屬土運，熱氣未能暢達。經曰：火鬱發之。不發恐其已陷而愈下愈深也。治此證，以寒熱濕中為主，時醫一見此證，以白頭翁湯為套方，不問屬何經絡，殊為背謬者哉。
桐縣　下痢，一晝夜一百餘次，不能食。
柴胡（四分）　羌活（三分）　川芎（四分）　枳殼（一錢）　加生穀芽（一兩）　前胡（三分）　獨活（三分）　桔梗（四分）　厚朴（一錢）
復診：柴胡（三分）　生白朮（一錢）　白芍（一錢）　黃芩（八分）　炒山楂（一錢）　枳實（一錢）　厚朴（一錢五分）　炙草（三分）　秦皮（一錢，炒）
又：煨葛根（一錢）　生白朮（一錢五分）　白芍（一錢）　木香（三分，磨）　蘄艾炭（五分）　升麻（五分）　厚朴（一錢）　炙草（三分）　楂炭（三錢）　荷蒂（二個）　釜蓋木（五錢）　茯苓（三錢）　生穀芽（五錢）
又：肛門熱，舌尖微紅。原方加炒黃芩（八分）。
又：舌紅甚，暑邪由內外達。用葛根黃連黃芩湯加味。照前方再加炒黃連三分，黃芩減一分，不用釜蓋木。
又：舌尖漸淡，舌微干，傷陰也。
白芍（一錢五分）　炙草（五分）　阿膠（一錢，蛤粉炒）　丹皮（一錢）　黃蠟（五錢）　荷蒂（二個）　加藕節炭（三錢）
又：熟地（三錢）　白芍（一錢五分，炒）　炙草（五分）　山藥（三錢）　阿膠（一錢五分，蛤粉炒）　黃蠟（三錢）　烏梅（一個）　穀芽（三錢）　荷蒂（三個，泡湯煎藥）
張（女）　余至時，門人周蘊石在坐，出所治張方，以下痢不止，手足厥逆，用附子理中，合茱萸、大棗、白芍，服後神氣略定，痢稍緩。余謂此方極中病機，可仍服之，俟明日再議。孰知服後病忽增重，下痢日夜不止，面赤戴陽，神昏譫語，諸惡畢集。余制此方與之，服後痢乃止，辰粥四盂，神氣寧靜，脈亦循經，大是奇事。
人參（五分）　桂枝木（六分）　炙草（四分）　青花龍骨（四錢）　附子（四分，泡）　制於術（一錢）　炮薑炭（六分）　左牡蠣（七分）　加大棗（二枚）　赤石脂（五錢）　糯米（三錢，絹包）　硃砂（一塊，五六錢重，紅絹包懸胎煮煎湯代水）
錄張女病原方案：下痢不止，面赤戴陽，神昏譫語，循衣摸床，撮空理線，左脈中部短促而急，恐其下痢亡陰，神魂飛越，岌岌乎有難返之勢矣。今議進救逆法，加參、附、術以收拾飛越之虛陽，以桃花湯固攝下焦。攔截去路，急存耗散之陰精，少厥同治。斷鰲正極，在此一戰，以冀挽回於萬一，此亦不得已之極思耳。

<h2>風熱</h2>徐（12歲）　肺氣膹郁，即是致病之由。發時耳目俱作癢，又合之大便之堅燥，已曉然矣。
石決明　杷葉　桑葉　大蚌殼　豬肺連管入石膏煮。

朱（29歲）　牙齦血出，又鼻衄，抵暮熱而無汗。
麻黃　杏仁　石膏　生草　半夏　橘紅　桂枝
吳　寒熱已微，似病漸愈，但據證則指頭寒，脈微欲絕，神氣倦怠。仲聖所謂少陰病也。危機已兆，恐地水火風，猝來莫御，將若之何？姑擬一方。
淡附子（三錢）　蔥白（三寸）　乾薑（二分）　紫石英（八錢）　茯神（三錢）　淮麥（三錢）　熟地（四錢）　麥冬（二錢）　泡湯煎藥。俟湯泡轉黃，即用煎成藥汁再衝入熱童便大半酒杯，豬膽汁一小匙。
轉方：服藥後兩手已溫，脈微已現，陰分轉陽，屬吉兆。但胃腑未通，津液未復，邪熱劫陰，正賴調理，危然後安，談何容易。今姑擬益陰通腑方。
川鬱金（三分）　生香附汁（四分）　沉香汁（三分）　枳實汁（四分）　玫瑰花露磨熟地（四兩）　麥冬（二錢）　泡湯和入四磨汁內飲之。

顏（62歲）　寒去而熱未去，究竟溫邪猶存，滋藥與邪相比黏而難脫。姑緩之，使肺得清化之權，何如？
枇杷葉（三錢）　生蛤殼（五錢）　杏仁（一錢，去皮尖）　白浮石（一錢）　冬桑葉（一錢）　蟬蛻（四分）　川貝（一錢五分）　加紋銀一塊
鄭（洞庭）　內有鬱熱在絡，留鼻之左邊，交額中。觸外風則內風亦動，故在外凜凜惡風，而皮膚以內卻熱也。病機冗雜，治法不易。
生地（三錢）　炒黃柏（七分）　防風（七分）　淡芩（七分）　玉竹（一錢五分）　龜版（三錢，刮白）　鹽水炒知母（一錢）　黃耆（一錢五分）　桑葉（一錢）　淡菜（三錢，漂）　鮮地骨皮（二錢）　黃甘菊炭（一錢，去蒂）　炒丹皮（八分）　生左牡蠣（三錢）　夏枯草花（一錢五分）
張　鼻塞有涕，天氣晴和則愈。
紫菀　麥冬　蟬蛻　花粉　細辛　羊腦和丸

<h2>木乘土</h2>孫（55歲）　食入脘脹嘔惡，大半夏湯加味。
半夏　黨參　白蜜　吳萸　薑汁　附子

徐（20歲）　胸悶，嘔吐噯氣。
棗仁　石決明　砂仁殼　益智仁　茯神　龍齒　生香附　紅豆蔻

宋（34歲）　痛在中脘，中脘乃陰陽交界，濁氣不降。（門人蔣星墀診）
冬朮　茯苓　炙草　陳皮　吳萸　丁香　楂肉　香附　砂仁
松批：此仲聖進退黃連之所作也。
夏　腹硬不痛，其痛在脘，食谷則痛。
黃鱔（炒鬆）　雞內金　楂炭　蒼耳子　香櫞　砂仁　紅曲　茯苓
王　肝脈滯而澀，是肝氣鬱，鬱則風不宣暢，焉能發鳴？當借金以開之。
蛤殼　蟬衣（上半截）　鯽魚膽　桔梗　枇杷葉　浮石
轉方：金不發聲，再為之鼓動其氣。
麥冬　蟬蛻　荷蒂　桔梗　坎炁　熟地
計　肝邪因飲挾氣上逆，必助金以制之。
蛤殼　鯽魚膽　浮石　蟬衣　紋銀　枇杷葉
復診：原方加牡蠣、蔞霜，去蛤殼。
又：再從肝胃治。
旋覆花　代赭石　半夏　茯苓　枇杷葉　蔞霜
又：川貝母　地骨皮　蔞霜　杏仁　桑白皮　茯苓　枇杷葉
又：熟地　茯苓　半夏　紫石英　當歸　炙草　橘紅　沉香汁
又：食噎不下，再思一法治之。
旋覆花（一錢）　雞谷袋（一個，泥塗煨）　白蜜（三錢）　代赭石（三錢）　蟾蜍喉管（一個，泥塗煨）　蜜蜂（三個）
趙　素有胃寒，今食不能下，用建中法。
桂枝　炙草　公丁香　當歸　南棗　煨姜　智仁　紅曲　橘餅皮
轉方：胸中未開。
半夏　冬蟲夏草　烏藥汁　落花生　橘紅　大茴香　沉香汁　鍋巴
嚴　天道左升而右降，人身一小天地，亦左升而右降。故肝之位在左，其氣常行於右。今營分大傷，絡脈不營，是以動作而皆痛。治先調營為主。
鮮荷梗　旋覆花　南花粉　新絳　絲瓜絡　藕　蓮子肉　茯苓
繆　食入未能運化。
焦術　菟餅　陳皮　香櫞　大棗　砂仁
楊　肝木犯胃。
神麯　枳實　砂仁　鉤鉤　陳皮　雞內金　木香　木瓜

沈（55歲）　氣阻食不下，則噎而嘔。從肝胃不調治。
旋覆花　半夏　陳香櫞　沉香汁　代赭石　茯苓　橘紅
轉方：加熟地、茅山蒼朮，米泔水浸刮淨皮，飯上蒸。
張　脅脹之甚，則嘔不納穀，胃受肝收戕，不更衣者七八日。肝邪不得泄，寒邪礙胃。辛燥不受，治法最難。
人參（五分）　柏子仁（二錢）　蘇梗汁（三分，人乳磨）　松子仁（二錢）　加紋銀　新絳（一錢五分）　楂肉（二錢）　橘子絡（七分）　橘紅（五分）
轉方：大便既行，腑氣已通，不食仍如故，而昨夜安眠達旦，脹滿漸平，較前為安適。
原方去松柏仁，加鮮稻頭（四錢）　荷葉梗（三四寸）
顧　午前食飯不噎，午後食粥反噎，是午前以陽動而得運，午後陰漸盛而得合象也。立方宜從此著想。
冬蟲夏草（一錢，炒香）　雞腸（一條）　白蜜（三錢）　牛酥（三錢）　沉香汁（三分，磨沖。石磨鐵心，燒紅投藥中）

蔣（41歲）　右腹仍痛且脹。
當歸　杞炭　吳萸　桂枝　小茴香　白芍　細辛　橘核　木通　韭根鬚

童（67歲）　進食不能安穀，是噎膈之象。據述嘔痰廢食，初不知膈深之如是也。古來成方，用之絕不見效，姑以意為之。
白蜜（三錢）　蜜蜂（二個，研）　桑蟲（二條，研）　戌腹糧（二錢，漂洗）　雞谷袋（一錢，研泥塗炙）

劉（38歲）　身腹俱痛，兼之嘔惡。
生益智（一錢）　新會（一錢）　厚朴（一錢）　藿香（五分）　半夏（一錢五分）　姜（一錢）
陶　食後即噫，意欲大便，中弱不升。
東洋參　豆蔻　淡蓯蓉　菟餅　砂仁　大麥粉漿丸
錢　溫中之劑，最合病情。
東洋參　炮姜　半夏　益智仁　於術　炙草　茯苓　白蜜
丸方：熟地　炙草　菟餅　於術　肉桂　鹿角膠　當歸　杞子　杜仲　蓯蓉　羊內腎　青鹽　為淨末，羊內腎同鹿角膠搗丸。

郝（32歲）　診脈小弱，時吐蛔。風入胃，七日而生蟲。脾胃得溫則伏，氣塞則上出而嘔。用藥以辛酸為主，苦味為輔。殺蟲之品，又次之。
於術　淡姜　烏梅　淡附子　金鈴子　甘草　蜀漆　白芍　當歸　加使君熟末調入。
左　肝腎之陽俱不足，故食後鮮運，議進雙補方。
丸方：制於術　黃牛肉粉　萸肉　肉果　補骨脂　車前子　菟餅　巴戟肉　懷山藥　砂仁　廣木香　五味子　廣皮　麥粉和丸。

<h2>肝風</h2>
楊　風陽鼓動，以靜鎮之。
丸方：熟地　石決明　木瓜　料豆皮　茯神　紫石英　阿膠　左牡蠣　甘菊　血餘　棗仁（炒）　麥冬　將阿膠烊化，和入藕粉，煮漿為丸。
程　風陽鼓動，右手足筋脈抽引。治宜養營熄風。
熟地黃　黃甘菊　牛筋　木瓜　歸身　桑枝　石決明　杞子炭　鹿筋　杜仲　首烏
某　筋脈抽掣，風陽鼓動。
熟地　牡蠣　杜仲　黃菊　遠志　鹿筋　鴨血桑枝　首烏　石決明　杞炭　丹皮　辰砂　茯神　半夏

申（50歲）　所謂麻木眩暈者，全是肝虛之症。即胸悶一節，亦屬正虛邪擾。刮痧從肺稍泄，與正無裨，恐其因開泄而驟致氣升厥，不可為其所惑。
石決明　鬱金　細生地　龍齒　淮麥　橘紅　川石斛　辰茯神　阿膠　川貝　黃菊　鉤鉤
蔣　氣似浮，故脈不得沉而降，氣亦隨之。
制首烏　鹿頭骨　黃甘菊　黃耆　白芍藥
炒防風　益智仁　炙草　石決明　沉香汁
王　兩足筋脈時攻痛。攻之甚，頭且暈。
炒熟地　阿膠　鴨血炙桑枝　黃甘菊　川石斛　石決明　鴨血炙豬蹄筋　杜仲　木瓜
復診：加生左牡蠣、龜版。
張　病發神昏，宜用鎮靜之方。
生地　石決　龍齒　川斛　沉香汁　牡蠣　淮麥　茯神　柏子仁
祝（崇明）　據述平素以筋脈牽引為舒暢，惟輕則適。
肝之性曲直，喜條達也。過重則抽掣太甚，下之海底必微濕，濕少則稍安，多則周身不適，如有物為之遮蔽。又若摳進，必口中大氣為之一噓，方為之廓然，此風陽之鼓動，燥火升騰也。其在經曰神，在天為風，在地為木，在體為筋，在臟為肝，在變動為握。握，搐搦也。火盛水衰，風隨火動，所謂火空則發也。海底之濕，肝火之盛，子盜母氣也。昨小便失溺不禁，厥逆隨至，危機已著。今搐搦不已，苟非大劑滋培鎮攝，暴脫可虞。今據理立方，以審察病機之所向。
炒枯熟地（七錢）　生左牡蠣（一兩六錢）　麥冬（三錢）　川石斛（三錢）　沉香汁（三分）　加紋銀（二兩）　炒黑棗仁（三錢）　大條人參（一錢五分）　九孔石決明（一兩）　北五味（七分）　辰茯神（三錢）
復診：神氣漸安，即從前方損益。
原方加天冬（一錢五分）　阿膠（一錢，研調）　濂珠末（五分）
又：心中如雲霧遮蔽，全是氣火挾痰。
加風米飲湯。又用遠志、柏仁霜、水飛辰砂、豬心血丸，服一錢五分，煎藥送下。
福大人　左右兩關洪而有力，右關屬胃，胃火有餘，則上侵肺部，左關屬肝，肝火有餘，則上注心中。丹溪氣有餘便是火，則益陰清火，是治心火之大法。方用金匱麥冬湯加減。
熟地（三錢）　麥冬（二錢）　黑棗仁（二錢）　茯神（二錢）　黑殼建蓮（二錢五分）　南花粉（一錢五分）　炙草（三分）

倪（40歲）　風消之證。
竹捲心　淮麥　蘆根　炙草　南棗　牡蠣
程　肝虛，火易上升為患。
石決　石斛　茯神　鮮蓮子　麥冬　杜仲　北沙參　淮山藥　豬脊髓
復診：脈象帶數，咳甚則肺氣阻抑，便溏則胃陽不宣，土金俱病。宜以神農上品之藥治之。方與中宮有裨。
黃鱔　懷山藥　砂仁　燕窩　大麥仁　鍋巴　玉竹
丸方：炒黃鱔　懷山藥　建蓮肉　苡米仁　芡實　扁豆　茯苓　白芍　穀芽　砂仁　為淨末。燕窩三兩，煮爛和入，豬膚膏六兩和丸。每服四錢。

王（22歲）　胸痞心嘈。
淮麥　南棗　炙草　龍骨　沉香汁　茯神　棗仁
翁　瘰癧，是肝膽火上炎為患。
淡菜　元參　牡蠣　川貝　四味為末，夏枯草煎湯成膏為丸。
顧　風陽鼓動，脈顯其形。
丸方：熟地　龍骨　黃明膠　河車　茯神　鰁膠　首烏　辰砂　棗仁　牡蠣　石決　菟餅　杜仲　羊腰子　羊尾

周（34歲）　耳聽稍窒於用，以耳鳴為之蔽也。據證或因乎外邪，但以鳴而斷，在陽浮而動，不能不責之於陰虧。治以滋填為主。
熟地　石決明　黃甘菊　丹皮　磁石　牛膝
復診：眩暈內熱。
熟地　料豆皮　牡蠣　石決　菊花　鉤鉤　棗仁　辰砂　茯苓

王（35歲）　肝腎之氣升則不得臥，兩足無力，下焦宜填宜固。
熟地　棗仁　龍齒　柏仁　麥冬　牛筋　鰁膠　茯神
嚴　診脈肝火有餘，腎水不足以致，反並於陽明而益旺，右關之火，所由來也。治宜壯陰和陽。
熟地　天冬　鰁膠　山藥　霞天膠　橘紅　生地　麥冬　淡菜　蓮心　為淨末，用鱉一個煎膠，去渣代蜜和丸。
丁（女）　火易浮動，非上升即下降，疼痛不已，最難治療。
燕窩　淡菜　川貝　黃明膠　蝸牛　人中白　濂珠　土貝　刺蝟皮　龜版　天花粉煮漿和丸。

孫（51歲）　真陽易於上升，即從陽引之亦不能降，桂七味等劑，姑置之。
熟地　茯神　棗仁　澤瀉　萸肉　懷山藥　龍齒　牡蠣　丹皮　琥珀　藕粉和丸。

<h2>瘕</h2>
俞　瘕據其右，以誤服柴胡致動肝邪，衝突為患。以柔制剛，使漸即平和為穩。
淡菜　蛤殼　牡蠣　地慄　海蛇　楂炭

範（59歲）　腹中有瘕，經來攻痛，大便溏泄。
白朮　菟絲　大茴　小茴　葫蘆巴　韭根鬚

鄒（22歲）　風塊未消，右肋時痛。
旋覆花　新絳　杷葉　荊芥　青蔥　香附　當歸

邱（33歲）　臍旁結瘕連及少腹。（門人朱應階診）
熟地　歸身　炙草　杞子炭　紫石英　沉香汁　橘核　楂炭
松批：極類臟結，以此方借治，頗合機宜。
高　胸痞且脹，用小陷胸法。
栝蔞仁　枳實　半夏　川連　杏仁
孫　物有不可化者，有化則俱化者。歷治勿效，可化乎，不可化乎！當從其難化處參之。
蒼朮（一錢，米泔浸）　枸杞子（二錢）　紫石英（七錢）　沉香汁（三分）　熟地（三錢，三味同炒）　地慄（三個）　海䖳（五錢）
顧　嘔逆，有瘕上攻，肝病也。嘔時喜冷飲，口中乾，眩暈，因風挾火上行，肝火之變動處，此以前之所無。
當歸（一錢五分）　龍骨（三錢，打碎）　吳茱萸（三分，泡淡）　金鈴子肉（一錢五分，炒）　白芍（一錢五分，炒）　桂枝（七分）　細辛（三分）　小茴香（一錢，炒黑）　杞炭（三錢）　沉香（四分，磨沖）　烏藥（一錢）　肉桂（三分，去皮）　木通（一錢）

吳（35歲）　調和肝胃治。
白朮　香櫞皮　青皮　廣皮　地慄　雞內金　瓦楞子　半曲　砂仁　穀芽

<h2>臌</h2>
李　腎陽衰微，水聚成脹。真武湯主之，天真丹亦主之。
生於術　茯苓　淡附子　白芍　乾薑　晨服天真丹二錢。
嚴　腹中微膨。
生白朮　砂仁　厚朴　木香　神麯　木瓜　茯苓　苡米仁
楊　腹脹不減。
柴胡　枳實　白芍　炙草　薤白　煎送小溫中丸二錢

張（52歲）　督陽不升，肝絡不通，以致氣阻漸脹。治當以崇本為主。
濟生腎氣丸全料，加入毛鹿角二兩，炒小茴香一兩。
僧　單腹脹有瘕作痛，脈小無力。
禹餘糧丸每服一錢五分。

譚（51歲）　（門人顧祖瘐診）
旋覆花　阿膠　滑石　通草　冬瓜子　枇杷葉　豬苓　茯苓　杏仁　大腹皮
松批：加之力太重，氣並於下，上遂不足矣。宜從降中寓納，用宋時本草方。
蛤殼　豬苓　茯苓　澤瀉
朱（21歲，海門）　為脹為硬，全是虛氣所為。今姑用一方探之。
熟地　當歸　炙草　杞炭　砂仁　杜仲　菟絲餅　沉香汁
僧　氣虛皮膚易於暴腫。用養營法調之。
熟地　黃耆　黨參　白朮　炙草　陳皮　當歸　白芍

顧（51歲）　腹腫足冷，氣衝咳嗽。
濟生腎氣丸。

<h2>濕</h2>
徐天柱（德清榜眼）　真陽衰弱，不能運行周身，濕阻經絡，氣分凝滯。頭至腰背側及兩肩，皆陽氣流行之地，一有所阻，為痿弱，為痹痛，諸病百出矣。治斯證，固在溫補，而溫燥太過，又慮其化熱。濕熱甚則風生燥，濕氣之流弊不至此不止，宜以建中助陽補心為主帥，驅濕通絡為裨將，清熱熄風為遊騎，合而行之，步伐整齊，方可奏功矣。
生於術（四兩，曬）　首烏（四兩，蒸曬）　丹參（一兩，豬心血拌，炒黑）　蒼朮（二兩，米泔水浸，刮去皮毛，蒸）　柏仁霜（五錢）　黑芝麻（四兩，蒸）　當歸（二兩，炒）　益智仁（一兩，鹽水炒）　沉香（五錢，不經火）　毛鹿角（二兩，去毛酥炙）　棗仁（二兩，炒）　遠志（五錢）　龍骨（一兩，煅研）　菟絲子（二兩）　補骨脂（二兩，炮炒）　桑螵蛸（二兩，炙）　蛤蚧（一兩，去目足，酥炙）　白蒺藜（一兩，去刺炒）　杜仲（三兩）　潼沙苑（二兩，炒）　萆薢（一兩，曬）　五加皮（一兩五錢）　仙靈脾（一兩五錢，羊脂炙）　白麻骨（一兩）　石南葉（一兩五錢，炙）　黃甘菊（二兩，去蒂）　金毛狗脊（一兩五錢，去毛，炙）　桑葉（二兩，曬）　荷葉（二兩）　茯苓（二兩，曬）　蓮鬚（二兩，焙）　為淨末，羊肉外腎煮爛，加炒黑大小茴香（二兩），搗丸。
唐　寒濕為災，遊行痹病，郁久化風，三氣成痛，以宣通為主。
桑葉　萆薢　海桐皮　白麻骨　料豆皮　芝麻　木瓜　茯神木　川通草　苡米仁
楊　病因濕熱侵入陰分，用仲聖治溫邪入少陰法。宣通氣機。
阿膠　澤瀉　茯苓　豬苓　牡蠣　蛤殼
匡　寒熱起自舊年十一月，足脛浮腫，濕熱凝滯不化。
大豆卷　白朮　萆薢　桐皮　木瓜　茯神　獨活　地龍　菩提珠根
俞　飲邪盤踞，姑進紅豆丸。
紅豆蔻　母丁香　胡椒　砂仁　四味和丸，大棗一個去核，納入丸藥一粒，飯上蒸，細嚼。

方（42歲）　據述溲少足浮腫，則下焦濕聚不泄顯然。舌色微白轉絳，恐蘊蒸化熱。莫若從下焦宣泄，以察病機。
桂木　於術　大腹絨　豬苓　茯苓　澤瀉　白麻骨
復診：原方加茅鹿角、菟絲子。

田（25歲）　舌絳而光，又甚薄。小便黃赤，慮其陰之涸也。又生瘡，是濕邪之外達。
熟地　豆卷　當歸　炙草　鱉甲　鹿角霜

潘（38歲）　咳每遇寒熱而發，背部畏冷，口膩苔濁。（門人蔣星墀診）
桂枝　茯苓　細辛　生薑　冬朮　炙草　陳皮　大棗
松批：濕將化熱。
陶　病之初，傷於瓜果。脾胃之陽，為寒所郁，而治法以陰柔之品進，郁者愈郁，而不得宣暢，以為和平。以致食少而胃困，腹痛而痹窒，中焦之陽益憊矣。治宜以芳香辛通之品，破其所阻，使脾陽得運，胃氣升騰，病自愈矣。
於術　炙草　益智　煨姜　桂枝　南棗　加鍋巴
復診：辛甘二味與臟氣不合，甘味尤甚，姑去之。
於術　菟餅　砂仁　陳皮　鹿角霜　當歸
計　寒濕為災，上乘脾土。
於術　菟絲　大茴　補骨脂　附子　茯苓　鹿角霜　雄雞小腸

李（40歲）　腰痛便泄。（門人顧祖瘐診）
鹿角霜　益智　茯神　炙草　杜仲　於術　龍骨　遠志　細辛　菟絲
松批：用細辛通徹上下，方極靈活。
薛　濕化痰，將成大病。
熟地　陳香櫞　茯苓　黑芝麻　地龍　蒼朮　半夏　桑葉　澤瀉
謝　囊腫足浮，溲少脈沉。
洋參　於術　茯苓　炙草　陳皮　半夏　禹餘糧丸每日一錢五分。
陳　濕阻絡脈，為麻木，氣血不行，痿痹所作。與宣通法。
生於術（一錢）　當歸（一錢五分）　杞炭（三錢）　鹿筋（四錢）　杜仲（三錢）　東洋參（一錢）　黃耆（一錢五分）　仙靈（三錢）　附子（七分）　山甲（二分）　虎脛骨（三錢）　石楠葉（二錢）　白蒺藜（一錢五分）　桂枝（七分）　加鴨血（炙）　桑枝（五錢）　宣木瓜（一錢，煎湯代水）　煎去渣，研調麝香一釐。

徐（29歲）　咳嗽，舌根黃。（門人謝士安診）
枇杷葉　桑白皮　杏仁　桔梗　川貝　白通草
松批：雖云心腎不交，實則濕阻中焦故也。

陳（46歲）　兩足行動，未能輕便。
於術　當歸　鹿筋　仙靈脾　附子　杜仲　金毛狗脊　東洋參　杞子　牛筋　虎脛骨　萆薢　石楠葉　馬閘　肉蓯蓉　巴戟　鴨血炙桑枝
劉（35歲，洞庭）　據證右半身時麻木，診脈兩手俱弦滑，是濕邪之留著處，麻木之所由來也。但治濕不可過燥，燥則傷陰，非所以利濕也。仿黑地黃丸治法。
熟地　當歸　續斷　半夏　橘紅　鴨血炙絲瓜絡　蒼朮　黑芝麻　山藥藤　桑瀝
李　脈來弦滑，手足麻木。
萆薢　薏米　當歸　木瓜　赤苓　通草
劉（洞庭）　右脈之滑較甚於左，酒濕動之也。
熟地　蒼朮（二味同炒存性）　杞炭　紫石英　當歸　淡菜　川貝　白解藥　桑瀝　半夏　鴨血炙絲瓜絡
復診：陽氣易動多升，當用介類以潛陽。
熟地（三錢）　蒼朮（一錢，二味同炒黑存性）　龜版（三錢）　石決明（七錢）　生牡蠣（四錢）　大蚌殼（五錢）　杞子炭（三錢）　當歸（一錢五分）　川貝（五錢五分）　黑芝麻（三錢）　白蒺藜（一錢五分）　磁石（三錢）　鴨血炙絲　瓜絡（三錢）　桑瀝（半杯）

周（42歲）　兩手脈伏而不揚，氣機之滯也。宜助中宣達。
人參　炙草　當歸　升麻　於術　茯苓　橘紅　柴胡
復：前日偶傷於風，昨已愈矣。須從肝脾調治。
人參　茯神　遠志　歸身　砂仁　於術　棗仁　炙草　木香　桂元
王（海州）　真陽素虛，濕邪易干，食後停積，遂至不化。下焦殀´不通行，雖不至脹，腫滿有諸。治宜溫補宣通，痹著方。
生於術　生菟絲　茯苓　萆薢　杞子　肉桂　毛鹿角　淡附子　小茴　補骨脂　麻骨　木瓜　五加皮　獨活　細辛　薏米仁
復診：海濱多寒，熱之不熱，是無火也。
生於術（二錢）　生菟絲（三錢）　製半夏（一錢五分）　補骨脂（一錢，泡炒）　肉桂（三分，去皮）　毛鹿角（一錢五分，去毛）　淡附子（五分）　茯苓（二錢）　萆薢（一錢）　鹿筋（三錢，漂）　獨活（四分）　北細辛（一分）　虎脛骨（二錢，炙）　石楠葉（一錢）　巴戟（一錢五分）　木瓜（一錢）　五加皮（一錢五分）　蘄艾炭（一錢）　杞炭（二錢）
宋　痛在右肋，轉而之左。又從左擾中間，有時作水聲者，此必飲邪為患。姑立一法試之。
熟地（三錢）　蒼朮（一錢，蒸，二味米泔水浸，同炒存性）　淡菜（四錢）　川貝（一錢五分）

俞（46歲）　腸風發時都在秋分前後，此以天氣下降，陽隨之而下陷也。治以升陽為主。
黨參（二錢）　炒黑鹿角霜（二錢）　醋炒附子（七分）　炒黑川芎（五分）　黃耆（二錢）　炙甘草（五分）　炒黑防風根（六分）　大豆卷（二錢，炒）
又丸方：黨參（二兩，切片，焙）　炙草（五錢）　醋炒黑附子（七錢）　炒川芎（五錢）　黃耆（二兩，炙）　炒鹿角霜（二兩）　炒防風根（六錢）　大豆卷（二兩，炒）　為淨末，蒸餅和丸，每服四錢，開水送下。
王　峻補精血，即是筋骨強健之本。
藥酒方：熟地　杞子　牛膝　木瓜　虎脛骨　千年健　牛筋　當歸　蓯蓉　附子　五加皮　山藥藤　鹿筋　桂圓　杜仲　甘菊　冬桑葉　羊尾骨　續斷　木香　豨薟　檀香　沉香　白蔻仁　白蒺藜　用火酒三斤，浸七日，入蜜半斤，陳酒十七斤。
吳　於補中寓祛濕和血之法。
豬脊髓（一兩）　鮑魚（四錢，洗）　地龍（一條，炙）

<h2>腸風</h2>陳（51歲）　腸風頭痛，手足時冷。（門人顧祖庚診）
生地　石決明　白芍　黃耆　阿膠　女貞　料豆皮　黃甘菊　炙草　西洋參　旱蓮　鴨血　藕粉煮漿和丸。
松批：加桑寄生一味，用黃耆煎湯炙，再用鴨血拌炙存性，則靈動矣。
顏　大便堅澀　營血不足。
桑葉　杏仁　白蜜　黑芝麻　牛酥　橘紅

徐（41歲）　腸風下血糞，肛門氣墜作痛。（門人吳紹葵診）
熟地　白芍　牡蠣　阿膠　炙草　烏梅　木瓜　荊芥炭
松另給方：補中益氣湯加蝸牛、鱉頭、白芍。
又給丸方：熟地　山藥　茯苓　鰁膏　大鱉頭（一個，殺之勿去血，煎爛）　白芍　丹皮　澤瀉　炒鴨血　夏枯草花（六兩）　煎膏，去渣，代蜜丸。
徐　毒發在大腿肛門之間，瘍科謂之臟毒。歷久勿痊。姑用輕補重託之法，以冀其收功，亦甚難事也。
紫花地丁（曬）　刺蝟皮　生地　當歸　穿山甲靨　忍冬花（焙）　黃明膠　料豆皮　黃耆　象皮　蝸牛　仙鶴草　黃明膠　烊化為丸。

<h2>疝</h2>
錢　診脈小弱　素有肝氣，疝證時發。宜從下焦治。
熟地　沙苑　菟餅　柏子仁　楂核　羊腰子　杜仲　杞子　小茴　橘核　金鈴子　淮山藥
方（海州）　莖中攣，交子後亦舉，真陽不充，治宜溫中下二焦。
熟地　補骨脂　於術　菟餅　砂仁　茴香　鹿角霜　巴戟肉
轉方：所謂攣在莖中者已緩，胸中尚不開爽。
炒熟地　補骨脂　胡蘆巴　巴戟肉　杞子炭　小茴香　菟絲餅　公丁香

沈（22歲）　疝症。少腹疼，腎子偏大，厥陰受寒。
白扁豆　大腹皮　荔枝核　茯苓　小茴香　橘核　木香　木瓜

<h2>濁</h2>
蔣　精氣不固。
熟地　蓮鬚　金櫻子肉　杜仲　湘蓮　鰁膠
又丸方：熟地　金櫻子　建蓮　蓮鬚　沙苑　鰁膏　芡實　菟絲　豬脊髓和丸。
李　咳未止，濁證亦未愈。
熟地　蓮鬚　白螺螄殼　枇杷葉　桑螵蛸　鰁膠　蛤殼麥冬　巴杏
吳　濁證發而瘀不利，澀應通用，進導赤法。
生地　白荷花露　生草梢　赤苓　料豆皮　竹心　蓮子心　小木通　白茯苓
復診：熟地　蓮鬚　赤白茯苓　菟絲子　鰁膠　草梢　小木通　黑殼建蓮
又：昨夜寒熱大而汗泄，邪已達矣。再為之固下以攝陰。鰁膠　菟絲　巴杏　蓮鬚　川貝　茯苓　木通
又：氣不攝精。
鹿角霜　鰁膠　蓮鬚　赤白茯苓　黃耆　菟絲　川貝　麥冬
又：仍用前方增損。
鹿角霜　鰁膠　菟絲子　北沙參　蓮鬚　黃耆　桑螵蛸　赤白茯苓　麥冬
又：原方加砂仁、半夏曲。
繆　精氣滑泄，小便時淋閉，精竅尿竅俱失常度。治宜通塞並用。
熟地　蓮鬚　茯苓　金櫻子　白荷花露　鰁膠　豬苓　澤瀉　生芡實
此方加入懷山藥、建蓮、鹿角霜、豬脊髓蒸熟搗丸。
又：煎方：東洋參　阿膠　豬苓　茯苓　柴胡　滑石　澤瀉　麥冬
朱　濁證未痊。
熟地　鴨肝　藕汁　麥冬　玉竹　淮山藥　料豆皮　湘蓮

許（25歲）　濁證起於正月，涓涓不絕，腎關開而精氣大耗，筋脈無以濡養矣。填補固攝，勢不容緩矣。現在咳嗽雖屬風邪，但診右寸大而不斂，非木火旺令所宜，不可視為小恙而忽諸。
熟地　金櫻子　白蓮鬚　菟絲子　白荷花露　鰁膠　芡實　潼沙苑　湘蓮
袁（26歲，無錫）　濁淋已二載有餘，面黑是腎虧之象，兼之內熱，亦理之所宜。固下一法，是所要圖。
熟地　鰁膠　金櫻子　蓮鬚　黃柏　龜版
復診：熟地　龜版　牛筋　金櫻子　龍骨　芡實　東洋參　黃柏　杜仲　鰁膠　牡蠣

倪（40歲）　濁症未解。
生地　牡蠣　川連　杞子　麥冬　五味　豬脊髓　桑螵蛸
轉方：加北沙參。
張　降精之後，繼之以血，通澀兩難，宜從精血兩調為穩。
鰁膠（三錢，炒）　烏賊（二錢，炙）　豬脊筋（一兩）　鹽水制益智（三分，勿研）　藕汁（半杯）
復診：濁之降也不自知，已非腎藏志之本體矣。當使之知，以證腎氣之上交。
炒鰁膠　海螵蛸　荷蒂　藕汁　豬脊髓　桑螵蛸　益智
又丸方：炒黑鰁膠（四兩，蛤粉炒）　海螵蛸（一兩五錢）　炒荷蒂（一兩）　茯苓（五錢）　炙桑螵蛸（一兩）　益智仁（三錢，炒）　遠志炭（五錢）　白蓮鬚（一兩，炒）　豬脊髓為丸
蔣　濕熱流注下焦，濁症屢發，通塞並用方。
生地　炒鰁膠　豬脊髓　鹽水炒黃柏　木通　螺螄殼　荷花露　蓮肉
吳　面色不華，營分不足。
丸方：熟地　杞子　河車　天冬　金櫻子　霞天膠　淡菜　菟餅　鰁膠　麥冬　白蓮鬚　沙苑　牡蠣　龍骨　鹿筋　牛筋　杜仲　芡實　為淨末，豬脊髓四兩，蒸搗丸。

周（37歲）　素嗜酒，濕熱下注，致濁症。
生地　木通　川斛　茯苓　豬苓　澤瀉　草梢　淡竹葉
某　脈小而急，月事先期，色紫黑，營熱證也。
熟地（六兩，水制炒，附烏雞丸）　丹皮（二兩，炒）　真阿膠（三兩，蛤粉炒）　當歸（三兩，去頭尾，炒）　細生地（四兩，炒）　人中白（一兩二錢）　料豆皮（四兩，焙）　白芍（三兩，炒）　杜仲（四兩，生曬）　湘蓮（四兩，去心焙）　白薇（一兩，焙）　女貞實（四兩，去粗皮蒸九次）　為淨末，用烏骨雄難一隻，縛殺之。干捋毛，去腸留肝。先用鱉甲八兩，青蒿子六兩，鮮地骨皮六兩，旱蓮草四兩，煎濃湯煮雞，加入童便二碗，牛乳二碗，醋一碗，俟雞爛，取起與藥末同搗，焙燥磨末，骨亦磨末。另炙拌入取原雞汁，加入白花益母草膏丸服。每服三四錢，開水送下。
彭　左關頗澀，是肝血不足之象。
熟地　豬脊髓　白蓮鬚　豬腰子　鰁膠　龍骨　潼沙苑　荷葉

<h2>奇經</h2>
趙　經阻不行，肚腹連腰頗痛，從奇脈治。
熟地　杞炭　沙苑　丹皮　香附　楂炭　當歸　杜仲　白薇　丹參　麥芽　桑椹　白花益母草煎膏丸。
某　氣不宣通為脹，厥陰為陰之盡，得中見之化，鬱而暴升，或縱或橫，變態百出，極難治也。姑擬數味，候鮑、周兩君同商。
鮮荷梗（中段透出水面，四錢）　川芎（五分，兩味雨水先煎）　香附（七分，磨沖）　生白芍（一錢五分）　金鈴子肉（一錢）　橘核（三錢，炒）　芍、鈴、橘三味，用井水煎，遲下。
轉方：下焦虛證已著，但有難名之疾。總因厥陰之症，為風為火，最善變也。方不可執，立方俱從左關之弦處參悟。其狀少腹兩邊脹痛，陰戶中掣抽疼，一劑愈。
金鈴子肉（一錢）　橘核（一錢五分，炒）　杜仲（二錢五分）　豬腰子（一隻，先煎去油）　川芎（五分）　香附（一錢五分）　杞子（三錢，藕汁浸搗，沖大半杯，俟藥煎好，合淨，與藥汁同煎一沸）　青蒿根汁（一錢，浸木瓜，搗爛，取汁小半杯衝入。）
又：肝病之痛未已，而適逢經至，色淡而少，斯知痛加甚之故，營氣虛也。當有以培之。燥熱非傷陰不可也。
服藥後痛緩，漸聚入臍下少腹矣。
熟地（四錢）　丹皮（一錢五分，炒）　茯苓（一錢，塊）　生白芍（二錢）　萸肉（二錢）　澤瀉（一錢五分）　懷山藥（二錢）　炒當歸（二錢，炒）　杞子（二錢，藕汁浸搗，炒）　橘餅酒（半酒杯，橘餅一兩，投入煎，沖）
又：昨日之方，原欲其散走絡，而痛之勢分。今則專走大絡，而氣且上衝，勢且為合矣。當迎其合處治之。但體既虛，絡無血以養。當用法以充之為妥。
熟地（八錢）　炙草（五分）　杞子汁（半杯，藕汁浸搗沖）　當歸（二錢，炒）　紫石英（一兩）　血餘炭（一錢二分，研細，加入杞子汁內）
又：昨日氣聚上衝，不惟衝脈之逆，而由兩肋而升，肝亦覺沖為患矣。所喜者其勢聚而不散，從其聚處擊之，而使之並，竟歸入臍中而刺痛不休矣。其故總因血虛而不能滋養肝沖，當臍即肝沖聚會之處也。精血空乏，宜撫不宜剿，使其日積月盛，府庫充盈，無乘虛竊發之患矣。臍中痛一劑愈。
熟地（一兩）　炙草（五分）　辰砂茯神（三錢）　杞子汁（藕汁浸，搗沖）　當歸（一錢，炒）　棗仁（三錢）　紫石英（一兩）　豬膚肉（一塊，用坎炁一條，木瓜八分煎湯，瓦上炙乾，先去油淨。）
吳　奇經河津空乏，以致厥陰經脈不司約束，發為陰挺。治宜養陰清熱，漸復其故。凡一切消克等味，宜戒勿進。
生地（四錢）　鹽水炒黃柏（一錢）　白薇（一錢）　刮白龜腹版（三錢）　鹽水炒知母（一錢）　丹皮炭（一錢五分）　淡菜（三錢，漂）　漂鮑魚（三錢）　鹽水煮石決（七錢）
轉方：從原方加入蝸牛（二個）　白螺絲殼（二錢）　夏枯草花（二錢）
丸方：生地（四兩，浸搗）　黃柏（一兩，鹽水炒黑）　生牡蠣（一兩）　淡菜（三兩，切片，焙）　龜腹版（二兩，刮白，生研）　知母（一兩，鹽水炒黑）　生蛤粉（一兩）　鮑魚（二兩，切片，焙）　土貝（一兩五錢，去心）　丹皮（一兩五錢，炒）　蝸牛（七錢，生研）　白螺螄殼（一兩五錢）　地慄（一兩五錢）　夏枯草花（一兩五錢，焙）　鱉頭（一兩，煅）　為淨末，藕粉煮漿丸，每服四錢。
方（25歲，平湖）　病在產後，既患陰挺，又復患痔。總屬氣血太虛所致。
熟地（四錢）　鹽水炒黃柏（一錢）　鱉頭（一個）　桑葉（三錢）　龜版（三錢，炙）　鹽水炒知母（一錢）　蝸牛（二個）　芝麻（一錢）　人乳（一酒杯，衝入）
俞（20歲，太倉）　咳嗽氣逆，周身浮腫，小便不利。（門人吳紹揆診）
桑葉　蘇子　紫菀　杏仁　茯苓　陳皮　桔梗　萊菔子
松批：浮腫而喘，無汗。此風水象也。
麻黃　桂枝　杏仁　甘草　白朮
服二劑而竟愈。
轉方：白朮　炙草　乾薑　半夏　五味子　桂枝　茯苓　杏仁　細辛
溫（平望）　產後氣血已虛，亟為補救，猶恐不及，乃以毒藥攻克，譬猶賊寇跳梁，劫掠一空，急圖恢復，談何容易。
此時傷之最重者，尤在衝任，次及於肝。蓋衝任在人身為十二經之海，猶制府也。肝，猶郡縣也。議先從此著力，以觀其應否。大便堅澀不爽，一則腎司二便，一則大腸津枯，一則肺不能通調水道。強使之下，其可得乎。
生白芍（三錢）　人乳（一酒杯）　生左牡蠣（七錢）　海䖳（一兩）　炙草（八分）　阿膠（二錢，溶入）
轉方：泄瀉未已，瘕亦未消。
原方去海䖳，加淡菜（三錢）　楂肉（三錢）　懷山藥（一兩）
孫（諱樹本。
四川新絳縣。奶奶丸方）　發之生，根乎血。其脫也，因乎風。癢起白屑，即風之動，發則火熾，火熾則血燥，故發脫也。治宜益陰，兼清肝火以熄風。
熟地（四兩，炒）　血餘膏（三兩）　料豆皮（二兩，焙）　牛酥（三兩）　制首烏（四兩，料豆蒸曬）　生地（二兩，炒）　阿膠（二兩）　丹皮（二兩，炒）　兔肝（一具，煮搗）　黃甘菊炭（三兩）　桑葉（二兩）　黑芝麻（四兩，熟）　石決明（三兩，鹽水煮）　天冬（二兩，焙）　烏飯子（二兩，焙）　女貞子（四兩）　炒鴨血（四兩）　湘蓮（二兩，去心焙）　杜仲（二兩，焙）　夏枯草花（二兩，焙，用旱蓮草汁拌曬）　加生牡蠣（二兩）　為淨末，烏飯子十斤，南棗四兩，煎膏，和入阿膠、牛酥為丸。
<u>附：三餘紀效</u>

<h2>中風</h2>
華　風陽上旋，眩暈鼻塞，口乾言謇，防其類中。
生地　石決　鉤藤　麥冬　遠志炭　穭豆皮　石斛　菊花　茯神　雪羹湯代水。

楊（44歲）　四肢麻痹，脈象軟弱。總由營虧，血不養筋，恐屬類中根萌，殊可慮也。至於脘中痛，則疏肝理胃為先。
蒺藜　木瓜　茯苓　鬱金汁　鱔血炒桑枝　香附　橘紅　歸身　薏仁

沈（61歲）　脾不攝涎，老年恐有類中之慮，與六君子加味，宜緩圖之。
六君子加上耆　五味　益智仁

諸（70歲）　麻木不仁，眩暈脈弦。風陽上旋，防其類中。
熟地　蒺藜　牛膝　橘紅　沉香汁　石決　天麻　茯神　柏仁　鴨血炒桑枝

陳（55歲）　眩暈，手足不仁。防其類中。
首烏　虎脛骨　歸身　茯苓　桑枝　石決　牛膝　杞子　杜仲

朱（55歲）　掉眩麻木，防其類中。
生地　石決　川斛　牛膝　天麻　首烏　白芍　鉤鉤　沉香
張　肝腎陰虧，風動上旋，左目失明，不得寐，汗易泄，下部乏力，防其類中。
炒生地　茯神　柏仁　石決　淮麥　制洋參　棗仁　麥冬　川斛　南棗

畢（55歲）　膽虛中正無權，疑懼交至，脈弦為減。風陽易動，防其類中。
熟地　石決　茯神　遠志　阿膠　雞子黃　棗仁　柏仁

陳（35歲）　風痹痛已經五載。類中門求之。
熟地　五加皮　木瓜　萆薢　山藥藤　當歸　虎骨　薑黃　牛膝　桑枝

張（84歲）　肢痿振掉，腰脊痠楚，痱風難治。
熟地　蓯蓉　牛膝　川斛　桑枝　杜仲　巴戟　虎骨　廣皮
郭　悸動健忘，汗易泄，手振少寐，症由煩勞過度，心血漸衰，類中可慮。宜防患於未萌。
黨參　黃耆　當歸　麥冬　紫石英　棗仁　茯神　柏仁　五味　淮麥　南棗　另服天王補心丹。

華（65歲）　體豐肝鬱，脾濕生痰阻絡，機竅不利，不飢少納，語言謇澀，此屬痱中之根。
霞天曲　茯神　生香附　黑山梔　竹茹　菖蒲　遠志　膽星　橘紅
又　脈左弦右滑、痰火生風，故左額脹痛。仍以和陽熄風，化痰去濕。
石決　天麻　半夏　茯苓　竹瀝　鉤鈞　黃菊　柏仁　益智　薑汁

湯（44歲）　痱風不易復原，小便餘瀝，固攝奚疑。
熟地　川斛　茯苓　遠志　巴戟　麥門冬　萸肉　蓯蓉　菟絲子　五味　杜仲　桑寄生

朱（60歲）　驟然咽痛，舌本強，苔黃，頭搖手振。由陰虧肝風挾痰，上凌清竅，中厥根萌。先以鹹苦和陰，再商治本。
羚羊角　元參　茯神　橘紅　鉤鉤　鮮生地　石決　川斛　竺黃　雪羹湯煎。
朱　壯盛年歲，舌本強，言謇眩暈。素多痰濁阻絡，太陰厥陰主治。
異功散加半夏　天麻　竹瀝　石決　遠志肉　薑汁
又：言謇舌強久矣。漸至腰楚足痠，左股無力，轉側不舒，脈形小弱，右微數。此肝脾腎三陰並虧，日萌痱中之機。當究其本為要。
人參　生地　遠志　杜仲　蓯蓉干　天冬　麥冬　菖蒲　巴戟　竹瀝　薑汁

楊（31歲）　痿躄四月有餘，脈濡小澀，語言不利，痱風之象。腹痛，大便或溏或結。姑從中治，宗《內經》獨取陽明之義。
上耆　茯苓　牛膝　陳皮　砂仁　桑枝　白朮　木瓜　虎骨　當歸　白芍
又：痿躄不減，脈仍微細。前議三陰虧損，痱中最難取效。
熟地　蓯蓉　當歸　木瓜　牛膝　砂仁　虎骨　巴戟　杞子　陳皮　桑枝
陳　痱風有年，秋分節，風陽復動，面色赤而目左顧，汗易泄，舌色絳，時形搐搦振掉。總屬水虧，木失滋涵，變端有不可測者。幸脾胃尚佳，冀其資生之藥餌草木，非所恃也。擬方商正。
人參　麥冬　五味　棗仁　燕窩粥　石決　川斛　茯神　柏仁　雪羹湯代水。
陳　陡然寒慓齘齒，逾時康復，此亦痱風變幻。考《金匱》云：心中虛，惡寒不足者。與此適符。仲景用侯氏黑散填塞空竅之法，然用古而不必泥於古也。當祖其意而通之。
人參　牡蠣　石決明　棗仁　五味　茯神　龍齒　紫石英　麥冬　礬澄流水煎。

鄒（54歲）　手足麻木，已經一載。丹溪云：麻屬虛，木是痰。類中可慮。
熟地　當歸　桂枝　杜仲　桑寄生　虎骨　杞子　牛膝　竹瀝　薑汁
李　水虧於下，陽浮於上，舌本強，言謇頭痛，厥陽化風挾痰，類中之象。脘痞不舒，兼理氣分。
熟地　遠志　石決　牛膝　膽星　天麻　蓯蓉　菖蒲　川斛　鉤鉤　竺黃　沉香

蔣（58歲）　偏枯在右，下部無力。須培血中之氣。
首烏　黑芝麻　歸身　川斛　牛筋　黃耆　石決明　牛膝　杜仲

馮（47歲）　跌僕傷損，尻髀股膝痛楚，舌黃泄瀉，由肝腎衰憊，足三陰同病也。痱風難治。
萆薢　木瓜　茯苓　砂仁　焦術　虎骨　澤瀉　鱔血炒桑枝

華（42歲）　偏枯在左，宗丹溪養血以通經絡之痹。
熟地　歸身　杞子　桂枝　廣皮　虎骨　牛膝　木瓜　桑枝　竹瀝　薑汁

朱（54歲）　咳血已止，足痿乏力，舌本漸硬。此痱中根萌，未能速功。
熟地　茯苓　寄生　麥冬　木瓜　虎骨　牛膝　川斛　扁豆　還少丹

何（95歲）　下虛上實，眩暈耳鳴，足軟乏力，皆類中根萌。近復肝絡失暢，鬱勃宜慎。
蓯蓉　石決　杞子　川金　柏仁　歸身　川斛　牛膝　鉤鉤　另服磁石六味丸四兩。
朱　據述寒慄則厥，厥後善哭，針於脘中乃蘇。此濁痰上凌心位，心邪有餘，故笑也。古人都以龍雷定論，即以石頑法治之。
附子（另煎沖）　龍骨　膽星　鬱金　川連　遠志　茯神（硃砂拌）　川貝
又：昨進降濁陰，通靈竅，奠定神明等法。心中仍惡寒不定。再仿仲景侯氏黑散。
桂枝　細辛　防風　龍骨　當歸　乾薑　遠志　甘菊　牡蠣　炙草

<h2>肝風</h2>鄧（38歲）　昔賢云：口眼常動，故風生，風搖則血液衰耗，無以營筋，故筋脈拘急，有歪僻之象。
桂枝　丹皮　石決明　桑葉　當歸　川斛　甘菊　黑芝麻
華　耳鼻常靜，故風息；口眼常動，故風生。
昔賢論之詳矣。驟然歪斜，動則生變也。考諸《易》象有足徵焉。風行地上曰觀，觀者，目之義也，上動而下靜。山下有雷曰頤，頤者，口之義也，下動而上靜。見端若此，治法可悟矣。
制首烏　九孔石決　川斛　天麻　甘菊　料豆皮　鉤鉤　桑葉

殷（47歲）　陰虛生內熱，肝氣化風變幻。
細生地　茯神　歸身　沉香汁　石決明　棗仁　白芍　鬱金

榮（56歲）　陰虧肝鬱，化風化火，耳鳴，舌乾起刺，不得寐，脅脹，見象一斑。脈弦、沉滯帶數。議體用兩顧。
細生地　白芍　茯神　金鈴子　石決明　上沉香　棗仁　鬱金　雪羹湯代水。
王　云士夫人素來經漏損陰，水不涵木，化火化風，頭痛偏左，瘕聚瘰癧，見象一斑。入秋燥氣加臨，咳痰氣臭，嬌臟日虛，薄暮音漸不揚，心中有空洞若谷，胃納不旺，大便燥結，皆液虧火燥所致。前議西昌法極是，吾意參以育陰和陽，化痰息風，不致肺痿為幸。
細生地　麥冬　橘紅　石決明　川貝　北沙參　阿膠　茯苓　蛤殼　雪羹湯代煎。
朱　脈弦不寐，心中嘈雜。總由肝陽亢逆，化風內動。議以靜藥和陽之治。
生地　柏仁　白芍　川斛　淮麥　牡蠣　茯神　鉤鉤　棗仁　南棗
朱　交春節肝火未平，膝腫麻木，總由水虧不能涵養。當以乙癸同治法。
生地　茯苓　黃菊　丹皮　川斛　虎骨　牛膝　杞子　石決　陳皮
錢　神魂失守，夢寐間心陽馳逐，時或眩暈汗泄，總由陰虧陽浮。議與潛陽攝神方。
牡蠣　石決　朱茯神　棗仁　柏子仁　川斛　丹參　龍齒　料豆皮
華　素患肝風，入春陽升體痛身熱，非外感也。議和陽熄風治之。
生地　石決明　鉤鉤　茯苓　木瓜　川斛　料豆皮　丹皮　棗仁　山藥藤
陳　陰虧於下，陽亢於上，古人總以靜藥和陽益陰。宗乙癸同源之治。
六味加石決　白芍　川斛　青鹽
周　陰虛火升咽燥，筋脈抽引，眩暈悸動，大便不爽，總由水虧木火少藏，遊行變幻莫制，非易治也。宜與滋養。
大生地　石決　知母　雞子清　苓塊　龜膠　川斛　麥冬　人中白
蔣　肝風鼓動，口眼歪斜。
上耆　麥冬　當歸　青蒿　新會　甘草　茯神　白芍　骨皮　功勞葉
趙　風陽鼓動，口眼歪斜。
石決明　蒺藜　川斛　歸身　羚羊角　鉤鉤　天麻　丹皮　白芍　另用黃耆（五錢）　桂枝（三錢）　陳酒煎濃汁，以故布揩拭定處（患側）。
遲　眩暈跌僕，心悸蠕動，筋脈抽掣，肝風振盪。與養陰熄風。
生地　茯神　棗仁　石決明　淮麥　阿膠　柏仁　川斛　鉤鉤　南棗
畢　肝風入絡作脹。
細生地　絲瓜絡　沉香汁　首烏　石決明　阿膠　木瓜　料豆皮　鉤鉤
又：脹在膚，大便不爽。與泄厥陰。
韭根鬚　金鈴子　楂炭　醋青皮　沉香　兩頭尖　延胡　麥芽　厚朴
華　肝氣鬱勃化風，眩暈嘈雜，䐜滿不寐。宜養肝之體，理肝之用。
細生地　石決明　茯神　鬱金　砂仁　料豆皮　川斛　白芍　香附
華　高年陰液向衰，素患痔痛，春夏之交，風陽上冒，陡發經脈抽脹，幾至暈厥。
身熱面赤，汗出淋漓，逾時爽然若失。脈弦數，舌苔黃厚尖紫，初用養陰熄風，和絡平胃，時作時止，幾無措手矣。用羚羊角、夏枯草、絲瓜絡、鉤鉤濃煎雪羹湯沖服，總未全瘳。轉用方諸水衝入，日進幾碗，熱漸平而苔濁黃厚不退，食粽又劇。再與枳殼、建曲、麥芽、橘白、鬱金，和胃寬中，得大便，又得小安。脈漸和，苔色減，然仍寐不安，筋仍掣，黎明汗泄。用黑棗仁四錢、炒木瓜七分，沖雪羹湯，日進二三碗。如是調理計及匝月，諸恙始有愈機。

廉（63歲）　向衰年歲，肝氣挾濕，化風頭暈，耳失其聰，食後少運，脈濡而弱，際此濕土司令，當扶中為法，熄風佐之。
黨參　霞天曲　茯苓　黃菊　杞子　於術　炒白芍　陳皮　石決　砂仁
徐　發則悸動巔脹，意不樂而抑鬱不舒，明是厥陽化風，盤旋鼓盪。宜以靜藥和陽，兼調氣機以暢其鬱。
石決　茯神　柏仁　白蒺藜（雞子黃拌炒）　沉香汁　牡蠣　香附　生地　料豆皮
孫　操勞鬱勃，木乘土位為脹，脈形窒滯，大便不爽，皆是咎徵。
川樸　半夏　大腹皮　茯苓　沉香汁　枳實皮（麥炒）　陳皮　砂仁　神麯　雞內金　小溫中丸二兩。
又：脹勢稍松，仍以疏肝之郁，泄腑之滯。
生香附　川樸　青皮　海金砂　枳實　神麯　大腹皮　赤苓　雞內金　沉香　仍服小溫中丸。
又：連進疏肝泄腑，腹笥大寬。下墜，陰囊，足跗浮腫，惡寒。行動則氣逆咳嗽。再為暖下泄濁。
生於術　苓皮　杏仁　川樸　雞內金　淡附子　澤瀉　椒目　萆薢　另服大針砂丸，空心下。
楊　風陽擾絡，悸動氣逆頻厥，胸脅痛且脹，疏補兩難，熄風緩肝是議。
白蒺藜　柏仁　新絳　白芍　沉香汁　石決明　川金　牡蠣　淮麥　南棗
馬　噎氣不舒，肢麻高歌，化風欲厥。
陳膽星　沉香汁　鉤鉤　菖蒲　元參　石決明　蘇梗　鬱金　橘紅
廉　此濕土司令，當扶中為法，熄風佐之。
黨參　霞天曲　茯苓　黃菊　杞子　於術　炒白芍　陳皮　石決　砂仁
唐　頭風痛偏左，兼咳寒熱。與泄風和陽。
鉤鉤　羚羊角　夏枯草　蔓荊子　杏仁　石決　丹皮　菊花　桑葉
袁　營虧絡虛，氣滯痛經，瘕聚脘脅作脹，風動振掉，眩暈發厥，皆見端也。宜熄風和陽，調奇經。
阿膠　石決　當歸　四制香附　茯神　白芍　柏仁　烏賊骨
鄒　下虛上實，過在足少陰厥陰。
熟地　當歸　茯苓　龜版　決明　萸肉　杞子　川斛　磁石　菊花

<h2>肝火</h2>
糜　耳鳴頭眩，左為甚，發作有時，每值嗔怒則劇，肝火有諸。宗鹹苦治法。消息病機。
生牡蠣　夏枯草　羚羊角　細生地　元參　金石斛
王　曲直作酸，肝膽之咎徵。
左金湯。
周　頭風痛而耳聾，咽痛，肝陽升逆，化火遊行，症經五旬。法宜滋降。
生地　石決　丹皮　夏枯草　黃菊　羚羊角　川斛　赤芍　元參

<h2>眩暈</h2>
諸　眩暈鼻衄，腰楚膝痠。
六味丸加杜仲　牛膝　豬腰
尤　肝鬱不舒，化風作眩。
鉤鉤　金斛　石決　新會　茯苓　丹皮　赤芍　香附
過　陰虧陽越，鬱勃化風，眩暈耳鳴，繼以鼻淵。宜清滋熄風。
細生地　川鬱金汁　石決　黑梔　丹皮　夏枯草　香附　赤芍
趙　奇脈暗傷，陽浮作眩。
熟地　牡蠣　石決　白芍　陳皮　沙苑　杜仲　川斛　茯苓　砂仁
柏　陰精少奉，陽光易亢，眩暈口乾。治宜滋養。
三才湯加麥冬　川斛　石決明
胡　厥陽眩暈跌僕，下部漸腫，腰楚帶下，八脈暗損，風陽鼓動使然。
石決　鉤鉤　生白芍　茯苓　澤瀉　天麻　黃菊　鬱金　牡蠣
諸　眩暈，痰黏噁心。宜熄風安胃方。
天麻　橘紅　茯苓　竹茹　鉤鉤　半夏　白芍　藿梗
秦　肝鬱化風，眩暈善悲，不得寐。宗長沙臟躁法，熄風和陽主之。
甘麥大棗湯加　石決明　茯神　川斛　柏仁　鬱金　沉香汁
尤　風痰眩暈，甚則嘔逆。
溫膽湯去甘草，加酒芩　天麻　鉤鉤　石決

<h2>癲癇</h2>
沈　癲癇頻發，從厥少治。
羚羊　菖蒲　丹皮　鬱金汁　石決　遠志　連翹　桑葉
又：丹溪云：癇厥根於龍雷。潛陽介類為宜。
羚羊　牡蠣　連翹　元參　石菖蒲　石決　龜版　丹皮　遠志　鬱金汁
過　痰火上蒙，防其癇厥。
天王補心丹（四兩）　白金丸（二兩）　和勻開水下四錢。
曹　風陽驟起，時或瘲為厥。恐成癇疾。
羚羊　石決　膽星　茯神　石菖蒲　鉤鉤　鬱金　橘紅　丹參
朱　疑懼健忘，乏力膽虛，中正之官失職。仿天王補心丹。
生地　麥冬　棗仁　丹參　遠志　南棗　當歸　麥冬　柏仁　茯神　淮麥
華　風陽未熄，巔頂痛仍不休，脈弦為減，長沙之旨也。下虛上實，素嗜酒，舌苔滑膩，挾濕生痰，今厥暫止，發亦甚易。預防之道，須推介類靜藥和陽，佐以扶正利痰，冀其應桴。
人參　茯神　熟地　川斛　遠志　牡蠣　龜版　阿膠　生白芍　雪羹湯煎。
又：前議滋填潛降，治其本也。考之古訓，癲癇病發於陰，情志內傷，痰氣阻遏，機竅鬱勃陽升，此致病之由也。診脈弦大而遲，舌苔濁膩，胃少納穀，見象一斑。上午稍得清朗，下午善欠多寐，頭風未熄，復厥奈何？擬方備商。
六君子加石決　竺黃　遠志　鉤鉤（一兩，煎湯代水）　另服白金丸。

<h2>痰火</h2>
朱　痰火襲入心包，神明矇昧，或笑或哭，病起有年，不易調治。
膽星（研調）　朱茯神　棗仁（豬心血拌炒）　石決明　川連（水炒）　遠志肉　柏仁　九節菖蒲
馬　風痰矇昧，妄語欲厥。
竹瀝　膽星　半夏　石決明　丹參　薑汁　川連　鬱金　鉤鉤　九節菖蒲　另服竹瀝達痰丸（二兩）　白金丸（二兩），橘紅湯下。
朱　經云：邪有餘則笑不休。病經年餘，兼從痰火門求之。
丹參　膽星　鬱金　茯神　橘紅　元參　川連　山梔　遠志　竹茹　細葉菖蒲　天王補心丹（四兩），空心，開水下四錢。
某　嗔郁，痰蒙多言，或笑或哭，經停五月。宜化痰暢肝。
香附　丹參　鬱金　川連　當歸　澤蘭　膽星　菖蒲　遠志
錢　痰氣結於會厭。
蘇梗汁　桔梗　半夏　麥冬　橄欖汁　元參　橘紅　杏仁　雪羹湯代水。
畢　煩勞陽升挾痰，神蒙不寐，寐易驚惕。宜鎮肝攝神，交合坎離。
洋參　元參　朱茯神　川連　石決　生地　麥冬　遠志肉　膽星　棗仁（豬心血炒）　菖蒲　金箔
程　前議熄風化痰，暈厥頻發，發時微笑，瘲目赤，此心肝兩經之火，挾痰瀰漫，正氣漸虧，恐變端叵測，不可不預為之備。參以扶正，冀稍應桴。
人參　膽星　鬱金　石決　細葉菖蒲　茯神　竺黃　橘紅　鉤鉤　雪羹湯代水。
顧　經云：神有餘則笑。驚駭，痰襲心包，此致病之由也。延久消瘦，神呆少寐，水火失交。治從坎離。
洋參　茯神　膽星　麥冬　菖蒲　生地　遠志　竺黃　丹參　棗仁（豬心血拌炒）　天王補心丹　白金丸
又：症象稍減，然當壯盛年歲，春夏之脈濡細，形神消瘦，殊為可慮。仍前法參以扶正，體用兩調。
人參　朱茯神　遠志炭　膽星　天竺黃　生地　棗仁（豬心血炒）　丹參　鬱金
顧　補劑頗適，所兼脈象細弱，難期驟復也。
人參　茯神　丹參　石決明　遠志　生地　棗仁　龍齒　竺黃　淮小麥
周　前以滋養熄風，利痰宣竅見效。當補攝緩調，冀其康復。
黨參　黃耆　棗仁　歸身炭　淮麥　熟地　茯神　遠志　石決明　南棗
又：風痰因驚入絡，屢經狂亂。今當春升司令，水不涵木，眩暈脘悶。議養陰熄風。
生地　茯神　遠志　生洋參　橘紅　菖蒲　石決　川斛　鬱金　玫瑰露　鉤鉤　天王補心丹，白金丸，和勻另服。
劉　體豐中虛，濕勝生痰，肝膽鬱勃化火，挾痰交結，神蒙狂亂，或笑或哭，中厥之漸。未能速功。
洋參　茯苓　石決明　川連　膽星　遠志　棗仁（豬心血炒）　琥珀　丹參　雪羹湯代水煎。天王補心丹，白金丸，和勻服。

<h2>汗</h2>
周　自汗經久不愈，胃納減少。宗玉屏風加味。
玉屏風散加茯神　棗仁　牡蠣　砂仁　柏仁　麥冬　川斛
顧　勞倦乏力，晨起自汗。宗東垣法。
黃耆　黨參　茯苓　地骨皮　白朮　麥冬　甘草　柏仁　浮小麥
湯　內熱盜汗，口不渴。仿柏子仁丸。
柏仁　冬朮　茯神　骨皮　浮麥　麥冬　牡蠣　川斛　白芍
杜　汗稍斂，多夢紛紜。
炒生地　茯神　龍骨　柏仁　五味　生耆　棗仁　牡蠣　杜仲　紅棗
朱　煩勞則汗易泄，陽升少寐，無非心腎不交，填陰潛陽，一定章程。
炒枯熟地　茯神　棗仁　牡蠣　淮麥　龜血版　川斛　遠志　五味　南棗
孫　腎失封藏，陽加於陰，謂之汗。
六味丸加牡蠣　麥冬　白芍　杜仲　川斛　建蓮　以上六味丸去丹皮澤瀉。

<h2>不寐</h2>
華　魄氣盛，魂不歸，肝不得寐。
瀉白散加淮麥　紅棗
朱　脈軟弱，不寐目澀。責在營不足。
貞元飲加杞子　茯神　柏子仁　黃菊　遠志　棗仁
凌　陽不交陰，寤不成寐，嘈雜悸動。與育陰潛陽。
熟地　阿膠　遠志　棗仁　淮麥　茯神　紫石英　雞子黃　柏子仁　南棗
朱　不寐滑泄，心腎失交而不運，口甜不渴，脾虛挾濕之象。大便或溏或結，滋燥不宜偏勝。仿妙香法，兼以丸藥調之。
益智仁　茯神　山藥　遠志　湘蓮　龍骨　茯苓　菟絲　芡實　木香
又：將交夏至，一陰初萌，最宜交合心腎，固攝陰陽為要。而脾失乾健，滋膩緩投。仍佐丸劑調之。
人參　茯神　菟絲　龍骨　黃柏（鹽水炒）　益智　遠志　五味　牡蠣　木香
朱　肝腎下虛，神魂失守，悸動少寐，多夢紛紜，耳鳴嘈雜，氣或升逆，自肝而出也。症自春升至此，此水火失交，恐多變幻。
熟地　雞子清　遠志肉　沉香汁　牡蠣　龍齒　阿膠　茯神　紫石英
謝　口甜不寐，仿溫膽法。
半夏　橘紅　金石斛　藿梗　竹茹　黑山梔　蔞皮

<h2>消渴</h2>胡（29歲）　善食而瘦，經文謂之食㑊，大便溏薄，熱在胸膈，汗多不解，議從胃熱脾寒著想。
連理湯。

張（28歲）　消渴一年，金水同治。
固本丸加五味　石斛　天精草

計（33歲）　腎氣不攝，易成下消。
生地　菟絲　桑螵蛸　天冬　杜仲　萸肉　五味　補骨脂　川斛　湘蓮
王　腎水先虧，心火內熾，渴飲溲多，有消渴之慮。
大生地　五味　茯神　天精草　天冬　麥冬　川斛　山藥
又：渴稍止，而大便艱澀，滋養無疑。
生地　五味　白蜜　川斛　知母　熟地　麥冬　天冬　茯神　天精草

陳（34歲）　消渴幾及半載，龍雷灼金，陰液日涸，最為重候。姑擬王太僕法，所謂壯水之主，以制陽光。
八仙長壽丸加知母　天精草
陳　今年火運，少陽司天，消渴一年，形神漸瘦，溲多膩濁。此陰精少奉，少虧陽亢，亢則害也。大便燥，脈澀。壯水之主，保本之道也。
知柏八味丸加麥冬　嘉定花粉

<h2>肺痿</h2>
馮　口乾咳嗆，脈虛數，恐延為肺痿。擬用清金寧肺。
麥冬　炙草　川貝　玉竹　北參　桔梗　雞子清　枇杷葉
朱　經曰：熱在上焦者，因咳為肺痿。已經一載，咳必咽乾而痛，是虛火灼金，故音漸嘶矣。大便溏薄，宜滋不礙脾。
北參　川貝　扁豆　秋石　甘草　麥冬　桔梗　山藥　雞子清
朱　咳吐涎沫，半載不愈。肺痿之漸。
半夏　茯苓　甜杏　浮石　竹茹　麥冬　甘草　橘紅　款冬
費　咳隨熱勢損益，甚於晝而差於夜。金氣薄則畏陽光，恐延肺痿。仿喻西昌清燥救肺湯。
枇杷葉　炙草　杏仁霜　茯苓　桑葉　麥冬　石膏（糖炒）　阿膠

蔡（21歲）　熱久傷陰，脈弦數，本宜滋養，但嗽甚則嘔，胃氣受戕，金失所養，漸延肺痿。議以培土生金法。
蜜半夏　炙草　北沙參　蛤殼　竹茹　麥冬　粳米　茯苓　橘紅　十大功勞
薛　久咳涎沫，胃少納，脈短，恐延肺痿。與益胃生金。
西洋參　扁豆　川貝　橘紅　竹茹　麥冬　茯苓　生蛤殼　薏仁
又：肺金久虛，暑邪易侵。
西黨參　茯苓　川貝　扁豆　枇杷葉　麥冬　北沙參　地骨皮　荷梗　生蛤殼

余（64歲）　咳痰消瘦，納少便溏，肺痿大症，與培土生金。
冬朮　薏仁　炙草　橘紅　砂仁　半夏　扁豆　白芍　蛤殼

闕（85歲）　平素鬱勃，向衰之年，厥陽司升，耳鳴咳嗆，上脘窒滯不舒。近則寤不成寐，診脈短澀虛數，陰液內虧，將交秋燥，預進清金益胃，迎其生生之氣來復。恐延肺痿。
洋參　茯神　半夏曲　蛤殼　麥冬　棗仁　石決　玫瑰花露

李（94歲）　久嗽，前曾咳臭，屢經見紅，漸至失音。此起自熱在上焦，恐延肺痿。
麥冬　桑皮　薏仁　桔梗　枇杷汁　北沙參　川貝　茯苓　地骨皮

金（13歲）　損其肺者，益其氣。
黨參　茯苓　甜杏　桑皮　薏仁　上耆　麥冬　橘紅　玉竹　蛤殼

岳（34歲）　經言：熱在上焦，脈虛數者為肺痿。汗易泄，時惡風，肺主皮毛故也。唇口腐碎少納，兼理陽明。
枇杷葉　玉竹　石膏（糖炒）　扁豆　茯苓　麥冬　川斛　地骨皮　白薇
王　咳嗆盜汗，經云：損其肺者，益其氣。
玉竹　麥冬　柏仁　川貝　黨參　地骨皮　茯苓　川斛

<h2>虛損（附失血、衄血）</h2>陸（18歲）　勞倦寒熱，溫之以氣，《內經》法也。
黨參　桂枝　鱉甲　茯苓　生薑　首烏　炙草　丹皮　陳皮　大棗
又：前方有效。
桂枝　青蒿　鱉甲　茯苓　生薑　炙草　丹皮　當歸　陳皮　大棗

許（39歲）　勞倦乏力，經曰：形不足者，溫之以氣。
黨參　冬朮　當歸　桂枝　砂仁　黃耆　炙草　茯苓　香附
黃　向有漏瘍，去冬失血，陰精漸耗，無力眩暈，行動數步，便欲氣逆，虛象顯著。
黨參　麥冬　牛膝　川斛　熟地　五味　茯神　杜仲
吳　腎失封藏久矣。陰虛則陽光上亢，亢則害，承乃制，經義昭然。屢經失血，金水同治。
熟地　天冬　杜仲　川石斛　牡蠣　麥冬　湘蓮　茯神
王　下虛上實，乙癸同治。
熟地　石決　川斛　女貞子　萸肉　沙苑　茯神　旱蓮草
王　陰虛，滋養是矣。然純陰之品，未能克復出精之機。宜兼益胃為穩。
生地　麥冬　川貝　綿耆　黨參　扁豆　川斛　茯苓
倪　病久元神虧損，微有寒熱，時或火升，不可苦寒傷胃，試思正不旺而終不降耳。擬方：
於術　首烏　歸身　青蒿　大棗　茯神　黨參　陳皮　生薑
又：盜汗怯冷，寒熱未已，營衛交虛，此病後治法不同於初起感冒也。
於術　茯神　鱉甲　首烏　浮麥　黃耆　棗仁　牡蠣　廣皮
王　下部乏力，耳鳴便艱。經云：精不足者，補之以味。
熟地　沙苑　杜仲　茯神　龜版　魚膠　豬腰　川斛
朱　積勞傷陽，陰失其守，以致去年驟然失血。
經曰：陽絡傷則血外溢也。然血既去，陰必傷，時值盛夏，陰不配陽，故身覺熱而不耐勞動，勢所必然。診脈頗有力，非有餘也，仲景謂之為減。胃納甚少，亦宜柔藥養之。又曰：胃為陽土，得陰自安。拙見備商。
生地　川斛　茯神　地骨皮　藕　麥冬　白芍　扁豆　料豆皮
高　勞倦乏力，面無華色。經曰：形不足者，溫之以氣。
歸耆建中湯加陳皮。
陳　營血不充，甘溫養之。
上耆　甘草　茯神　木香　冬朮　當歸　棗仁　大棗
周　氣口脈大，身微熱，惡寒不知味。治從勞倦門。
上耆　陳皮　升麻　茯苓　砂仁　冬朮　甘草　柴胡　當歸
朱　水虧火炎，水火未得既濟之功。脈弦數，舌絳，小便艱澀。姑參造化之理，黃河之水天上來，人身則金能生水，水生則肝有制，胃有資矣。丹溪隔一治法，同一義也。若以通利之劑，當無是理。
天冬　百合　秋石　麥冬　燕窩　竹葉
又：誅伐過多，胃氣太傷，不容穀食，大便溏泄，中宮乏砥柱之權。舌絳無苔，柔土少津液之布。脈來數大，非有餘也。仲聖脈法為減耳。擬《金匱》麥門冬湯益胃生津，望其安穀。
人參　麥冬　茯神　扁豆　炙草　粳米　橘紅　香稻葉　建蘭葉

徐（29歲）　大吐衄血併發，經旨陽絡傷則血外溢也。症勢至險。姑涼胃泄沖法。
犀角地黃湯加牛膝　茯苓　麥冬　澤瀉　茅根　童便

陳（27歲）　左半脅背引痛，頻吐紫血，終瘀之象。宜仲淳法。
山漆汁　茜草　牛膝　藕節　歸鬚　生地　鬱金　茯苓　料豆皮

馮（33歲）　失血損陰，本宜補養，但偶兼外邪，頭脹鼻塞。姑與龍腦雞蘇意。
生地　桑皮　川貝　薄荷　地骨皮　玉竹　杏仁　枇杷葉

錢（19歲）　先天賦弱不充，咽乾微熱，症已久延。仿錢仲陽法。
六味加麥冬　元參　另服六味丸。

宋（45歲）　脈弦數大，陰損陽浮，大便艱澀。法宜滋養。
生地　元參　芝麻　天冬　茯神　柏仁　桑葉　麥冬
杜　曾失血，脘中痛，絡瘀之象。宗仲淳法。
降香汁　楂炭　延胡　鬱金　紅曲　歸鬚

王（27歲）　屢曾失血損陰，髀肢痠楚麻軟，下元不足有諸法宜填補合虎潛法。
熟地　虎骨　茯苓　沙參　杜仲　牛膝　黃柏　杞子　麥冬　桑枝　藕

吳（49歲）　屢失血，氣逆而短，更有漏瘍宿疾，填補無疑。但胃納少，寒熱無期，治非易治。
熟地　紫石英　沉香汁　青蒿　藕節　麥冬　北沙參　茯苓　丹皮　糯稻根鬚

何（63歲）　右半腹蠕動，飢則劇。治從建中。
小建中湯加歸身　杞子　牡蠣　茯神　沉香

徐（32歲）　酒客寒熱，目黃溲赤，嘔吐紫血，脘痛。絡瘀之象。兼之濕熱。症屬兩歧。以意圖之。
川鬱金汁　黑梔　茵陳　半夏曲　澤瀉　紫降香　山楂　赤苓　橘紅　紅曲

馬（24歲）　自服皂莢子，辛開太甚，肺失其合，且久恙元虛。姑與益胃生金法。
麥冬　扁豆　干百合　骨皮　生蛤殼　玉竹　川貝　款冬花　桑枝

朱（11歲）　先天不足，耳失其聰。
生地　杞子　山藥　遠志　磁石　石決　茯苓　菖蒲

徐（46歲）　瀉沖治衄，是景岳法。然納穀減少，以和陽益胃。
生地　川斛　茯苓　阿膠　藕汁　白芍　牛膝　陳皮　扁豆

尤（38歲）　調補真陰，以充髓海。
熟地　杞子　鹿角霜　杜仲　山萸　當歸　鹿角膠　川斛

過（65歲）　茹素內熱，心陽獨熾。
細地　金斛　麥冬　料豆皮　竹心　山梔　茯神　生草

張（34歲）　微寒熱，頻作無時，陽維為病。
歸身　白芍　細地　甘草　白薇　丹皮　桂木　生薑　大棗

朱（36歲）　嗜酒傷肺，屢失血，咽痛、痰黏作渴，陰津不主上奉，恐延損門。
炒生地　知母　麥冬　人中白　枇杷葉　元參　貝母　霍斛　雞子清

吳（22歲）　久恙漸至形瘦肉削，咳嗆，損及中州，坤厚日餒。理屬難愈。
黨參　茯苓　扁豆　砂仁　桔梗　白芍　於術　甘草　山藥　薏仁　川貝　香稻葉

岳（56歲）　胃不思谷，損門最為可慮。
洋參　麥冬　沙參　扁豆　茯苓　川石斛　白芍　橘紅　香稻葉　藕

朱（56歲）　嘔見紫黑血，脘中痛，平素好飲熱酒。丹溪云瘀留胃口有諸。
旋覆花湯加歸身　川金　山楂　紅曲　桃仁

曹（25歲）　失血屢發，發則盈碗，此衝陽升逆過胃，胃為都會之地，故見端若此也。但氣上少納，胃食頗鈍，中乏坐鎮之權，恐交節反復甚易耳。
洋參　上耆　茯神　白扁豆　棋子青鉛　麥冬　熟地　川斛　地骨皮　十大功勞
陳　交大節，陰虛陽升，血症復發，每於戌亥為多。龍相少藏，血隨氣上也。診脈芤弦，填下攝´為主。
炒生地　阿膠　牛膝　川斛　茯苓　龜版　牡蠣　青鉛　扁豆　藕節

倪（16歲）　遠行勞倦，兩經失血，時或腰楚，內傷之象。
六味加牛膝　杜仲　豬腰子

朱（34歲）　損其肺者，益其氣。
黨參　茯苓　麥冬　川貝　上耆　橘紅　蛤殼　地骨皮　白元米湯煎。

杜（17歲）　盜汗乏力，補養固衛。
生耆　牡蠣　茯神　冬朮　浮麥　柏仁　地骨皮　棗仁　白芍

吳（28歲）　熱久，寢食如常，起自下肢，與壯水之主。
知柏八味煎服。

丁（28歲）　內傷不足，寒熱無期，盜汗頗多。
上耆　首烏　川斛　牡蠣　白芍　茯苓　棗仁　煨姜

胡（18歲）　陽絡傷則血外溢。
生地　川斛　茜草　茯苓　童便　牡蠣　白芍　藕節　扁豆

丁（27歲）　漏瘍暗耗久矣，封藏不固，正涉地氣司升之候，絡血沸騰，咳嗆不已，兼之滑泄，或為盜汗，脈芤細數，皆是咎徵。
炒生地　北參　牡蠣　茯神　藕節　龜版　麥冬　川斛　茜草

陸（27歲）　脈濡細，陰虛及陽，身熱消瘦，汗出已多，衛不固，慮其損怯。
上耆　茯神　生地　五味　淮麥　麥冬　棗仁　白芍　柏仁　南棗

吳（31歲）　鼻衄不止。宗仲景當從衝脈治。
大補陰丸加丹皮　血餘　川斛　牛膝　藕節
孫　大鼻衄，兼行濁道為吐。始於瀉沖法，兼以鎮逆。
大補陰丸加牛膝　牡蠣　紫石英　川斛　扁豆　側柏汁

趙（14歲）　童真衄血，賦卑不充。
炒生地　山藥　牛膝　丹皮　藕節　料豆皮　茯苓　麥冬　澤瀉　另服六味丸四兩。
黃　向有漏瘍，去冬失血，陰精漸耗，無力眩暈，行動數武，便欲氣逆，虛象顯著。
熟地　麥冬　茯神　川斛　黨參　蓯蓉　五味　牛膝　杜仲　砂仁
張　血行清道為衄，甚至精明穴。向曾牙宣，體質陰虧，陽光易亢，平補三陰。
六味加阿膠　牡蠣　陳皮　側柏葉
翁　恙久陰陽偏勝，正值經行，水愈虧而陽越亢，熱勢轉甚，腰楚怯弱，良有以也。年逾五旬，衝任不固，八脈交損，以致見象非一。脈形虛芤帶數。總以和陽育陰為要。
細生地　女貞　牡蠣　茯神　杜仲　金石斛　旱蓮　白芍　棗仁　藕
又：前方頗覺安適，然陰虛陽浮，未見克服，便為之損。本胃納少振，所謂精生於穀，亦有生長之機。俟一陰來復，如何。
三才湯加茯神　金斛　牡蠣　玫瑰露　棗仁　白芍　女貞　藕
顧　耳失其聰，平補三陰。
六味丸加川斛　磁石　細石菖蒲汁
顧　熱不止，起於湧泉，下午入夜則劇，經斷，脘痛時嘔，脈來虛數，勞損見端，草木難期速功。
香附　鬱金　熟地　金斛　茯苓　丹皮　陳皮　砂仁　十大功勞　益母膏
潘　足腫枯瘦，麻木不仁，脊駝肋突，經來復斷，先天精血不充，損症難愈。
熟地　桂枝　牛膝　當歸　杞子　豬脊髓　鱔血炒桑枝　虎骨

蔡（41歲）　《難經》云：陽維為病苦寒熱，此之謂也。平素奇經不固，兼之肝氣，治宜兩顧。
當歸　丹皮　白薇　沉香　香附　湘蓮　鹿角霜　白芍

張（32歲）　失血後，心痛徹背。與育陰和陽。
生地　參三七　茜草　川斛　鬱金　料豆皮　茯苓　麥冬
華　腰楚頗重，議以補腎。
熟地　杜仲　當歸　川斷　沙苑　川斛　茯苓　胡桃　另服青娥丸二兩。

張（52歲）　臟躁欲哭，咳嗆咽乾。宗仲聖法。
炙草　知母　紅棗　玉竹　川貝　茯神　麥冬　淮麥

顧（64歲）　右一側眠，氣虛之徵。
黨參　炙草　茯苓　蛤殼　麥冬　五味　橘紅　川貝

陳（29歲）　脈左搏大，陰虛陽浮，以致鼻衄走陽，上下耗損，勢非輕淺。
炒熟地　牡蠣　杜仲　茯苓　龜版膠　萸肉　川斛　蓮鬚　菟絲子
畢　失血損症，滋養是矣。胃少納穀，頻欲嘔吐，子病及母為難治。經傷咳嗆，骨蒸微熱盜汗，脈數，見象甚著。
黨參　半夏曲　茯苓　青蒿　左秦艽　麥冬　陳黃米　金斛　鱉甲　炒烏梅

劉（25歲）　虛體不耐勞，行動則氣易逆，時或夢遺火升，素患血症，理宜填納。下體濕瘍，議先平補。
六味丸加鹽水炒川柏　杜仲　黑殼蓮

<h2>遺精</h2>
謝　陰精易泄少藏，耳為之苦鳴。
熟地　萸肉　山藥　杜仲　天冬　杞子　牡蠣　沙苑　茯神　菟絲　鰁魚膠　桑螵蛸
吳　病後不復，精關不固。
熟地　龍骨　茯苓　五味　鰁魚膠　川斛　牡蠣　菟絲　沙苑　湘蓮
陳　夢遺連發，陽升又經失血，幸中州無故。壯水攝納，子母兼顧。
大補陰煎加牡蠣　北沙參　川斛　麥冬　青鉛　茯神
錢　封藏不固，滑泄頻頻，腎脈上循喉嚨，嗆咳失音，良有以也。
生地　川貝　上耆　麥冬　黨參　扁豆　茯神　川斛
程　血去陰傷，且兼夢遺，虛陽易動。宜介類潛之。
龜版　熟地　杜仲　川斛　金櫻子　牡蠣　山藥　湘蓮　芡實　豬脊髓
王　真陰太虧之體，涉四月陽升之時，病之不愈，固無足怪，然濁轉加而精關不固，最為變劇之端，頗屬棘手。姑擬人參固本丸為主，望其轉機為荷。
人參固本加五味　山藥　川斛　黑殼蓮子
過　便後帶積，左半腹痛，覺氣墜而欲大便，知其清陽不升，肝脾同病也明矣。且兼夢遺，胃不思納，亦由氣分太泄，所以精關不固，腎中陽衰，胃陽亦不振矣。議與脾腎同治，宗仲淳意。
於術　炒枯砂糖　穀芽　湘蓮　荷葉　生菟絲　白芍　茯苓　陳皮　砂仁
薛　症經四載，初因白濁，繼而夢遺，後復無夢而泄，關鎖迨廢，腎失封藏，殊可慮也。
熟地　龍骨　益智　杜仲　桑螵蛸　萸肉　牡蠣　川斛　芡實　金櫻子
華　淋濁夢遺，為腎失封藏，龍火易動。宜壯水潛陽固攝。
熟地　杜仲　茯苓　川斛　菟絲子　湘蓮　牡蠣
過　肝腎陰虧，封藏失職，脈象微弦，風陽易亢。治從乙癸同源之治。
生地　茯苓　女貞　黃菊　川斛　杜仲　杞子　湘蓮
朱　脾不能運，腎失封臧，相陽易動，大便燥澀，水固虧而滋膩難投，脾惡濕也。然理脾礙腎，用藥頗難，以意為主。
霞天膠　炒於術　茯神　杜仲　建蓮　醋香附　淮山藥　柏仁　川柏　砂仁　豬脊髓
又：前方頗安，脹得寬而餘瀝未已。肝主疏泄，腎失封藏，最難參合。立方頗為不易。
霞天膠　炒於術　杜仲　川斛　黃柏　煨木香　茯神　香附　牡蠣　湘蓮　豬脊髓
張　肝脾之氣不和，少腹攻觸作楚，又經夢泄，腎真不固，尤為吃緊處矣。大便稍干，胃氣略開，此為休徵。脈濡小，尺部微弦。協和肝脾，兼攝下焦。
人參　於術　茯神　木香　砂仁　益智　菟絲　湘蓮　白芍　玫瑰露
孫　症經數載，或差或劇，中年腎真不固，開合之機廢。宗丹溪法。
大補陰煎加川斛　茯苓　杜仲　秋石　車前

徐（53歲）　交節龍相少藏，又經夢泄。脈象濡弦。填陰攝固奚疑。
大補陰煎加茯苓　菟絲　杜仲　五味　牡蠣　湘蓮

王（21歲）　夢遺損陰，又曾失血，下虛上實，腰楚眩暈。乙癸同源主治。
炒熟地　石決明　川斛　女貞　萸肉　沙苑　茯神　旱蓮草

陸（30歲）　下虛則眩，腎失封藏。
六味加石決　杜仲　牡蠣　湘蓮
華　腎失封藏。
熟地　萸肉　杜仲　湘蓮　芡實　金櫻子　龍骨　牡蠣　川斛　砂仁　另服威喜丸。

陳（37歲）　大鼻衄不止，兼之滑泄。此腎失封藏，厥陽上冒，最為重要。
大生地　龜腹版　牡蠣　川斛　芡實　建蓮　白芍　茯苓　料豆皮　側柏葉

陳（20歲）　封藏不固，陰失其守，陽曠其衛，盜汗漸熱，曾經痰血，損怯漸著。
生地　黨參　茯神　川斛　玉竹　地骨皮　杜仲　十大功勞葉

華（19歲）　臍左動氣築築，盜汗夢遺，皆肝腎下虛使然。
熟地　牡蠣　沙苑　杜仲　川斛　湘蓮　紫石英　柏子仁　茯神　砂仁

曹（35歲）　夢遺久而滑泄腰楚，腎失封藏，理宜固攝。兼之肝胃積飲，發則口甜脘悶，佐以交感丹。
熟地　牡蠣　茯神　菟絲　香附　陳皮　杜仲　湘蓮砂仁

朱（34歲）　復因嗔怒動肝，相火寄旺，翕然妄動，精泄莫制。經旨乙癸同源，潛陽固攝。
大補陰煎加牡蠣　茯神　菟絲　砂仁　淮藥　五味　建蓮

徐（34歲）　症因驚恐而作，驚則傷心，恐則傷腎，心腎失交，故多夢悸動，精關淋瀝，脈虛弦澀。治宜攝固。
枯熟地　萸肉　山藥　茯苓　五味　菟絲　牡蠣　建蓮　杜仲　另服孔聖枕中丹。

陳（22歲）　固攝精關，複方之制。
丸方：生地　杜仲　牡蠣　淮藥　茯苓　菟絲　龍齒　萸肉　沙苑　五味子　桑螵蛸　豬脊髓　建蓮　龜版　魚膠

<h2>淋濁</h2>陸（36歲）　淋濁妨溺，通補兼施。
大補陰合導赤散加茯苓　菟絲

王（37歲）　內熱腰楚，血淋。
六味加龜版　牡蠣　杜仲　側柏葉

葉（26歲）　濁後溲頻餘瀝，莖中痛，症延已久。議壯水攝固。
六味加杜仲　龜版　川斛　秋石
錢　去冬滯下，濕熱不清，逗留二腑，早間大便黏膩，小溲不爽，勢欲淋濁，由操勞失分。清濁分理，開中為先。
萆薢　生於術　陳皮　枳殼　海金砂　益智　茯苓　澤瀉　車前
徐　淋濁莖中痛，上為目疾，肝腎虛火上升。先以導赤法使其下降。
導赤散加丹皮　茯苓　川斛　青鹽　料豆皮

萬（17歲）　溲色白而痛。議以濕熱治例。
川楝子　茯苓　木通　丹皮　陳皮　川柏　萆薢　細生地　黑山梔

王（52歲）　濁結而精竅覺動，亦屬腎氣下泄。仍宜固攝方。其溲便不清，兼調溺竅，通補兼施為是。
熟地　龜版　沙苑　魚膠　蓮鬚　川斛　木通　草梢　青鹽

丁（15歲）　精未滿而濁下不止，經旨腎司收藏，又中氣不足之謂歟。始擬平補三陰，遵薛氏法。
六味加於術　建蓮　另服威喜丸四兩

徐（26歲）　經云：腎者主水，受五臟六腑之精而藏之。
今則封藏失職，水漸虧而火漸亢，斯百病生矣。診脈頗弦，長沙脈法為之減也。甚至遺滑無度，將有淋濁之慮，最難圖治。拙見以壯水為主，俾得水火無偏勝之憂，斯陰平陽秘，始克有濟耳。靜養維持，尤宜加意於藥石之先。
熟地　龜版　萸肉　山藥　杜仲　石蓮　龍骨　牡蠣　川斛

金（27歲）　相陽內亢，溲赤莖中痛，已及年餘，議宗丹溪法。
大補陰合導赤加茯苓　秋石

魯（28歲）　白濁三月不止，而溲不痛。宜平補固攝。
六味加牡蠣　川斛　杜仲　白螺螄殼　威喜丸
楊　血淋延久，真陰大傷，溲數而餘瀝作痛。以瀉南補北，壯水制火。
大補陰丸加茯苓　甘草　秋石　澤瀉　料豆皮

岳（50歲）　淋濁作楚，通攝並濟。
鮮生地　木通　知母　川柏　杜仲　茯苓　草梢　菟絲　陳皮　秋石

華（46歲）　腰楚血淋，溲痛。通補兼施。
大補陰煎加木通　草梢　琥珀　杜仲　料豆皮

王（72歲）　勞倦傷腎，血淋未已，風陽上旋，頭暈，牽掣痛楚。宜乙癸同治。
生地炭　木通　草梢　女貞　黃菊　石決明　阿膠　川斛　白毛夏枯草　絲瓜絡　雪羹湯代水。

過（36歲）　勞力傷腎，濕氣下注為濁。
炒生地　知母　黃柏　草梢　杜仲　木通　竹葉　茯苓　萆薢

虞（50歲）　陰虛龍相少藏，淋濁淹延不止。
大補陰煎加萸肉　淮藥　茯苓　菟絲　湘蓮　秋石

謝（56歲）　淋為衝任內傷，痛在少腹，二便均不通爽，固澀未穩。
烏賊骨　丹參　阿膠　龜版　川柏（酒炒）　茜草　黃芩　杜仲　車前　秋石
又：淋久漸欲閉癃，氣下墜，朝輕暮重，得暖稍適者，陰中之陽不振。故徒恃滋填無益也。
補中益氣加東垣滋腎丸
又：前方益氣升陽，閉癃氣墜均減，少腹痠楚，究是衝任內傷。仍前法加減。
補中益氣加杞子（青鹽炒）　豬脊髓
薛　先曾血淋，繼則溲濁，腎陰固虧，脾元亦弱，故食後不運而瘡痍，此可徵也。正值濕土司令，入夜微熱盜汗，脈虛，最易延入損門。仿立齋先生治意。
六味去萸肉加於術　川斛　益智　萆薢　另服威喜丸。

胡（27歲）　水虧龍相少藏，敗精陰竅，固有諸矣。然屢投辛香走竅，關閘漸馳，溺仍不利，開合之機失職。法宜通攝兼施，斯為王道。
大補陰煎加木通　草梢　遠志　琥珀　秋石　料豆皮另服東垣滋腎丸。

徐（35歲）　脈弦為減，長沙之旨也。火升口乾，陰精少奉，總由淋瀝暗耗，故未能驟期速動。
三才湯加鰁膏　川斛　龜版　白螵螄殼　沙苑　杜仲　川柏　另服威喜丸。

鄒（29歲）　淋濁如膏，兩月不愈，溲後仍痛。此內傷勞倦，濕熱不清。
黨參　白朮　茯苓　萆薢　澤瀉　車前　麥冬　草梢　黃柏　秋石

周（23歲）　右髀股筋攣作痛，幾及三月，漸延白濁，溲便不利，此肝腎內傷，濕熱下注，脈形虛數，口乾怯弱，殊非輕淺。
萆薢　黃柏　木瓜　虎骨　木通　車前　知母　牛膝　陳皮　桑枝

徐（16歲）　溲赤混濁，恐延血淋。
導赤散加萆薢　丹皮　川柏（酒炒）　料豆皮

胡（64歲）　溲濁如疳，老年氣液下脫，膏淋重症。不可輕視。
六味丸加上耆　菟絲　川斛　威喜丸

奚（60歲）　滋養臟陰，通泄火腑。
大生地　龜版心　知母　川柏　秋石　茯苓　豬脊髓　車前子

曹（66歲）　高年血淋氣墜，大便常溏泄。仿補中益氣法。
上耆　冬朮　茯苓　炙草　醋升麻　醋柴胡　白芍　地榆　陳皮　藕

馬（27歲）　淋濁腫痛，濕火下流。
大生地　龍膽　車前　澤瀉　知母　川柏　茯苓　萆薢　草梢
金　素患淋濁，腎陰虧乏久矣。濕邪下注，海底結癰之象。舌苔滑膩，脈形弦數，見象一斑。經云：陰虛者，陽必湊之。至陰之地，龍相所居，瀉南補北，莫如丹溪探本之道也。
生地（砂仁炒）　敗龜版　黃柏　知母　赤苓　澤瀉　陳皮　丹皮　苡仁　血珀　海金砂

任（45歲）　淋濁如泔，月餘不止。《靈樞》云：中氣不足，溲便為之變也。
四君子加川斛　牡蠣　菟絲　益智　澤瀉　湘蓮

華（49歲）　血淋，結塊色紫，艱澀難忍。與李瀕湖治柳橋之症頗似，姑仿其意。原方用虎杖散，今人不識此草，以杜牛膝代之。
琥珀　歸尾　赤芍　瞿麥　韭根鬚　料豆　丹參　木通　車前　杜牛膝根（細打煎好，另入麝香少許）
計　白濁溲痛。
大補陰煎加木通　車前　生草梢　淡秋石
黃　白濁溲痛，先通火腑。
導赤散加知母　茯苓　川柏　秋石　車前

朱（32歲）　小便頻數不楚，法宜固攝。
熟地　萸肉　川柏　龜版　杜仲　淮藥　川斛　蛤殼　桑螵蛸

諸（53歲）　痛淋赤塊，先曾腹滿，氣血鬱痹。議以通腑。
導赤散加血琥　茯苓　料豆皮　車前

徐（23歲）　血淋腰楚，宜通火腑，補水臟。所謂瀉南補北也。
大補陰煎加草梢　茯苓　木通
錢　小便帶紅，兼清營分。
導赤散加萆薢　茯苓　於術　通草　丹皮　澤瀉　木香　砂仁
又：丸方：
六味丸加於術　洋參　木香　萆薢　車前　川柏　蜜丸。

華（26歲）　掌心為勞宮心之滎穴，煩熱已久，小溲不清。仿火府丹。
火府丹加麥冬　黑梔　茯神　蓮子

<h2>痿</h2>馮（42歲）　痿躄軟麻，脘悶氣壅，大便不爽，脈象中陽不運。仿胸痹法，亦獨取陽明之義也。
瓜蔞仁　薤白頭　桂枝　枳殼　上沉香　牛膝　當歸　陳皮　桑枝

陸（55歲）　足惡寒，痠麻無力，大便燥結口乾。仿虎潛法。
熟地　虎骨　川柏（酒炒）　牛膝　鎖陽　當歸　戟肉　桂枝　淮藥

顧（45歲）　驚蟄節候，地氣司升，素體水不涵木，木能生火化風，神魂由是少安，筋骨為之不利，痛兼腰脊髀股者，其咎可知。自述得寐則適，經言，不臥則血歸於肝，水能生木之謂也。乙癸同源，交合坎離。
阿膠　生地　雞子黃　朱茯神　棗仁　遠志　川斛　川斷　沙苑　廣皮白　桑枝（鴨血拌）
陳　痿躄不堅，經言獨取陽明。而脾虛濕勝之體，瘡痍愈。以意為主。
四君子加虎骨　萆薢　桑枝　黃柏　苡米　木瓜

朱（61歲）　口苦舌黃黑，脈濡數，嗜酒中虛，濕勝化熱，漸延痿躄，非輕象也。
生洋參　金石斛　麥冬　花粉　茯苓　澤瀉　苡仁　陳皮　麋　草
又：前方頗適，仍宗經法。
生洋參　麥冬　澤瀉　萆薢　麋　草　茅根　酒淡芩　白朮

錢（41歲）　填補通痹，上部小效，仍寒熱而熱減不舒。考古法有治痿獨取陽明之論，以陽明主束筋骨而利機關也。兼以丸藥緩調。
茯苓　益智　上耆　巴戟　砂仁　川斛　木瓜　桂枝　萆薢　威喜丸　虎潛丸

<h2>腸痹</h2>
張　前議溫潤寬暢，仍未大便，似有欲便不得之勢。
且云肢麻畏寒，明是陽氣衰弱，失司旋轉。其脅痛且喜溫暖則適，尤屬可徵。六腑為陽，以通為用，胃宜降和，自然之理也。症因頻經嘔吐，胃氣逆行，失血之後，幽門廣腸則燥，愈燥則愈結，最難取效者，緩以圖之。如濟川並五仁、通幽，皆王道治法。未敢險峻耳。
蓯蓉　當歸　牛膝炭　柏子仁　麻仁　松仁　枳殼　蘇子　新會白
三劑後大便下。
沈　納穀稍可，大便燥堅，液枯欲結之象。
白蜜　半夏　當歸　柏子仁　牛膝　枳殼　橘紅　蘇子　鬱金　竹瀝　薑汁

周（29歲）　勞動傷陰，肛門火燥，大便不爽。議與清滋。
大補陰丸加麥冬　槐米

周（51歲）　二便不爽，經云：九竅不和，腸胃之所生也。
麻仁　桑葉　杏仁　芝麻　蔞仁　木通　枳殼　車前　川樸
顧　脈仍革，右為甚。腸痹症也。
鮮生地　歸鬚　牛膝　麻仁　杏仁　沉香汁　川樸　柏子仁
裴　操持過度，心腎不交，飢不能食，大便艱澀，皆津液內虧，陽明失司。出納圖治非易。
蓯蓉干　制洋參　茯神　牛膝　棗仁　烏芝麻　柏仁　麥冬
又：六日不更衣，胃腑失司下行，脈象短澀，液虧之象。法宜溫潤。
蓯蓉　牛膝　火麻仁　郁李仁　烏芝麻　當歸　麥冬　柏子仁　茯神
仍服天王補心丹，參湯送下。
又：得大便不爽，形氣衰弱，尺脈尤虛，殊為可慮。擬方商正。
大蓯蓉　人參　茯神　牛膝　柏子仁　沉香汁　紫石英　麥冬　五味　坎炁　天王補心丹
又丸方：人參　生地　當歸　元參　天冬　丹參　棗仁　茯神　麥冬　遠志　柏子仁　蜜丸　硃砂為衣。淮麥、南棗湯下。

劉（47歲）　木乘胃土，䐜脹，大便不爽。恐延腸痹。
蔞皮　桑葉　烏芝麻　枳殼　腹皮　青皮　陳皮　白芍　半夏　沉香　烏藥汁

馮（39歲）　氣滯脘痞，大便不爽。腸痹例治。
香附　鬱金　枳殼　紫菀　沉香汁　神麯　瓜蔞　杏仁
胡　痢後腸痹，咳嗽不大便。
杏仁　枳殼　橘紅　腹皮　蔞皮　桔梗　麥芽　桑皮

朱（56歲）　二便艱澀，氣墜不爽，症已久延，經言腎開竅於二陰。治從此義。
大蓯蓉　枳殼　淡秋石　茯苓　陳皮　炒柏仁　當歸　車前子

朱（35歲）　木鬱水虧，氣墜澀痛，溲不利而大便燥。症延四載，不易圖治。
生地　丹皮　當歸　膽草　木通　柴胡　山梔　白芍　車前
錢　服潤燥寬暢，得大便而少腹之脹滿不減，痰多納少，脘痞脈短，色奪消瘦，與胃實腑病有間矣。仿濟川煎合腸痹例。
胖蓯蓉　牛膝　桑葉　柏仁　麥芽　當歸　枳殼　芝麻　杏仁
余　腎司二便，出納之權廢弛，大便燥堅，小溲不禁。高年治在命門。
炒熟地　當歸　五味　蓯蓉　杞子　補骨脂　柏仁　黑芝麻

<h2>癃閉</h2>王（59歲）　膀胱不利為癃，已經一載，據述勞動則劇。總由天乙虧損，以致機關不利，腎司二便也。與東垣滋腎法。
知母　肉果　黃柏　菖蒲　韭根鬚
又：據述晨起稍通，得暖稍適，膀胱之氣不化。仍用東垣法。
知母　黃柏　肉桂

吳（56歲）　溲不利，莖中痛。
導赤散加知母　黃柏　車前　滑石　瞿麥
華　延症一月，脈象小數，非實火也。宗經旨瀉南補北。
大補陰合導赤散加茯苓　菖蒲　萆薢　秋石
張　經云：膀胱不利為癃，氣化則能出矣。少腹滿，溲色赤，濕熱蘊結奚疑。苔膩作渴，脈形小數，正氣漸虧，恐多變幻，不可輕視。
西珀　滑石　赤苓　澤瀉　車前　竹葉　豬苓　木通　生草　黑梔　通草煎湯代水。

周（41歲）　膀胱不利為癃。
瞿麥　木通　金鈴　生地　菖蒲汁　車前　金沙　茯苓　澤瀉　草梢
一劑稍通，所下溺色白膩。照原方加飛滑石，去生地。

俞（51歲）　濕體氣化不及州都，小便欲出未能，腹中漉漉，恐延膨滿，理勢非也。但兼牙宣，行動乏力，腎關出納廢弛。參東垣法。
東垣滋腎丸（二兩）

陳（50歲）　癃閉稍通，未能暢達，且有肝氣，最宜疏泄，苦辛是議。
金鈴子　木通　沉香汁　枳殼　車前　兩頭尖　吳萸　歸鬚　柏仁　麻仁　韭根鬚　另服滋腎丸
又：泄肝通腑，僅獲小效。《內經》云：膀胱不利為癃。素性嗜酒，聚濕生熱，且驟起屬熱，大便亦閉，今溲下赤澀微痛，此痛乃瘀濁欲泄奚疑。
木通　細生地　草梢　金鈴子　滑石　瞿麥　車前　川連（吳萸炒）

許（26歲）　驟然癃閉，二腑皆痹，起自腹痛支滿，肝失疏泄。苦辛是議。
吳萸　歸鬚　郁李仁　山梔　麻仁　木通　金鈴　枳殼　車前　六一散　韭根鬚　兩頭尖
<script src='https://williamkpchan.github.io/LibDocs/readbook.js'></script>
</pre></body></html>
