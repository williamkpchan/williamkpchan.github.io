<base target="_blank"><html><head><title>曹仁伯醫案論</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = false;
  var topicEnd = ", ";
  var bookid = "曹仁伯醫案論"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>曹仁伯醫案論</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>


作者 曹存心 朝代 清 年份 公元1815年


<h2>藩署蕭四爺治驗丸方</h2>
人年四十陰氣自平，從古至今，未嘗不若是也。

惟尊軀獨異者，正氣不足，濕痰素多，陽事早痿耳。
予偶閱醫書，夜臥臂在被外者，每易招寒而痛。
婦人露臂枕兒者，亦易受涼而痛。
此尊軀之病，雖非得於被外枕兒，而其起痛之因，本因於臥在竹榻。
竹榻之性寒涼者也，日日臥之，則寒涼之氣未有不襲筋骨。
較之前二條之偶傷經絡者更進一層，所以陽氣不宣，屈伸不利，痛無虛日，喜熱惡寒矣。
仲景云：一臂不舉此為痹。
載在中門風中也。
實非真中而卻類中之機，豈容忽視？現在治法，首重補陽兼養陰血，寓之以驅寒，加之以化痰，再取經絡通之，則一方制度自不失君臣佐使焉。


大熟地（八兩）　歸身（四兩）　赤芍（二兩）　附子（二兩）　黨參（四兩）　於朮（四兩）　茯苓（八兩）　黃耆（二兩）　半夏（四兩）　虎掌（一對）　阿膠（三兩）　橘紅（二兩）　薑黃（一兩）　桂枝（一兩）　沉香（五錢）　甘草（一兩）　枳殼（二兩）　海桐皮（二兩）　風化硝（一兩）　西羌活（一兩）　為末，取竹瀝一茶碗，薑汁二匙，和入淡蜜水，泛丸。



<h2>衛道觀前頭鳴右盛</h2>
頭為天谷藏神者也。
面無精彩，頭苦常鳴，豈非天谷內虛，神色無華乎？然頭鳴右盛，痰火必多，不得不兼顧之。


大熟地　天冬　黨參（三味煮膏）　制於術　黃耆　龍眼肉　炙草　茯苓　遠志肉　石決明　棗仁　木香　半夏　橘紅　阿膠　竹茹　甘菊　為末糊丸，三錢，鹽湯下。



<h2>德清某</h2>
營血本虧，陰火又旺，責在先天。

後天脾氣不健，肝木乘之，所進飲食生痰、生飲，貯之於胃，尚可從吐而出，相安於無事，遲之又久，走入膜外，氣道不清，脹自作焉。
脾為生痰之源，胃為貯痰之器。
若非運化中宮，兼透膜外，則痛勢有加無已，成為脹滿，亦屬易易耳。
然脾統血，肝藏血，病久血更衰少。
治以化痰，不得不佐以和養。
古人之潤燥互用，正為此等症而設。


杜蘇子　白芥子　當歸　茯苓　炙草　生於術　半夏　萊菔子　大腹皮　白芍　車前子　海蜇　大荸薺　陳皮　真厚朴


<h2>嘉興吳</h2>
大小便易位而出，名曰交腸。

陡然氣亂於中，卻為暴病也。
遲之又久，腸間穢物歸併膀胱，一飲一食都從小便而出。
比之交腸症似是而實非者，良由瘀血內阻，大腸廢而不用，幽門闢為坦徑，闌門不司泌別，舍故趨新，舍寬趨隘，日痹一日。
竊恐元氣不支而敗。
此時論治必須故道復通，瘀血漸消，庶乎近理。


旋覆花　青蔥　新絳　歸鬚　柏仁　薺菜花　首烏

另用舊紗帽一頂，炙灰。
每服一錢五分，煮酒下。



<h2>安徽程</h2>
先生之病，素稟濕熱，又挾陰虛之症也。

濕者何地之氣也，熱者何天之氣也？天地鬱蒸，濕熱生焉；天地交泰，絪蘊生也。
生生不息之機妙合於其間，稟而受者。
濕熱元氣混合一家，出自先天，牢不可破，較之外感內傷之濕熱屬在後天者一掃而淨，豈可同日而語哉！設使薄滋味，遠房幃，不過生瘡動血，幼年所患等症而已。
惟事膏粱，更多嗜欲，外增濕熱，內耗陰精，則臟腑榮衛常有春夏之情，而無秋冬之氣，無怪乎其亥年之氣風火相煽，耳苦於鳴，豈非陽氣萬物盛上而躍之一驗乎？當斯時也，靜以養之，則臍冷齒痛以下見症之外，猶可相安於無事，何乃火之添油喜功生事，陡然頭昏面赤，一派炎炎之勢。
甚至火極似水，陽不成其為陽，熱不成其為熱，肝經之火、督脈之陽亦從而犯上，失其本來之面目。
夫近聞引火歸源，以為甘溫能治火熱之計。

嗟乎！未聞道也。
甘溫能治大熱者。
良以下極陰寒，真陽上越，引其火歸其源，則坎離交媾，太極自安。
若太陰濕熱蒸動而上者，投以清滋，尚難對待，斷不敢以火濟火，明犯一誤不可再誤之戒。
然清已有法，滋亦不少，飲食能增，身體能胖，外有餘矣。
而色色不能久立久坐者，即病機中萬物陰陽不定未有主也之條，際此外盛中空、下虛上實，用藥實難嘗見。


東垣之清燥湯、丹溪之虎潛丸，潤燥合宜、剛柔協濟。
張氏每贊此兩方，始克有賴，何樂而不即用之耶？無如藥力之所以載行者胃氣也。
胃屬陽明，陽明中土萬物所歸，濕熱竊踞亦久已，薰蒸傳為吐血，嗽痰，鼻塞，噫氣，氣便失調，正是九竅不和，都屬胃病。
欲安內臟，必先清其外腑，又為要著。
至於秋末冬初病甚者，十月坤卦純陰，天已靜矣，而濕熱反為之動；腎欲藏矣，而濕熱反為之露，致邪令正失，能不令病者之更進一層乎？附方謹覆。


青鹽（四兩）　甘草（八兩）　荸薺（一斤）　海蜇（二斤）　萆薢（一兩）　飴糖（八兩）　刺蝟皮（一兩五錢）　橘葉（五錢）　霞天曲（一兩五錢）　十大功勞葉（一斤）

共為細末，竹瀝水，泛丸。
服完後，合虎潛丸全料，同合常服。



<h2>杭州汪</h2>
細繹病源，陽分比陰分更虧之候也。

陰虧而用十全養榮等法，責重乎陰，寓以陽藥，本屬和平之劑。
良以秋分在即，燥氣加臨，不敢責重乎陽，以燥就燥反增燥病焉耳。
然於膏方下之後，日可附桂斟酌用之，一語早已言之，非見不到也。
蓋天地之氣清矣半月一更，人身之氣亦半月一更。
八月而至九月，氣已二更，病勢不除，飲食反減。
明明陰得膏滋而無病，陽得膏滋而更衰，一月之間陰陽偏勝，一膏之內功過相抵。

可嘆補偏救弊，因時制宜，應接無暇也。
所言念七念八九兩日，霜降始寒，寒氣外侵，痰飲內動，動見青黃綠色水，尚屬陽明胃腑。
至於黑這一色，已自陽明胃底而來，腎虛水泛，脾虛積飲，已見一班。
然神氣困倦，面色青浮，脈見雙弦，以始陽氣不充，痰飲內聚宜矣，而反忽然牙齒浮疼，加以口舌酸泔，呃忒於胃，衛逆於脅，變出一番火氣者，肝火也，肝氣也。
氣火之橫逆，不外腎虛，無以涵木，木須順乘脾土。
此等氣不足，即是寒之根柢；及見氣有餘便是火之形狀，所謂本寒標熱症是也。

夫惟本寒標熱，豈陽氣之虛，較之陰氣更進一層耶？此時論坎離，當然不定，始可陰霾四散，宗風虛則熾痰寒則壅之訓而出一星附散法，以助脾陽。
俾虛風寒痰不相互結，非獨分解病情，而且土旺用事更合機宜。
如一立冬，又不可以純陽無陰之品施於久病陰血本虧之體。
冬月宜藏之令者，以此方分兩三次，一日進一服。
參入前定滋方中，只取五錢，清晨服下，傍晚再服水泛金匱腎氣丸錢半，淡鹽湯送下，以占冬至陽生，弗藥有喜。
至於黑錫丹、控涎丹，本來合式因病處方，隨機應變，相時而動者，須煩兩先生權之。



<h2>嘉興張</h2>
細繹病源，本屬暑濕熱三氣之因也，始而濕秘，後以熱結，所感暑邪能不久變乎？然此初、中、末三者，而道其常，尚未言其變。

所變者何？昔肥今瘦，瘦人多火，濕已化火，火已就燥，而況更有變者。
痰結肺經，而取效葶、杏，熱結腸間，又增大便如慄。
甚至肺與大腸相為表裡，二金同受火刑，皮膚燥脫，豈非濕生痰，痰生熱，熱生風之一驗乎？若夫水液渾濁皆屬於熱，內熱生痿，不能起床，鼻之燥、耳之鳴，眼之淚，熱象不一而足，陰亦不一而傷。
至於口中不渴，似屬令人不解，然亦不難。
曰久病入絡，絡亦主血，血主濡，所以但干而不渴耳。
宗無陰則陽無以化例，請政。


鮮首烏　姜炒山梔　石決明　方解青鹽　杏仁　牛膝　柏子仁


<h2>薛家灣郭</h2>
陰絡傷則血溢，血內溢則後血。

血之從後出者已經數載，時發時止，惟有盛於去年也。
今春榮血日虧，衛氣益虛。
虛則氣不攝血，亦因咳而來，陽絡更傷，中焦失守，不獨肝腎內虛，無怪乎其浮腫於前，喘促於後。
甚至飲食不思，噁心欲吐，脈而數疾無倫，竟有陰從下脫，陽從上脫之意焉。
急急大補，俾得抱一不離，已恐鞭長莫及。


人參　麥冬　五味子　坎炁　牡蠣　龍骨　河車　川柏　茯神　蕤仁　棗仁

轉方加黃芩、灶心土，余依上法。



<h2><br>薛家灣郭復診方</h2>
喘之一證，已得大補而平，可見肝脾腎三經虧之已極，姑置勿論。
現在脈芤且弦，其名為革，以昭血絡空虛元氣難攝之意。
夫惟元氣難攝，所有溫邪下注為便溏，外走為浮腫，上逆為咳痰；甚至陰絡傷、血內溢之下，更有陽絡傷、血外溢之症。
似此中虛少納者，遇之竊恐不堪磨耐，仍起風波而敗，不可忽略。


制川附七分（青鹽下拌）　大生地（二錢）　白芍（一錢）　阿膠（一錢五分）　炙草（四分）　人參（七分）　五味子（七分）　麥冬（一錢五分）　牡蠣（一兩）　伏龍肝（一兩）　烏梅（一錢）


<h2>崑山陶</h2>
濕有五肥，人之濕多起於脾。

脾主濕，又濕主土，土氣不旺，濕邪無路可出，出則變而為痰，化而為熱，所為濕生痰，痰生熱是也。
濕熱痰體已既有年，姑置勿論，且論病經兩候痛瀉起因，繼寒熱往來，一日日三度發其間，呃忒頻頻，七日而止，顯系冷風外感，內從少陽而入，裡氣不納，上逆沖激，出入無定使然。
當時汗出太多，雖有口舌嘔惡等症，卻難和以小柴胡湯。
現在汗已不少，吐亦未除，下亦通矣，三法自盡，而瘧疾仍作，胸前痞悶，右脈大虛，邪氣還盛，汗吐下三法既不可施，惟有和寒溫三例尚可以行。
常見丹田有熱，胸上有寒，白胎滑者，仲景曾有一方，喻氏師之以為和上下法之計；又見汗吐下三法之後，胸前作痞，噫氣不舒者，用旋覆代赭石湯，通其陽，鎮其逆。
俾得呃不再起，想亦未始不合也。
然以此治法不獨為新病而設，即舊時之濕熱生痰亦與焉。
和方之制，和其不和也，不和於已虛之後。
竊恐虛波暗起，不可忽略。
候諸高明先生政。


川連　乾薑　炙草　復花　赭石　人參　半夏　桂枝　茯苓　陳皮　白芍　草果仁　生薑　紅棗　附子（青鹽拌炒）　生於術（姜水拌炒焦）


<h2>又轉方</h2>
今晨寒熱又作，來勢頗輕，嘔亦稍松，苔亦尖薄，所受風寒濕熱卻有暗化之機，似屬佳兆。
無如脈之弦滑都帶空象，元氣陽氣實已內虛。
虛而有邪，不得不扶正化邪為法。
蓋恐邪未盡而正先盡耳。


制川樸　於朮　人參　桂枝　草果仁　乾薑　炙草　茯苓　川連　復花　赭石　陳皮　白芍　姜　紅棗　製半夏


<h2>又</h2>
二爺之病，風邪外感，內蒸濕熱痰濁。

古人所謂夾病，此等症是也。
何以見之，風入少陽，則為寒熱往來，半在表，半在裡，出而與陽爭則寒，寒宜不飲，入而與陰爭則熱，熱宜發渴。
今寒時喜熱飲，熱時反不渴，若無濕熱痰濁，何以如是耶？是以舌苔滿布，面已晦滯，脈已帶滑，盡見空濡之象，欲去其風，必須化濕化痰化熱，以除兼夾之邪，則風邪尋路而出，不被兼夾所持矣。
然熱自痰生，痰從濕化，即欲化痰化熱，先宜化盡濕邪。
嘉言云：舍助陽，別無驅濕之法。
明示人以溫通為主，將來附子理中連理輩一定章程。
其中損益尤須臨病斟酌，活法在諸高明公也。
設使兼夾之邪日化一日，而瘧機未脫，仍可用小柴胡湯和之，或寒熱漸輕，但師其意不取其方，亦未為不可然，而諸高明自有見識，不必多言。
此亦因主人之囑，聊以應命焉。



<h2>紹興邵</h2>
東方生風，風生木，木生肝。

肝居人左，全賴血以濡之，又為剛藏根，憑水以涵之。
腎水本虧於下，心血更耗於上。
肝失養，惟橫逆，有升無降，無怪乎其臥則血歸於肝之候。
魂不藏，氣反逆，少腹一沖直至胸膈，心為之悸，身為之搖，風從內起。
始而母病及子，繼以子病及母。
所謂諸風掉眩，皆屬於肝，亦謂上升之氣自肝而出，此等症是也。
夫肝者將軍之官，非氣不和。
下滋腎水，上清心火，以養木，仍不出乎專理肝經例治。
舍許學士真珠母一法，而誰請政？

石決明　熟地　茯苓　黨參　棗仁　歸身　沉香　犀角　柏子仁　龍齒


<h2>西匯胡</h2>
天之熱氣下，地之濕氣上，人在氣交之中，無隙可避，虛而受者，即名曰暑。

暑之為言，有濕有熱，不言而喻矣。
夫暑先入心，暑必傷氣，氣分之濕不為之先除，則所蓄之熱必不能外出。
所以暑濕熱三氣交蒸之初，務須消去其濕，正合古人消暑在消其濕之旨也。
然濕邪一去，熱氣即從外達，又名暑熱，不名暑濕。
一氣而有兩名，前後之用藥有異。
蓋以熱則陰傷，氣亦更弱。

無怪乎鼻衄舊恙上從清道而出，身體困憊，飲食漸減，脈轉弦數，陽分更熱，口內知干，種種見虛中有實之象。
但暑邪一證，河間每論三焦。
現在頭額昏蒙，邪熱偏於中上，惟衄去過多，虛在下焦陰液。
如此細診，斷在少陰不足陽明有餘，有何疑惑哉。
擬張景岳玉女煎法，俾得中下焦熱氣上熏於肺者，悉從暗化，而下焦之陰氣亦不再傷，仍不出乎劉氏三焦治例。
未知是否？候西耕先生政之。


細生地　煨石膏　懷牛膝　麥冬　知母

九牛二虎丸　左虎掌（十二兩，酥炙）　茯苓（五兩，人乳拌蒸，曬）　牛肋骨（九根，要用第三根者佳，酥炙）　牛膝（五兩，鹽水炒）　大力子（二十兩，生曬）　白蒺藜（二十兩，去刺）　小川芎（一兩，生曬）　歸身（五兩，酒炒）　黃耆（五兩，蜜炙）　沙參（五兩，鹽水炒）　雄烏骨雞（一隻，將雞干去毛雜，煮爛連骨重打如泥，酥炙）

共為細末，煉蜜和丸，桐子大。
每服四錢，朝以開水送下。



<h2>松江朱</h2>
左升太過，右降不及，何經之病？曰右肺，左肝，肺肝同病，自然升降失常。

然肺為五臟華蓋，肝脈布於兩脅，此左升僅屬肝，右降反屬肺矣。
何也？蓋肝體在旁，肺體在上，只就位置而言。
若論其作用，內經又曰：肝居人左，肺居人右，右之不降，正失其清肅之用也，左之過升，肝反多所生逆之用也。
橫逆之邪，加於清肅之所，木寡於畏，反侮於金，無怪乎半身以左之氣旋於右，既不能透澈於上，亦不能歸縮於下，有時邪之相爭，盤旋脅部，直宜待得矢氣，則快然。
如衰者，木究不能上克於金，而仍下制於土地也。
夫土曰稼穡，作甘者也；木曰曲直，作酸者也。
口甘帶酸，痰唾亦然何？莫非土受木乘之過，木亦太剛矣哉？誰能柔之，惟有左金一方，以為剋木之制，則木正其體，金得其用，可患升降之不得其常耶？

左金丸


<h2>又</h2>
接續手札，荷蒙錦念。

謝謝！細繹病源，所云氣火益熾等症，即古語云氣有餘便是火。
氣從左邊起者肝火也，左金丸主之，當歸龍薈丸亦主之。
然左金一丸，如水投石於前自宜，以當歸龍薈丸繼之於後，未常不可為法也。
設使以當歸龍薈丸即日為之，聊應臺命宜矣，無如我先生有「為癰為血不可不預防也」一語，斷非無稽之談，出而高明者，弟始而駭然，繼而茫然，自亦不知其筆從何處著也。
然在望一方者如飢如渴，以速為貴。
而弟亦刻無寧晷，不過夜以繼日，有者求之，無者求之，必得左宜之右無不宜之要法，然覆書非敢緩也，蓋有待也。

端午日，下問者少，小徒聚在一堂，講論百病皆生於氣，遂有九氣不同之說。
氣本一也，因所觸而為九，怒與思為九氣中之二焉。
思則氣結，《內經》自為註腳之。
思則心有所存，神有所歸，正氣留而不行，故氣結矣。
先生有之不必言矣。
至於怒則氣上，甚則嘔血，恐則氣逆筋緩，發於外為癰疽。

古人亦載氣門，以昭邪郁必變，久病入絡，非無意也。
先生博學而預料之，小徒強志而問及之。
弟即從此而領悟：怒有形於外者，亦有不形於外者。
形於外者每出於暴怒，暴怒傷陰；不形於外者，名曰鬱怒，鬱怒傷肝。
然視履考詳，而陰傷於暴怒者，未必有之；言辭安定，而肝傷於鬱怒者，豈曰無之。
惟其鬱也，木即不能暢茂條達，反來橫逆，則氣鬱於中者，勢必火炎於上，金受火刑，有升無降。

痰血熱辨，一病於肺；痞滿悶塞，再病於脾。
脾肺同病，則胃家之痰食無力消，膽經之水火從而和之，將來血溢於癰，癰腫於經絡，增出一番新病。
誠不能不未雨而綢繆者也。
然為癰為血之枝葉，仍不外乎氣鬱之火為根，治病必求其本。
因思「氣從左邊起者」條內，有「久患氣結諸藥不效者，先服沉香化氣丸以開其結」之文，不獨將來之變病可以預防，即現在之氣火升騰亦為要著。
而況右脈弦強則土鬱奪之之法，本來鄭重者乎，但沉香化氣丸重劑也，權宜也，元虛久病之體不能不用，不可多用。
清晨只服八分，晚服逍遙六君輩調之，以為實必顧虛之計，未知是否？

朝服沉香化氣丸，晚服逍遙散、六君湯（北沙參、半夏易川貝）。



<h2>甘露華</h2>
大少爺之病，伏暑晚發之病也。

暑邪者何？天之熱氣下，地之濕氣上，人在氣交之中，無隙可避，感而受者。
假使發於當時，其邪易達，其氣未深耳。
惟深伏三焦，直至秋晚而發，道遠氣深自內達外，焉得見輕。
所以病經十有三日，日重一日矣。
然伏邪僅在三焦，不逢寒熱分爭之下，所見者無非胸前痞悶，口中甜膩，二便失調而已。
茲乃肢麻不已，更見厥逆，顯系所患之邪不從三焦而出，反入於肺肝。

肝者將軍之宮，其性橫逆，上犯肺氣則見為厥，傍流中土則見為麻，麻厥並至，不惟熱盛，亦且肝傷逆矣。
然肝陽之逆，暑氣之侵，原非無故而作，良以風喜傷肝，未平之前先招風氣，引動伏邪。
加以陰氣素虛，肝失所養，所謂最虛之處便是客邪之處。
三焦久病累及乎肝，最為惡候，能不慮其虛不化邪、厥逆頻頻乎？所幸者，膽受暑。
膽屬少陽，其機不樞，有出入之意焉。
是以寒熱之勢變為寒熱往來，間日而作，俾得從此漸輕，不獨肝臟之邪可以外傳於腑，即溜在三焦者，亦可望其歸併也。
但少陰本虛，脈弦而芤，最怕欲化不能，亦恐半途而廢，邪實正虛，用藥最難入手。
然就寤言不寐，多夢紛紜，邪在膽經為甚，惟有十味溫膽湯加減，似屬左右咸宜。
未知是否？候政。


十味溫膽湯加羚羊角、龍齒、省頭草。



<h2>朱家角邵</h2>
四太爺之病，肝腎素虛，肺胃新感之病也。

夫肝屬乙，腎屬癸，乙癸同源，病則本重。
但病者多花甲之年，即使不病新邪，筋骨間早已空虛，何堪再經磨耐，又意寒熱陡發，直至一候有餘而解。
解則急急補之，猶恐填而不足，乃又經復食消克等劑，在所必需。
幸而外熱遽減，裡熱不清，已虛而益著。
其虛咳嗽更劇，渴，痰黏膩，出而不爽，氣息短促，形神困頓，飲食不思，病勢有加。
無已因病致虛，因虛更病，互相為患者也。

至於苔色，或黃或白，現在又多剝象，左脅曾疼，兩膝常屈，臥床不起，小水仍黃，干而未渴，加以音不揚，睡中語，顯系肺胃兩經之熱。
既不能從外而泄，又不能從上而清，邪無出路，斷無中道而立之理。
勢已逼入下焦，兩傷肝腎。
所謂最虛之處，是客邪之處是也。
然邪之所湊，其氣必虛，留而不去，其病為實。
實則瀉之，虛則補之。

以使補不足，其邪瀉，不傷其正，一舉兩得，方合實必因虛之計，此等之法，似屬從證，而未言脈。
然所診之脈，豈有不合之理。
右寸關部弦而且滑，左尺關部細而且數。
數則為熱，滑則為痰。
弦主乎肝，細主乎腎，豈非肺胃兩經之熱痰正甚，肝腎兩經之虛氣大昭，無怪乎其氣從左逆，臥不能，側更著。
上實下虛之症焉為日已久，肺失清肅之司，相傳無權；腎失封藏之本，作強無主。
而來喘息標本兩治，否則氣不歸原，難卜其旋見吉兆，三才湯合十味溫膽湯兩經法加減。


生地　人參　天冬　竹茹　橘紅　茯神　棗仁　歸身　羚羊角　川貝　桑皮　骨皮　蛤殼


<h2>復診</h2>
清養之下，弦滑脈象較昨頗緩，然肺受熱傷每易成痿，不可不慮。


方加冬瓜子、絲爪絡。



<h2>又方</h2>
喘出於腎，關於肺。
標本同源，病始而邪甚，繼以正衰，大非久病所宜。
熱在上焦者，因咳為肺痿，仲聖早已言之。
非無意肺之一臟，外為熱火所爍，內被肝火所逆，金不生水，水不涵木，木反侮金，其畏如虎。
轉與復脈湯治其下，葦莖湯治其上，以冀弋獲。


炙草　人參　生地　麥冬　阿膠　東瓜子　絲瓜絡　蓮根　苡米　川貝　知母　桑皮　骨皮　蛤殼


<h2><br>未錄住址姓氏</h2>
細繹病原，總不外乎燥之一字。

燥萬物者，莫燥乎火。
火有虛實，火稍清而虛，火之上炎不能歸縮於下也。
是以黃痰之外，更見粉紅，舌乾糙燥，便結小堅，肌膚乾熱，甚至手震睡語，以昭熱極生風，液涸風動之象焉。
何必以脈之左者反浮、右者反細，而後知五志厥陽之火亦從而暗燥之其金乎？當此肺已虛矣，束手無策，然又不能坐視。
惟有資液救焚湯，雖曰鞭長莫及，亦不得不以潤萬物者，莫悅乎澤之思，以冀吉人天相。


資液救焚湯


<h2>蘆墟東茜墩陳</h2>
夏問伏暑，直至秋末而發，亦云晚矣。

晚則其道遠，其氣深，橫連於膜原，外發於陽明。
所以初發之時，僅見蒸熱，難得汗泄，而不能解。
今已二十日矣，曾經化火，發渴發乾，陰分必傷。
傷陰化燥，本屬暑邪見症，而況陽明中土萬物所歸，尤易化火傷津者乎？然陽明化火傷津，不過清之養之而已，尚可有為。
無如所患之症，火內挾飲食之積，結而不開，盤踞小腸，上升則口糜，下注則便泄，泄還不已，轉而為痢，其色黃而帶灰白，便則多痛，以昭邪盛則實之意焉。
設使胃家氣旺，腎臟不虛，而用攻克之劑，尚可以勝其任者，原為幸事然，而飲食不思，神情困倦，面白帶青，肌肉暗削，小便不多，少陽陽明兩經之正氣索然，津液先涸，須急補助，已恐鞭長莫及也，豈能再用攻克？診得右脈弦數，左脈細小。

細小為虛，弦數為實，虛中有實。
法補實則礙虛，補虛又礙實，用藥實為兩難。
惟有豬苓湯一法，最為瘀後傷陰所合。
然下焦可治，而中焦之結者、肝陰之虧者，仍未得以兼治，參入六一散方，佐以芍藥甘草湯，為一方而三法備焉之計，以冀弋獲。
否則悠悠而脫矣。
候諸高明先生政之。


豬苓　阿膠　赤苓　澤瀉　紅曲　甘草　芍藥　滑石　取薺菜花（一兩）　荸薺（四個）　海蜇（一兩）

煎湯代水。



<h2>又</h2>
進豬苓湯後，所見下痢已減其半，所化之邪亦減其半。

所以唇之腫者能消，齒之垢者能清，以及右脈之弦數者能緩能和，似屬佳兆。
然左脈細小，按之仍屬無神，且兼關部帶弦。
弦主乎肝，細小無神又主乎真陰不足。
惟以不足之真陰，難以涵養肝木，肝木順乘土中，尤為易事。
如土中尚屬有權，往往於病邪消化之後，胃口漸開，生機可望。
此乃胃中之津液早被熱氣所傷，又為下痢所劫，一傷一劫杳不思谷，乾嘔噁心，所為津劫病至，津竭禍來，此等症是也。
若論上腸盤踞之邪，痛勢仍然，按之未減，而其位置則已近於小腹，而不連於脅部，勢欲下行，還未歸併大腸。
即使貽患將來，不過為癰為血，尚可徐圖。
惟此虛態百出，變生眉眼，能無懼乎？然則不得不宗七虛七實、扶正為先之訓，回元氣於無何有之鄉，再圖僥倖。
候政。


人參　五味子　麥冬　銀花　甘草　荸薺　海蜇　白芍　青皮　丹皮　川貝　橘白　牡蠣　花粉　人中白　取炒香穀芽（五錢）

煎湯代水。



<h2>又未錄住址姓氏</h2>
驚悸起因，傳為顫振，繼以寤寐不寧，左脈細軟，右關弦數，數則為火，弦則為痰，細軟又主乎虛。
虛在肝腎，兼以痰火，結在脾胃，所以肢體軟弱，口燥身疼也。
連日固本，既屬安適，可無更張。
惟痰火內勝，不以十味溫膽法加減佐之，以為標本兼顧之計，俾得虛不再虛，未知是否？同石盤竹香先生議。


人參　大熟地（浮石拌炒）　棗仁　歸身　天冬　大生地　茯苓　橘紅　竹茹　川貝　柏仁　龍齒　石決明


<h2>次診</h2>
病顫振振，乃陰氣爭勝，顫則陽氣不復。

其勢之來，上衝則鼓頷，四散則肢動。
至於肉瞤筋惕，不過來勢之輕者。
治此病者，平補鎮心而已。
惟肝不藏魂，寤寐失常，膽又內怯，驚悸時作，加以痰火串入，用法須兼備免厥塞擬方。
侯石盤竹香先生均政。


龍齒　人參　歸身　遠志　茯神　橘紅　棗仁（川連三分拌炒）　膽星　石決明　半夏（竹瀝拌）　秫米　竹茹　鉤藤


<h2>再次診</h2>
顫振不發於冬至，已責陽氣不復。
此在冬至以前發者，尤為陽氣不復，不言而喻。
至於陰氣爭勝似未明言，而知陰氣之得爭以勝者為陽氣不充未經來復之故。
陰氣何能爭勝然，陰之爭勝固明，而其所爭所勝之陰究系何物邪氣？曰肝屬陰，痰亦屬陰，痰生於脾，脾經所生之痰，內因肝經之陰火下動，動則生風，陰痰亦隨之而逆，此顫振之所來也。
豈獨諸風掉眩皆屬於肝而已哉？惟本有驚悸，此因顫振而更劇，無怪乎有寤多寐少等症也。


人參　冬朮　茯神　炙草　半夏　陳皮　大生地　麥冬　歸身　白芍　棗仁　遠志　秫米　石決明　竹茹　鉤藤

先服磁朱丸三錢，陳皮湯下。



<h2>唯亭陸</h2>
陰虧之體，腎家一水本來不勝兩火。

此《內經》僅道其常也。
此間更有變者，煩勞之下，火從內起；炎暑之時，火自外加，內外兩邪合而為一。
以腎水久虛者當之，則陽絡受傷，血從外溢，溢而未清，變為咳嗽。
甚至有聲有痰連連不已，飲食雖可，肌肉暗削。
自秋徂冬，正屬金水相生之候。
是以見症尚和，自覺相安於無事，而不知仲春水旺亦反侮金。

金者肺也，肺失清肅則音不揚，咽中痛，其喉為痹，以昭一陰一陽之火氣內結，金受其累矣，漸成損症也。
然脈形細數，尚未見促，陰火雖旺，陰液未竭，緩以圖之，日進滋補，俾得夏至陰生，可卜其旋元吉。
現在脈虛火甚，物雖下咽，最為吃緊之時。
非清不可，非補亦不可，斟酌於二者之間，惟有錢氏阿膠散法可以加減用之，以合式。
擬候政。


阿膠　馬兜鈴　炙甘草　牛蒡子　花粉　豬膚　川貝　秋石　鳳凰衣　麥冬　粳米　珠粉　大生地　杏仁

另用水泛六味丸（三錢）　清晨淡鹽湯送下。



<h2>平望陸</h2>
紅疹屬血，白㾦屬氣，氣血同病，㾦疹併發。

發則病宜解矣，神必清矣。
此乃既發白㾦，又發紅疹，而神反昏沉，身熱不退，氣息短促，加以舌縮質紅，其苔灰薄，遍身自汗，足脛逆冷，甚至下唇震動兩手然。
昨多喜笑，小便自遺，本來咳嗽，今反寂然，水飲與之則咽，不與亦不思。
診得右寸脈形滑數，關部濡軟，左手皆見細小，按之模糊。
想是風邪外感引動伏邪又被濕痰所阻，元氣受傷，走入手足厥陰也。
勢已危篤，每易悠悠而脫，邪從汗出，元氣亦與之俱出。
正在勢不兩立之時，用藥再為棘手，勉從虛羸少氣之例立法，以冀邪盡而元氣不與之俱盡，現為第一要著。


竹葉　石膏　人參　麥冬　川貝　炒穀芽　生地　花粉　遠志　茯苓　鉤藤　牛膝　甘草　犀角


<h2>崑山陳</h2>
胃脘當心而痛，繼以形寒發熱，如瘧而作，甚至呃忒頻頻。

此係溫邪外感，穢邪內踞，加以濕痰食滯交結中宮也。
今使中宮之陽氣內旺，所受之邪容易化達。
而此間元氣本虛，諸邪又傷於後，無力消除，病延多日。
所以脈象空弦，神情困倦，非補不可之時也。
但舌苔白膩，干欲熱飲，下體先痹。
今更作麻，噦逆噁心，邪戀肺胃，而腎氣亦衰，用藥極難兼顧。
然溫養中宮，佐以上下之品，俾得一舉而三善備焉，以冀即日見痊瘳為幸，否則氣息易喘，恐增額汗。
擬候諸高明先生政。


人參　於朮　川附　乾薑　炙草　復花　半夏　厚朴　丁香　麥冬　藿香　木瓜　赭石　茅根　枇杷葉


<h2>又</h2>
進前劑，麻痹得和，四肢亦緩，且得吐出陳腐酸苦，其色若塵，此皆得溫而通也。
然呃忒頻頻，氣自短促，呻吟不絕，噦逆嘔惡之象仍不陡除。
神情困倦，左脈細空，右脈弦急，大便溏黑，喜飲熱湯，濕痰邪滯之外，更有瘀血在裡。
邪從上出，不自下行，已為逆症，而況嘔吐之時，曾經額汗，能不慮其虛波暗起而胱乎？噦逆吐逆無不由乎氣之所載，氣若不平，諸症何從化解？前方加減，先使氣平為要。


復花　赭石　半夏　洋參　牛膝　檳榔　沉香　杏仁　刀豆子　烏藥　柿蒂　大補陰丸


<h2>又</h2>
呃忒日輕，嘔惡日重，此即陳腐之邪內阻氣機，為呃者都從嘔出。

所以一則見輕，一則見重也。
然病根欲拔，而其所出之路逆而不順，上而不下。
失胃氣下行為順之理，卻為累事。
昨夜額雖無汗，今朝脈尚弦急，呻吟未絕，所留陳腐之邪尚在中宮。
犯肺為咳，犯胃為嘔，直從中道而出，又帶呃逆。
必須去盡宿邪，庶幾有望。


指迷茯苓　蘇子　白芥子　刀豆子　厚朴　茅根　枇杷葉　竹茹　洋參


<h2>又</h2>
盪滌宿邪之下，嘔惡大減，呃忒更緩，脈象稍和，呻吟漸除，大便疊通。
無乃胃有下行為順之兆乎？去痰莫如盡，尚須磨蕩下行，繼之於後，可卜其旋元吉。


二蠶綿　當歸　川芎（各三兩，水五大碗煮至爛，曬乾，煅存性入後藥）　捲心荷葉（四兩四錢，取）　阿膠（一兩五錢，酒浸拌蒸曬七次者佳）　大熟地（三兩）　砂仁末（四錢，酒煮）　香附（四兩，鹽水浸三夜，童便浸五宿，日夜各拌曬，酒炒）　杜仲（三兩，鹽水炒）　真於朮（二兩，米泔浸一宿，土炒）　川斷（一兩六錢，酒炒）　細子芩（一兩六錢，酒炒）　歸身（二兩，酒炒）　奎白芍（一兩六錢，酒炒）　甘草（六錢，蜜炙）

為末，蜜丸，每用二錢。
朝晚兩服，砂仁湯送下，至七個月不必服。



<h2><br>梨里王</h2>
陽絡傷，血外溢，溢之後，脈宜靜。

此乃脈細而數，數則為熱，細則陰虧。
所以氣息短促，胸臆隱痛，面色痿黃，語言無力，小水清白，大便漆黑，心悸少寐，氣逆或悶。
動則火升，倦則陽舉，無一而非虛陽上擾，陰血下虛，氣不歸源之象。
氣有餘便是火，氣不足即是寒，不足之氣反見有餘，此非真火，乃是虛寒。
陰不戀陽，血難配氣。
欲降其氣，必須補陰，不言而喻。
擬方請政。


人參　五味子　燕窩　枇杷葉　苡米　橘紅　石決明　玉竹　冬瓜子　川貝母　麥冬　茯苓


<h2>又診</h2>
胸脅悶痛，比之午間大減。
良以上焦瘀血漸從活動而清，所進養陰利肺法似屬合宜。
然氣息之短促未長，火升心悸，口燥顴紅，脈細，仍數陽氣外露，陰血內虧。
若能呼吸調和，即是其旋元吉。
請政。


人參　五味子　麥冬　白芍　苡米　橘紅　石決明　茯苓　玉竹　冬瓜子　阿膠　絲瓜絡

<u>接服方</u>

大生地　麥冬　北沙參　茯苓　甘草　枇杷葉　阿膠　石決明　百合　敗龜板　燕窩　白芍　骨皮　玉竹　茯神


<h2>常熟俞</h2>
肝藏魂，肺藏魄，魂升魄降，一陰一陽之別也。
此間之病，魄之降者一無所關，魂之升者獨擅其奇。
始而見所未見，今又聞所未聞。
男女話長，分居左右，此無他；嬰兒奼女，天各一方，而實黃婆之不媒以合也。
夫黃婆屬土，土中濕熱生痰，以致天五地十之生成，失其所主，累及肝魂，魂不附中，而出之於上，欲治其上，勢必先奠厥中。


<u>六君子湯</u>　加獺肝　另磁朱丸


<h2>杭州鍾徐若泉令親姚名琨先生字來</h2>
幼時瘦弱，陰虛也。

痘後頭痛，肝邪旺也。
不論外感何邪，頭必痛者，陰虛肝旺容易上升也。
十三四歲精氣通，真元早泄，此時反胖，且兼痰火頭疼，喜於敲者，郁得敲而鬆也。
每發於春秋，甚於長夏，春分以後秋分以前，溫熱令行也，補則病無增減，虛能受也，即服消痰清火亦不見其長短，有病則病當之也。
胸腹脹痛而用消克暫快一時，胃得下行為順之常也。
從前痛時在額，此更前後左右引及者，肝有伏風，善行數變，不惟痰之為物，隨氣升降，無處不到也。

口中之臭、鼻間之熱，胃逆上衝也。
睡不足，如在雲霧之中，腰脊不能支持，諸陽氣浮而無從也。
手足之熱，黃白之苔，面發之塊熱而且癢，有時頭暈，陽明中土萬物所歸，上而躍也。
竹瀝可醫，上病降而下之也。
飲食芳香可受，否則不能者，胃少衝和之氣也。
不欲水果，脾不耐寒也。

又惡甜膩，胃多濕熱也。
偏喜肉食、水畜、鹹寒，療腎氣虛熱也。
近更胖者，溫熱痰火扶助，一身元氣擴充，脾胃反見有餘也。
因男子二八而精通，通在十三四歲時，肝之疏泄早行，腎之封藏不固，如此猶可相安於無病，不過知其陽之太過而已。
乃於幼時瘦弱，已昭陰氣之虛；痘後頭疼更著，肝家之旺。
甚至不論何部從外而感，痛如應響，每發於春秋，甚於長夏。

明明春分以後，秋分以前，在天地鬱蒸濕熱大行之時候，土中素有之濕熱，尚且同聲相應，而況二五妙合之時，早以濕熱為種。
身中常行春夏之生長，而少秋冬之收藏，大生廣生之候，即大病特病之時。
張氏云：素稟濕熱而挾陰虛，此等症是也。
虛則補之，實則瀉之，各得其所。
故免久而生氣之弊。
然陽明中萬物所歸，濕熱痰火無不歸之於胃。

此口中之臭，鼻間之火，黃白之苔，手足之熱，面發之塊癢而且熱之等象，失其下行為順之常，有升無降，病無虛日矣。
一俟肝陽化風，習習內動，頭之自額而痛者，前後左右靡不引之，以昭風性善行數變，愈轉愈深。
且至於睡不足時，如在雲霧之中，腰脊不能支持，諸陽氣浮，無所依從，間或眩暈並行，出於不意，陰虛則失基，亦云甚矣。
若論頭痛，發明只須竹瀝一味可以愈者，降而下之也。
此乃暫行之事，而胃少衝和，所食者僅以芳香可受；脾難健運，所食者竟以水果為嫌。
所惡之甜膩，所喜之肉食，一因濕熱內多，一因陰氣虛極，不問可知。
自始至終，既不外陰虛濕熱，無怪乎其駕馭濕熱者反能扶助作為，已胖而益胖也。
然陰虛與濕熱又不兩立，竊恐中年以後貽患無窮也，不能不早為之計焉。
附方請政。


大熟地（八錢）　丹皮（三錢）　澤瀉（二錢）　淮山藥（四錢）　雲苓（三錢）　白芍（二錢）　石決明（三錢）　黃柏（一錢）　知母（二錢）　青鹽（二錢）　甘菊（一錢）　女貞子（三錢）　旱蓮草（三錢）　沉香化氣丸（三錢）

為末，取忍冬藤五斤，洗淨寸截，煎湯，去渣，成膏。
入前藥量，加白蜜糊丸。
每服三錢，早晚兩服，鹽湯送下。



<h2>洞庭山徐嚴少宰妹</h2>
始而腳痛，繼以頭疼。

陡然昏不知人，手振肉瞤，動氣故。
築牙關與兩目上視，面黃顴紅，唇上色青，其下亦然，呼吸痰聲。
左關已無脈，寸部甚微，右尺亦絕，關前獨大且滑。
其人不吐，鼻且不煽，汗亦不出，四肢厥冷，諸醫束手，都以真珠母丸法應酬而劇，此痰祟附於肝經，擾亂不寧，以致地水火風無不上加於天也，古來無此成方，以意逆之，一劑而活動，二劑而舌伸，三劑而能言。
歸語門人。


茯神（五錢，硃砂拌）　沉香（三分）　金器（四錢）　磁石（四錢）　獺肝（一錢）　人參（一錢）　竹瀝（一錢五分，人薑汁一匙沖）　甘菊（一錢五分，炒）

先以烏梅肉擦開牙關。



<h2>嘉慶乙亥元和時疫論</h2>
將欲施藥施醫施棺於郡邑之中，則必先解囊後勸善，勞心勞力，日費經營，乃可以有為也，然而求活人甚眾之舉不易得焉。

備其藥得醫省其棺，昔之所難者，今於是乎見之，元和實推為善之鄉。
當年賑濟尚有餘貲，仍思設法以公諸貧民，有紳士焉憂上天之疫癘，有富貴者焉患生人之夭札。
時維初夏，正暑濕熱三氣將蒸，又值乙運之歲金不及，亥年之風木偏淫。
不惟木寡於畏，反侮其金，而且凶年穢亂之氣亦被其扇動於中，人在氣交，無隙可避，是一人中其氣則為濕溫、一方染其氣即為時疫之候也。
周邑尊既理荒政之餘，望其氣而異之，集醫問乃病，答曰：乙為從革，炎火盛行，亥屬厥陰，風淫所勝，風火相煽，則吳又可瘟疫論之見證，不一邪之盤踞於膜原者，勢必從九竅傳而出，即外起之因內兼之證，以末治之亦不能出此範圍也。
況吳又可論瘟疫及張石頑論時行疫氣、周禹載論濕熱暑疫，均值大撓甲子以來第七十三甲子，厥陰司天，少陽在泉，風火用事之時。

後先闡發精義入神，會元之司天如斯，值之司天亦未必不如斯。
於是邑廟為局，病者接踵而至，門庭若市，內外分科，大小異位。
余時切一脈浮不沉而數，望一舌白苔滿布，問其所苦，則凜寒發熱，昏昏不爽，余曰：達原病。
旁一後生曰：如用此法治之，苔必轉黃，而邪達矣。
服之果然。
及問後生為誰，曰徐淡安先生之高弟徐鐵峰也。
伊父雪峰本屬老醫，家學淵源從於局中，可謂好學不倦者矣！可謂與人為善者矣！當如同善者如管佛容吳雲門先生，冀百數十人分手而治，論表裡分界者有人，大劑清涼者有人，下而再下者有人。
或濕多而仿濕熱混淆之治，或氣異而採芳香逐穢之品，或敗毒，或消毒，或解毒，粲乎隱隱，各得其所，疇不仰體，痌環在抱之心，共相逐疫，效技於堂廡之中哉！外之往視，諸徒一如局中論治，死生若判霍然而愈者，實不勝枚舉已。
乃設席延醫，繼以觀劇，成贊且賀曰：見公之作，知公之志。
愛民如子，豈不欲救民於衽席？紳之積善餘慶，豈不欲周急而扶危？富之好義施財，豈不欲博施而濟眾？醫之婆心一片，豈不欲起死而回心夫？然設是局也，豈博樂善好施之名歟？將使繼公之理者，見其實惠知其真心也。


<script src='https://williamkpchan.github.io/LibDocs/readbook.js'></script>
<script>
var lazyLoadInstance = new LazyLoad({
    elements_selector: ".lazy"
    // ... more custom settings?
});
</script>
</pre></body></html>
