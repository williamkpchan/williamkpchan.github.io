
<base target="_blank"><html><head><title>王旭高臨證醫案</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = true;
  var topicEnd = "<br>";
  var bookid = "王旭高臨證醫案"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>王旭高臨證醫案</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>

<h2><span class="orange">王旭高臨證醫案</span></h2>
作者 王旭高 朝代 清 年份 公元1644年


<h2>序</h2>
臨證醫案，非古也。
古人視病不立案語，但書方藥。自宋設醫學科命題考試醫生，取其學問高等者，入太醫局。自後醫生診病，相沿先立案語，後書方藥，但隨作隨棄，無有輯之者。如宋之許知可、張季明，明之薛立齋、陳維宜、孫文垣，以及國初喻嘉言、徐大椿輩，雖有醫案類，皆因治療效驗，筆諸於書，其文乃記事，非臨證也。良以病多轉變，方難一定，恐泥學者眼目，故作者恝置之。然余謂醫之有方案，猶名法家之有例案，文章家之有試牘。
對病書方，因題立義，相對斯須，人之性命系焉，己之得失亦系焉。雖不足為根柢之學，而病者之情形，醫者之學識心思，盡在於是。苟能溯其脈證，觀其變化，奚啻與病者醫者一堂共語，不大可觸發手眼哉！故葉氏《臨證指南》，海內風行。然葉案語意高深，方多平淡，學者踐其跡，未必入其室。因葉負一時重名，所視者非富貴膏粱，即病深氣竭，貧賤初病者寥寥焉。蓋氣體不同，方法即異，讀其書而得其用者鮮矣！余舊得無錫王泰林旭高先生方案二卷，愛而藏之，以篇頁無多，未梓。
更求二十餘年，不可得。客春遊梁溪訪老友劉君石香，石香出十卷示余，云新得於李氏者。亟假歸讀之，其心思之敏，見識之超，清華而不高深，靈變而有矩矱，視葉案易於學步。且復診甚多，前後推究，考其得失，尤足以資助學者。因並余所藏者，去其重複，合而選之。間有字句冗沓率意處，略為刪整，依類編次，分二十六門。每門附以拙論，略見大意。其有精警與未愜意者，復隨案指出，正之有道，非敢有意譭譽也。原書十卷，約得五六，釐為四卷，命兒輩錄出，不敢自私，付之梓人，以公同學焉。

<u>光緒二十三年丁酉孟春耕霞方氏序於倚云吟館</u>


<h2>卷之一</h2>

<h2>溫邪門</h2>
某　久患三瘧未愈，勞力更感風溫，而發時證，及今八日。壯熱煩躁，汗不能出，疹不能透，熱鬱蒸痰，神糊囈語，兩脅疼痛，難以轉側，胸悶氣粗，動則欲厥。所以然者，邪熱與瘀傷混合，痰濁與氣血交阻，莫能分解，以致擾亂神明，漸有昏喘之險。

豆豉（五錢）　蘇梗（一錢）　鬱金（一錢）　赤茯神（三錢）　連翹（三錢）　丹皮（錢半）　當歸（三錢）　杏仁（三錢）　天竺黃（錢半）　木通（一錢）　猩絳（七分）　菖蒲（五分）　青蔥　枇杷葉

淵按：鬱金、杏仁解氣鬱，當歸、蔥、猩解血鬱，豆豉、蘇梗從里達表，尤宜佐黃芩、鮮地等以解熱鬱，否則熱不解而諸郁亦不開，熱蒸痰阻，陷入胞絡易易。

宋　濕溫過候，斑疹並見，心胸煩懊，神識模糊。
脈數混混而不清，舌心苔干而不膩。濕蘊化熱，熱漸化燥。氣粗短促，目赤耳聾。陰精下虧，風陽上亢。慮其內陷昏痙。擬生津達邪，兼芳香逐穢。

鮮斛　淡豆豉　竹茹　連翹　橘紅　赤苓　天竺黃　黑梔　菖蒲　鬱金　羚羊　陳膽星　牛黃清心丸（五分）　（加）犀黃（三釐）

又　濕溫邪在太陰、陽明，濕勝於熱，太陰為多；熱勝於濕，陽明為甚。日晡煩躁，陽明旺時也。口雖渴，苔仍白膩，乃濕蘊化熱，余濕猶滯，氣火熏蒸，矇蔽清竅，故斑疹雖透而神識時糊，脈沉小而數疾，皆邪郁不達之象。倘若熱甚風動變勁，便難措手。

半夏　赤苓　鮮斛　連翹　川連（薑汁炒）　菖蒲　通草　豆豉　鬱金　益元散　竹茹　茅根　黑梔

淵按：宜參涼膈散緩緩通下，不致下文化燥內陷耳。蓋濕溫雖不可早下，而熱勝挾滯者，不下則熱邪挾滯不去。濕邪亦從熱化燥化火也。

又　濕溫旬日，脈數較大於昨，熱勢較盛於前，所謂數則煩心，大為病進，並非陰轉為陽、自內達外之象。舌苔白厚，上罩微灰，面紅目赤，陽盛之徵；頭昏耳聾，陰虛之象；小溲窒塞，氣化不及也。當生津以徹熱，利竅以化濕。救陰不在腎而在生胃津，去濕不可燥而在通小便。蓋汗生於津，津充汗出而熱解；小腸為心之府，小便通利，心火降而神清。

羚羊角　赤苓　菖蒲　竺黃　澤瀉　益元散　知母　鮮斛　通草　竹葉　鮮薄荷根

另：用珠子（五分）　血珀（五分），為末，調服。

淵按：名言儻論，勿草草讀過。

又　濕熱鬱蒸，如煙如霧，神識沉迷，脈時躁時靜。
靜則神倦若寐，躁則起坐如狂，邪內陷矣。雖便不通，而腹鳴不滿，腸胃不實，其糞必溏，未可驟攻下之。大凡溫邪時症，驗舌為先。今尖苔白，上罩微黴，邪在營氣之交。葉氏云：邪乍入營，猶可透熱，仍轉氣分而解，如犀、羚、元、翹等是也。從此立方，參以芳香宣竅。

犀角　羚羊角　鮮斛　竺黃　元參　連翹　益元散　赤苓　竹茹　至寶丹（一粒）

又　前方加鮮地、栝蔞仁、枳實。

又　舌黑而干，濕已化燥；頻轉屎氣，脘腹按痛，邪聚陽明，腸胃已實，當商通腑。但小便自遺，腎氣虛也。正虛邪實，津枯火熾，惟有瀉南補北，勉進黃龍湯法。

鮮地　人參　生軍　元參　元明粉　菖蒲　竺黃　連翹　竹葉　甘蔗汁（代水煎藥）

淵按：蔗汁生飲最妙。代水煎藥，不但膩膈，且失涼潤之性矣。

又　下後舌黑稍退，而脈反洪大，神識仍昏，陽明火旺也。清陽明燔灼之火，救少陰涸竭之陰，用景岳玉女煎。

鮮地　元參　鮮斛　知母　竺黃　麥冬　石膏　竹葉　蘆根　蔗汁（一杯，沖）

又　津回舌潤，固屬休徵；風動頭搖，仍為忌款。溫邪雖退，元氣大虛，虛風上擾不息，又防眩暈厥脫。今當扶正熄風，參以生津和胃。

生洋參　鉤鉤　天麻　茯神　製半夏　石決明　秫米　陳皮　麥冬　竹茹　甘蔗皮

淵按：熱滯雖從下而鬆，肝家陰液早為燥火所傷，故見證如此，遲下之累也。

胡　素有肝胃病，適挾濕溫，七日汗解，八日復熱。
舌灰唇焦，齒板口渴，欲得熱飲。右脈洪大數疾，左亦弦數。脘中仍痛，經事適來。靜思其故，請明析之。夫肝胃乃腹中一臟一府，木乘土則氣鬱而痛。若不挾邪，安得寒熱？即有寒熱，斷無大熱，以此為辨也。
又詢大便堅硬而黑，是腸胃有實熱，所謂燥屎也。考胃氣痛門，無燥屎症，惟瘀血痛門有便血，然此症無發狂妄喜之狀，則斷乎非蓄血，此又一辨也。渴喜熱飲，疑其為寒似矣。不知濕與熱合，熱處濕中，濕居熱外，必飲熱湯而濕乃開，胸中乃快，與陰寒假熱不同，再合脈與唇，其屬濕溫挾積無疑。《傷寒大白》云：唇焦為食積。此言諸書不載，可云高出前古。

豆豉　鬱金　延胡　山梔　香附　赤苓　連翹　竹茹　蔞皮

外用蔥頭十四個，鹽一杯，炒熱，熨痛處。

按：病本濕溫挾食，交候戰汗而解，少頃復熱為一忌。
汗出而脈躁疾者，又一忌。適值經來，恐熱邪陷入血室，從此滋變，亦一忌。故用豆豉以解肌，黑梔以清裡，一宣一泄，祛表裡之客邪。延胡索通血中氣滯、氣中血滯，兼治上下諸痛。鬱金苦泄以散肝鬱，香附辛散以利諸氣，二味合治婦人經脈之逆行，即可杜熱入血室之大患。栝蔞通府，赤苓利濕。加竹茹、連翹，一以開胃氣之郁，一以治上焦之煩。外用蔥、鹽熱熨，即古人摩按之法，相贊成功。

淵按：此雖有食積，亦不可下，以胸痞脘痛，渴喜熱飲，中焦濕飲郁遏不開，寒熱錯雜，陽明之氣失於順降。若遽下之，輕則痞膈，重即結胸矣。同一濕溫夾滯，其不同有如此者。

又　服藥後大便一次，色黑如慄者數枚，兼帶溏糞。脘痛大減，舌黴、唇焦俱少退，原為美事。惟脈數大者變為虛小無力，心中覺空，是邪減正虛之象，防神糊痙厥等變。今方九日，延過兩候乃吉。

香豉　青蒿　沙參　赤芍　川貝　鬱金　黑梔　竹茹　稻葉　金橘餅

淵按：大便通而痛減，乃蔥鹽按摩之功也。蔥能通氣，咸能順下，陽明之氣得通，胃氣自然下降；胃氣通降，大便無有不通者。夫便猶舟也，氣猶水也，水流順暢，舟無停滯之理。若但知苦寒攻下，不明中氣之逆順，是塞流以行舟耳！

秦　溫邪十二日，斑疹遍透，神識仍糊，大便屢行，齒垢未脫。舌尖紅，中心焦，陰津灼也。左脈大，右脈小，元氣弱也。昨投清泄芳開，是從邪面著筆；今診脈神委頓，當從元氣推求。要知溫屬陽邪，始終務存津液；胃為陽土，到底宜濟甘涼。所慮液涸動風，易生痙厥之變；胃虛氣逆，每致呃忒之虞耳！

羚羊角　沙參　生草　竺黃　菖蒲　鮮石斛　犀角　元參　洋參　澤瀉　茯神　蘆根　蔗汁

另用濂珠粉三分，上血珀末三分，開水調服。

又　昨用甘寒生津扶正，病勢無增無減。
然小便得通，亦氣化津回之兆也。症交十三日，是謂過經，乃邪正勝負關頭。從此津液漸回，神氣漸清，便是邪退之機；從此而津液不回，神糊益甚，便是邪進之局。正勝邪則生，邪勝正則重。仍以生津救液，冀其應手。

羚羊　鮮斛　沙參　洋參　麥冬　澤瀉　赤苓　元參　蔗汁　蘆根　珠黃散

又加知母、川貝。

又　甘寒清潤，固足生津，亦能滋濕。向之舌絳乾焦者，今轉白膩，口多白沫，是胃濁上泛也。小便由於氣化，濕滯中焦，氣機不暢，三焦失於輸化，故不飢，不思納，小便不利也。法宜宣暢三焦。

豆卷　赤苓　豬苓　澤瀉　生苡仁　杏仁　通草　竹茹　陳皮　半夏曲　穀芽　血珀（五分，研末，沖服）

淵按：帆隨湘轉，妙於轉環。脾腎陽氣素虛，陽邪一化，陰濕即來。在脈神委頓時早防之，庶免此日波變。然不料其變之如是速耳。古方大豆卷治筋攣濕痹，蘇地用麻黃湯浸，藉以發汗，與此症總不相宜。

又　瘀熱蓄於下焦，膀胱氣痹不化，少腹硬滿，小溲不利。下既不通，必反上逆，恐生喘呃之變。開上、疏中、滲下，俾得三焦宣暢，決瀆流通。

紫菀　杏仁　桔梗　川樸　陳皮　赤苓　豬苓　澤瀉　蘇梗　血珀　通草

又　照方加參鬚（五分），煎湯調下血珀（五分）。外用田螺二枚，蔥白一握，桃仁三錢，曲少許，麝香五釐，肉桂五分，合打爛，燉溫，敷臍下關元穴。

又　溫邪甫退，少腹板硬，膀胱氣化無權。
昨議疏泄三焦，小便仍不暢。今少腹硬滿過臍，其大如盤，按之不痛，脈沉小，舌白膩，身無熱，口不渴，所謂上熱方除中寒復起是也。夫膀胱與腎相表裡，膀胱氣化賴腎中陽氣蒸騰。腎陽不足，膀胱水氣凝而為瘕，須防犯胃衝心呃厥等變。急急溫腎通陽泄水，猶恐莫及。

肉桂五苓散，送下金匱腎氣丸三錢。

淵按：須此方解下焦之圍，再佐蔥、鹽按摩更妙。

又　通陽泄水，與病相投，雖未大減已奏小效。腹中覺冷，中陽衰弱顯然。

照方加木香、炮姜。

尤　症交十二日，目赤耳聾，舌白煩渴，脈洪大而汗出。當辛涼以徹氣分之熱邪，甘涼以救肺胃之津液。

北沙參　麥冬　知母　竺黃　元參　生石膏（薄荷同打）　滑石　竹葉　蘆根

又　目張不語而神慧，與湯則咽，身能轉側。舌苔灰白，脈形洪滑。並非邪閉心包，乃肝陽夾痰火阻塞清明之府。勿再芳香開達，開則邪反內陷矣，慎之！

羚羊角　川貝　鬱金　茯苓　膽星　石決明　遠志　鮮斛　竹油　薑汁　北沙參

淵按：清火熄風，豁痰通竅，絲絲入扣。惟沙參可斟酌，以其補肺也。舌苔灰白，痰火徵兆。

又　目張不語，多汗脈大。陽盛陰虛，防其厥脫。急救其陰，希圖萬一。

生洋參　石決明　沙參　茯神　麥冬　川貝母　五味子

又　目已能合，口已能言，但舌蹇而言澀。汗多稍收，脈大稍斂，似有一線生機。所嫌兩臂動強，恐其發痙。擬存陰熄風法。

羚羊角　鮮地　生地　洋參　沙參　石決明　麥冬　鉤鉤　蔗汁

淵按：幾乎類中。大抵平素肺腎陰氣不足，肝陽有餘，年過四十者，每有是證。

華　溫邪八日，神識模糊，斑色紅紫，脘腹拒按，結熱旁流。舌紅乾燥，目赤唇焦，而又膚冷汗出，脈伏如無。邪熱內閉，陰津外泄，頗有內閉外脫之慮。勉進黃龍湯法。

大生地　參鬚　生軍　枳實　連翹　天竺黃　元參　菖蒲　鮮斛

淵按：膚冷、汗出、脈伏，非虛象，乃閉象也。從斑色紅紫上看出。參鬚可斟酌。

某　久病元氣未復，又感濕溫，已愈旬日。解表、疏中、通下之藥，皆已服過。現脈仍數，舌白膩。頭汗多，身熱不解，咳嗽不揚，小溲不爽。且以分泄三焦，再看轉機。

豆卷　杏仁　赤苓　腹皮　川樸　桔梗　蔞皮　蘇梗　澤瀉　滑石　通草

高　舌白，口渴，咽痛。濕溫化熱，症方四日。年高正虛，勢防戰汗。冀其無變為佳。

薄荷　桔梗　射干　滑石　牛蒡子　橘紅　杏仁　枳殼　蔻仁　蘆根

又　溫邪挾積化燥。昨服藥後戰汗不透，大熱雖減，裡熱仍熾。舌黴邊白，脈形不顯。高年恐其內陷。

大力子　香豉　鮮斛　連翹　黑梔　薄荷根　滑石　枳實

又　胸脘板痛拒按，此屬結胸。舌心燥邊白，此挾痰水，挾氣積。症交七日，溫邪內伏，將燥未燥，將陷未陷。昨午投生津達邪一劑，今結胸症已具。勢不容緩，再進小陷胸法。

川連　半夏　枳實　蔞仁　香豉　黑梔

淵按：仲景小陷胸以枳實佐川連，栝蔞佐半夏，苦泄辛潤，開中焦之痞，以化痰水熱邪。方名陷胸，與諸瀉心湯出入，並非下劑。今人以蔞、枳為通腑之藥，殊屬可笑。

顧　溫邪得食則復。舌心尖焦黃而干，邊苔白膩，心胸痞悶，此挾積，挾氣，挾痰，挾水。大便已十二日不通，其勢不得不下。

半夏　茯苓　澤瀉　川連　枳實　川樸　蔞仁　大黃　元明粉

楊　胸悶頭痛，寒熱往來。
邪在少陽，有汗而熱不解，是傷於風也。舌薄白，邊色乾紅。陰虧之體，邪未外達，而津液暗傷，漸有化燥之象。症交七日，中脘拒按，似欲大便而不得出，少陽之邪傳及陽明，胃家將燥實矣。防其譫語，擬少陽、陽明兩解法。

柴胡　淡芩　半夏　枳實　甘草　香豉　黑梔　蔞仁　桔梗　滾痰丸（錢半）

淵按：從大柴胡、陷胸變化，不用大黃、黃連，以陰虧液傷，拒按在中脘，不在大腹也。借滾痰丸以微通之，心靈手敏。

又　得汗得便，邪有松機，是以胸悶、心跳、煩躁等症悉除，而頭痛略減也。雖自覺虛餒，未便多進穀食，亦未可就進補劑，但和其胃，化其邪可耳。

香豉　豆卷　半夏　川貝　赤苓　陳皮　鬱金　川斛　通草　竹茹

又　用和胃化邪法，一劑頗安，二劑反劇。良以畏虛多進穀食，留戀其邪，不能宣化，鬱於心胸之間，濕蘊生痰，熱蒸灼液，煩躁、噁心、錯語。兩手寸關脈細滑數，兩尺少神，舌邊乾紅，心苔黃膩，皆將燥未燥，將陷未陷之象。擬導赤瀉心各半法，生津化濁，和胃清心。

犀角　川連　鮮斛　枳實　半夏　赤苓　連翹　黑梔　橘紅　生甘草　通草　鬱金　竹茹　蘆根

萬氏牛黃清心丸（五分）。

淵按：陽明痰熱未清，遽進穀食，致有下文如是大變。宜仿仲景食服法，佐大黃以微下之。

又　症交十三日，身熱不揚，神昏，舌短苔黴。邪入膻中，閉而不達。急急清泄芳開，希冀轉機。

犀角　連翹　枳實　竺黃　蘆根　菖蒲　黑膏　牛蒡　元參　薄荷根　鬱金　鮮斛

紫雪丹五分，另調服。

又　神情呼喚稍清，語仍不出，邪欲達而不達。胸脅紅點稍現，跡稀不顯，斑欲透而不透。口臭便秘，時覺矢氣，陽明燥實復聚。舌短心焦邊絳，膻中之火方熾。芳開清泄之中，參以生津蕩實。

前方加沙參、細生地、磨大黃。

又　口臭噴人，胃火極盛。
斑疹雖見，透而未足。目赤神糊，脈洪口渴。急急化斑為要。古法化斑，以白虎為主。今仍參以犀地清營解毒，再復存陰玉女煎。

犀角　黑膏　麥冬　竺黃　大生地　知母　沙參　洋參　菖蒲　人中黃　蘆根　石膏（薄荷打）

淵按：前方未知下否。若未通，可再下之，所謂急下以存陰也。有犀地、白虎清營救液，見證有實無虛，不妨放膽。

又　目能識人，舌能出口，症漸有生機。當大劑存陰，冀其津回乃吉。

大生地　鮮石斛　麥冬　洋參　元參　生甘草　鮮生地　石膏　犀角　沙參　蔗汁

又　黑苔剝落，舌質深紅，陰津大傷，燥火未退，左脈細小，右脈洪大，是其徵也。際此陰傷火旺，少陰不足，陽明有餘，惟景岳玉女煎最合。一面存陰，一面瀉火，守過三候，其陰當復。

鮮生地　生石膏　元參　洋參　大生地　黑山梔　生甘草　知母　沙參　連翹　蘆根

淵按：右脈洪大，陽明熱結夾滯顯然。

又　頻轉屎氣，咽喉乾燥，燥則語不出聲。此陽明火勢熏蒸，津不上承。重救其陰，兼通其腑，再商。

大生地　鮮生地　麥冬　生軍　海參　北沙參　生甘草　元參　元明粉

淵按：從前欠下，尚是實熱見象，海參嫌膩膈。

又　下後液未回，急當養陰醒胃。

生洋參　茯苓　橘紅　麥冬　蔗皮　大生地　石斛　沙參　元參　穀芽

又　耳聾無聞，舌乾難掉，陰津大傷。用復脈法。

大生地　麥冬　元參　洋參　阿膠（川連三分，拌炒）　生甘草　雞子黃

又　迭進滋陰大劑，生津則有餘，瀉火則不足。今交三候，齒垢退而復起，神識已清，非陰之不復，乃燥火未清耳。今當法取輕靈。

洋參　枳殼　川貝　橘紅　赤苓　棗仁（豬膽汁炒）　川連

雪羹湯煎。

又　諸恙向安。每啜稀粥，必汗沾濡，非虛也，乃津液復而營氣敷布周流也。小溲澀痛，餘火未清。惟宜清化。

冬瓜子　鮮石斛　通草　黑梔　生穀芽　甜杏仁　甘草梢

又　病退。日間安靜，至夜發熱神昏，乃餘熱留於營分也。小溲熱痛，心火下趨小腸。仿病後遺熱例，用百合知母滑石湯合導赤散。

木通　草梢　竹葉　知母　鮮生地　滑石　百合

泉水煎服。

範　陰虛挾濕之體，感受時令風溫，初起背微惡寒，頭略脹痛，欲咳不爽，發熱不揚，舌白膩，大便溏。峻投消散，暗劫胃津，以至飢不欲食，嗜臥神糊，呃忒斷連，斑疹隱約。症方八日，勢涉危機。閱周先生方，洵盡美善，僭加甘草一味以和之，具生津補中之力，未始非贊襄之一助也。若云甘能滋濕，甘能滿中，孰不知之！須知苔薄光滑，胸不滿而知飢，乃無形濕熱，已有中虛之象，此葉氏所以深戒苦辛消克之劑，幸知者察焉！

牛蒡子　前胡　橘紅　竺黃　鬱金　刀豆子　桔梗　神麯　菖蒲　連翹　薄荷葉　竹茹　甘草　枇杷葉

淵按：此痰呃也。中虛挾痰，胃氣通降不順所致。

又　症逾旬日，系溫邪挾濕，病在氣營之交。苔白膩而邊紅，疹點透而不爽，寐則譫語，寤則神清，呃聲徐而未除，脈象軟而小數。周先生清營泄衛、理氣化濁，恰如其分。

羚羊角　連翹　竺黃　川連　橘紅　牛蒡子　半夏　丁香　柿蒂　竹茹　薄荷根　通草　茅根

淵按：寐昏寤明，痰火阻塞上中焦顯然。方較上首好。

又　熱處濕中，神蒙嗜臥，呼之則清，語言了了。舌白膩，脈軟數，知非邪陷膻中，乃濕熱深漫於上焦，肺氣失宣布耳。呃尚未除，胃濁未化。擬從肺胃立法。

射干　杏仁　鬱金　橘紅　代赭石　川貝　沙參　桔梗　通草　旋覆花　茅根　冬瓜子

淵按：開肺降胃，更為得旨，所以呃除神清。

又　呃除，苔稍化，欲咳不揚。仍從前法加減。

前方去代赭石，加蛤殼、赤苓。

又　去旋覆花、射干、桔梗，加豆卷。

又　便泄數次，黏膩垢汙。胃濁以下行為順，故連日沉迷嗜臥，昨宵便惺惺少寐，且屢起更衣，愈覺神煩倦乏耳。今便泄未止，舌苔仍白，身熱已和，酒客中虛濕勝。擬和中化濁，仿子和甘露飲。

生洋參　於朮　赤苓　澤瀉　滑石　雞距子　廣藿　木香　葛花　橘紅　通草　竹茹

淵按：痰從便去，熱亦隨之，中焦之濁清，上焦之熱亦降，故諸恙若失，轉惺惺少寐耳。然苔未化，余濕未清，脾胃轉運未復也。不可早補。

又　病已退，濕未楚。前方加減。

前方加參鬚、於朮、神麯、穀芽。

孫　溫邪襲肺，肺失清肅，濕挾熱而生痰，火載氣而逆上。
喘息痰嘶，舌乾口膩。昨日之脈據云弦硬，現診脈象小而澀數，陰津暗傷，元氣漸餒，頗有喘汗厥脫之慮。夫溫邪為病，隸乎手經，肺胃位高，治宜清肅。痰隨氣湧，化痰以降氣為先；氣因火逆，降氣以清肅為要。姑擬一方，備候高明酌奪。

鮮石斛　射干　杏仁　象貝　沙參　蘇子　桑皮　沉香　蘆根　竹油（沖服）　冬瓜子　枇杷葉　薑汁

淵按：議論明晰，最宜學步。方中沉香易黃芩則善矣。蓋熱化肺清，不患不降。凡諸清肺藥皆能降氣，沉香屬木，降肝不降肺耳。

黃　舌乾而絳，齒燥唇焦，痰氣喘粗，脈象細數。無形邪熱薰蒸於膻中，有形痰濁阻塞於肺胃，而又津枯液燥，正氣內虧，恐有厥脫之變。擬化痰滌熱治其標，扶正生津救其本。必得痰喘平，神氣清，庶幾可圖。

羚羊角　旋覆花　葶藶　杏仁　川貝　鮮石斛　元參　茅根　竹油　沉香　代赭石　蘇子　薑汁　枇杷葉　滾痰丸（三錢，人參湯送下）

又　頭汗淋瀝，痰喘不止，脈形洪大，面色青晦，舌紅乾涸，齒板唇焦。此少陰陰津不足，陽明邪火有餘，火載氣而上逆，肺失降而為喘，症勢危險，深慮厥脫。勉擬救少陰之津，清陽明之火，益氣以斂其汗，但肺以定其喘，轉輾圖維，冀其應手乃妙。

大生地（海浮石拌搗）　洋參　牛膝　五味子　石膏　桑皮　川貝　炙甘草　麥冬　人參（一錢，另煎，沖）

陳粳米煎湯代水。

淵按：脈形洪大，合之頭汗面青，上實下虛大著。從補下納氣之中，想出清熱救津之法，故能應手。人參、石膏、粳米，救肺清熱，亦所以救腎也。

又　汗稍收，喘稍平，脈大稍軟。但氣仍急促，心中煩躁，舌紅乾涸，齒垢唇焦。津液猶未回，虛陽猶未息，上逆之氣猶未降，雖逾險嶺，未涉坦途。今少腹似有透㾦之象，是亦邪之出路。仍擬救少陰，清陽明，再望轉機。

大生地（蛤粉炒）　洋參　沙參　元參　麥冬　鮮生地　牛膝　通草　豆卷　五味子　竹葉　枇杷葉

陳粳米煎湯代水。

淵按：前方應手，此即頭頭是道。通草、豆卷，淡滲泄表。恐其耗津。不必慮邪之不去，津氣回而邪自不容矣。

又　陰津稍回，氣火未平。仍宜步步小心，勿致變端為幸。

大生地　洋參　沙參　元參　澤瀉　麥冬　天竺黃　鮮石斛　石決明　茯神　蘆根

張　溫邪兩候不解，脈形洪大中空；神昏蒙而如醉，舌淡紅而無苔。
與湯亦不卻，不與亦不討；囈語如呢喃，叮嚀重複道。昨日用芳開，神情略覺好。然憑症而論之，乃津枯而液燥。是必甘寒潤燥生津液，俾得氣化津回方保吉。聊立方法以備參，候高明以商奪。

大生地　鮮石斛　沙參　茯苓　麥冬　羚羊角　鮮生地　竺黃　甘蔗汁　蘆根尖

淵按：案語清華，方法簡潔，非學識兼到者不能。

許　溫邪內蘊，痰濁上泛。壯熱無汗，神識模糊，氣逆痰多，舌膩尖紅，大便不通。勢防厥脫。

羚羊角　葶藶　杏仁　川貝　竺黃　黑山梔　蔞仁　枳實　豆豉　菖蒲

滾痰丸三錢。此方效。

淵按：實熱夾痰，滾痰丸甚合，煎方亦好。

吳　溫邪五日，舌苔干黃，壯熱無汗，胸腹板滿硬痛，手不可近。此屬結胸。煩躁氣喘，口吐涎沫。防其喘厥。

黑山梔　豆豉　蔞仁　川連　杏仁　生大黃　葶藶　柴胡　枳實　淡芩　元明粉　皂莢子

凡結胸症，煩躁氣促者死。此方是大柴胡湯、大小陷胸、梔豉合劑。

淵按：煩躁無汗而有氣喘者，柴胡不可用。用柴胡仍蹈前人治傷寒之故轍也。幸有硝、黃、連、杏主持其間，否則壞矣。

又　下後結胸之硬滿已消，而煩躁昏狂略無定刻，舌苔乾燥，渴欲涼飲，壯熱無汗。
邪氣猶在氣分。以苦辛寒清裡達表，冀其戰汗無變為妙。幸其壯熱無汗，可冀戰汗。若汗出而仍壯熱，則內陷矣。此方三黃石膏湯、雞蘇散與梔豉合劑。

又　戰而得汗，脈靜身涼，邪已解矣。舌黃未去，胃中余濁未清，尚宜和化。

川貝　赤苓　豆豉（炒）　連翹　黑山梔　通草　滑石　枳殼（炒）　竹茹

凡戰汗後脈靜身涼，用方大法，不外乎此。

嚴　病後元氣未復，溫邪乘虛竊發。
初起即便壯熱神糊，舌乾，肩膊脅肋疼痛。今方二日，邪未宣達，已見津涸之象，其為重候可知。當此論治，是宜達邪以解其表。然葉氏云：初起舌即干，神略糊者，宜急養正，微加透邪之藥。若昏憒而後救里，有措手不及之虞矣。

北沙參（一兩）　牛蒡（三錢）　杏仁（三錢）　焦曲（三錢）　黑山梔（錢半）　豆豉（三錢）　連翹（三錢）　竺黃（一錢）　枳殼（一錢）　茅根（一兩）　鮮薄荷根（五錢）

淵按：深得葉氏心傳。

孫　營陰素虧之體，感受溫邪，病起肢麻寒熱，旋即便泄神糊。
今交七日，脈數而洪，舌燥齒乾，必蕩氣促。陽明之火方熾，少陰之陰已涸。又腹硬痛，大便三日不通。積聚於中不下，氣火盡浮於上。似宜通降為先。然陰津大涸，不得不先養其津。姑擬一方備商。

鮮生地（一兩四錢）　北沙參（二兩）　磨蘇梗（五分，沖）　杏仁（三錢）　天竺黃（錢半）　茯神（三錢）　麥冬（五錢）　川貝（三錢）　雪梨汁（一杯，沖）　枇杷葉（三片）

淵按：先養正救津，斯為老眼無花。

又　津回舌潤，汗出甚多，熱勢亦退。惟心煩不寐，大便不通。仍以前方加減。

前方去蘇梗，加細生地一兩，天冬三錢，麻仁三錢。

蔡　溫邪發斑透疹，總在肺胃兩經。
邪熱鬱蒸，從里達外。血分熱熾則發斑，氣分熱熾則發疹。邪從外入，由氣傳營。熱自內出，由營達氣。此症胸前先發斑點，身未覺熱。數日之後，始發寒熱，續布痧疹。
似乎營分先有伏熱，而後溫邪湊集，肺胃受病，始見咳嗽寒熱等症。然斑已將化，疹已透齊，即有餘邪，清之解之可已；乃反胸痞煩悶，氣升噁心，喉痛難嚥，其故何歟？良以懷孕八月，適當太陰、陽明養胎之候，邪熱甚於肺胃，胎氣失蔭而上逆，繇是胸高氣逆，煩躁不得臥，豈非病雖由熱，而實乃胎氣上衝所致也。為今之計，清解肺胃溫邪，以化斑疹熱毒，是為正治。然燎原之下，液灼津傷，亦必養其津液。胎氣上升，為變最速，尤要先平胎氣。肺主一身之主，又必降其肺氣。肺氣降而得臥，胎安不上衝，庶無喘厥之虞矣。

鮮生地（一兩）　淡豆豉（三錢，同鮮地研）　川貝母（三錢）　磨蘇梗（五分，沖）　磨犀角（五分，沖）　磨鬱金（五分，沖）　紋銀（一兩，先煎）　元參（二錢）　白薇（三錢）　竹茹（一錢）　野苧根（五錢）　枇杷葉（三片，去毛）

又　溫邪上受，自氣傳營；而化火上炎，由胃及肺。
喉屬肺經，咽屬胃經。凡咽喉之症，屬實火者多，因肺胃之陽盛。腎脈循喉，肝脈繞咽，系虛火者，始關肝腎之陰虧。是其大略也。此症乃斑痧之後，喉痛色赤，全由邪火熾張。圖治之方，犀角地黃，不出甘寒清解。
昨吐紅痰，無非氣火熏蒸。今觀脈色，已覺神清爽朗。喜逢知己，共斟酌而揣摩，幸謝主人，轉憂疑為欣慰。立夏恰今朝，病能減而即是退；懷麟當此疾，胎不動即是安。大便才通，亦是轉機之兆。小心調理，冀無欲速之譏。略泐數行，伏希曬政。

犀角　羚羊角　川貝　鮮石斛　元參　知母　鮮生地　麥冬　枇杷葉

金銀花露、綠豆皮煎湯，與燕窩湯相和頻飲。

又　夫溫邪燔亢之餘，餘熱固未能淨；肺胃燎原之下，陰津必受其戕。
養陰不在血而在津與汗，葉氏之名言；安胎須順氣，陰火忌上衝，婦科之要論。此症兒及兩候，溫痧既退，安得邪火復熾？喉腫既消，何以燥痛復盛？所以然者，胎當七八月之間，正肺與大腸司養之際，肺腸相為表裡，肺主氣而大腸主津，肺受火淫，燥熱移於大腸，大腸當養胎之際，遂移熱於胞絡。《內經》云：人有重身，九月而暗，是胞之絡脈絕也。胞脈者，繫於腎而絡胞胎。今熱上迫肺，故音啞、咳嗽而喉復痛也。按此段經文，明指胎中陰火，當九月之期有此音啞一症，教人勿亟治之，惟恐傷其胎氣耳。
茲方八月，即得音啞咳頻，豈非殃及池魚之謂歟！今以甘涼生津治其上燥，參入鹹寒以降陰中伏火，經所謂熱淫於內，治以鹹寒是也。須知治病要察機宜，養陰而火自降，指久病虛羸而言。火退而陰自充，乃暴病未虛之症。先輩有提其要曰：暴病多實，久病多虛。是其義也。然歟否歟，仍候華先生裁正。

北沙參（一兩）　川貝（去心，勿研，三錢）　元精石（三錢）　知母（三錢，秋石煎湯拌浸）　蟬衣（一錢，去翅足）　大豆卷（三錢）　元參（三錢）　天花粉（三錢）　枇杷露（一杯，沖服）　野苧根（三錢）　赤苓（三錢）　生甘草（四分）　紋銀（五分）

改方加羚羊角錢半，鮮生地七錢，黑山梔錢半。

淵按：伏溫由內達外，由里傳表，從少陰而出太陰，所以退而復來，輕而再重，不盡由乎胎熱。
疹屬肺，肺主一身之表。斑屬胃，胃為萬物所歸，溫邪每從兩經而達也。胞絡者，乃胞門子戶之胞，非心包絡。胞絡系腎，少陰之脈貫腎，上入喉中，熱邪由少陰上干喉中，故音啞。甚則喉痛。

鮑　半月不大便，症交十二日，神昏舌煤，齒垢乾枯。陽明邪火極熾，少陰陰液已虧，腸中宿垢不下，邪熱無從出路。不下恐火盛劫液而痙厥，下之恐亡陰而呃脫。極難著筆，姑備一方。

犀角　鮮生地　生大黃　茯神　當歸　菖蒲　大生地　連翹　枳實　麥冬　竺黃　元明粉

淵按：一面養陰徹熱，一面通腑最穩當。硝、黃宜輕用。

又　便解三次，神氣漸清，舌煤已化。今擬生津。

鮮石斛（一兩）　川貝（二錢）　茯神（三錢）　元參（三錢）　生甘草（五分）　麥冬（三錢）　竺黃（錢半）　竹茹（一錢）　北沙參（一兩）　大生地（一兩）　甘蔗皮（一兩）

沈　陰虛之體，感受溫邪，反復。今交九日，神識時迷，舌滿碎腐，脈象漸沉。防其昏厥。備方候致和先生曬政。

犀角（四分，磨沖）　連翹（三錢）　丹皮（錢半）　栝蔞仁（三錢）　鮮生地（五錢）　元參（三錢）　竺黃（錢半）　鮮薄荷根（一兩）

另：珠子三分，血珀四分，研細末，蘆根湯送下。

又　照前方去蔞仁，加大生地、生洋參、沙參、麥冬。

又　陰津大虧，痰火熾盛，內風暗動，痙厥將至。煎藥不肯沾唇，姑以湯方備試。

參鬚（一錢）　川貝（二錢）　石決明（八錢）　杏仁（三錢）　蘆根（一兩）　竹油（三十匙，沖）　麥冬（三錢）　羚羊角（錢半，先煎）　雪梨汁（一杯，沖）　蔗汁（一杯，沖）

又　症勢稍轉機。仍候濟慎先生裁正。

羚羊角　鮮生地　大生地　天冬　麥冬　鮮石斛　北沙參　石決明　西洋參　鉤鉤　蘆根　竹油　茯神　蔗汁　梨汁　淡薑汁　生甘草　元參（二味，濟慎先生加）

淵按：數方養陰則有餘，瀉火尚不足，致有下文邪熱逗留之弊。

又　照前方加元精石，備候濟慎先生裁正。

大生地　川貝　鮮石斛　石決明　元參　丹皮　麥冬　生洋參　北沙參　蘆根　甘蔗汁

又　腑氣不通，陽火不降，陰津不升。元氣雖虛，不得不通其腑。

大生地（八錢）　鮮石斛（五分）　北沙參（一兩）　元參（三錢）　知母（錢半）　生大黃（三錢）　當歸（三錢）　生洋參（三錢）　麥冬（三錢）　蘆根（一兩）

洪　溫邪初起，胸悶頭痛，發熱有汗。先宜涼解。

牛蒡子　豆豉　黑山梔　連翹　桔梗　橘紅　荊芥　杏仁　薄荷　蘆根

秦　發汗太過，津液內奪。昨日生津以達邪，汗雖未出而疹點已化，熱雖未退而脈象稍和，是佳兆也。苔煤而不甚燥，神糊而有時清，犀角、地黃雖可用，然大勢無變，方亦無事更張，仍照前方加味。

北沙參（一兩）　竺黃（錢半）　鮮石斛（一兩）　連翹（三錢）　麥冬（三錢）　茯神（三錢，朱拌）　生甘草（四分）　元參（三錢）茅根（一兩，去心）　燈心（三尺，朱拌）　九節菖蒲（八分）

淵按：神糊苔煤，鮮石斛可用，北沙參不可用。雖養肺陰，究嫌補肺助痰，麥冬亦然。此老好用二物，瑕瑜並見。

張　久患便血，陰氣先傷於下。今感溫邪挾積，肺胃之氣阻窒。上喘下泄，發熱口渴，舌絳如朱，額汗不止，遍體無汗，脈小數疾。厥脫險象，勉擬一方備正。

葛根（一錢）　黃芩（錢半）　石膏（三錢，薄荷同研）　赤苓（三錢）黃連（四分）　杏仁（三錢）　牛蒡（元米炒，三錢）　生甘草（四分）　枇杷葉（三片）

上藥用水兩盞，煎至一盞。另用：

人參（一錢）　麥冬（錢半）　五味子（五分，炒）　生地（四錢）　阿膠（二錢，蛤粉炒）

用水兩盞另煎，煎至半盞，沖和前煎，徐徐服下。

此為複方法。病系溫邪，而陰虛欲脫，故立此法。凡暴喘多實，而壯熱舌乾，宜從清解。惟久患便血，今更下泄不止，所謂喘而不休，泄痢不止，水漿不入者不治。故不得不救其陰，希圖萬一。

淵按：陰血既耗於下，脾氣復傷於中，故一感溫邪而上喘下泄。
泄為脾陷，喘為腎逆，兩臟不守，厥脫易易。頭汗者，陰不守而陽越也。身無汗者，陰液虛而氣不能化也。舌絳如朱，胃陰虧而心火熾。脈小數疾，陰血虛而邪火伏。兩方頗有心思，惟葛根嫌升發，牛蒡嫌泄肺。蓋陰陽兩虛，中氣不守，氣雖陷，不可升，汗雖無，不可發，急急顧慮中氣陰液，猶恐不及。然肯用心如此，敬服之至。

幼　陽明熱邪充盛，遍體發出紫斑，鼻血齦碎。急與清解，防內陷。

犀角　石膏　薄荷　茜草　丹皮　鮮生地　連翹　紫草　元參　茅蘆根

仁淵曰：溫邪一證，前人每與傷寒混同論治。
自喻嘉言始力辨其非，然猶不能跳出。至葉天士乃別開生面，吳鞠通繼之，溫熱之治始大昌明。然非前人之誤，前人亦為古人所誤也。一誤於《內經》：熱病者，傷寒之類也。遂謂傷寒即溫病，溫病即傷寒，漫無分別。再誤於王叔和集仲景《傷寒論》，以溫病攙入傷寒之中，以為溫熱乃傷寒之變證，至後人有春變為溫，夏變為暑之說，其實傷寒與溫熱相去霄壤。
然溫病亦非一端，有冬溫，春溫，冬溫春發，風溫痧疹，濕溫之別。風溫痧疹即春溫一類，以感春令賊風，傷其皮毛，內合於肺，引動伏溫，故見證咳窒氣粗，或發痧疹。病在肺胃氣分，宜辛涼輕泄上焦，不可用重劑及血分藥。若冬溫、春溫輕者，亦在肺胃，咳窒氣促；重者，或發自少陽、少陰。甚有涉厥陰者，由其陰精先虛，邪熱蓄伏於虛處，其機一發，少陰陰精先已告困，液涸劫津，昏痙顫振接踵而至，起而腰痛脅痛，有汗不解者，不可輕視。蓋腰為腎府，脅乃少陽經絡遊行之地，腎水不足，木火熾張故也。
吾吳地處溫下，濕動最先，冬溫夾濕者少。春溫已有夾痰、夾濕，濕溫乃濕熱相合。清其熱尤須開其濕。清熱用苦泄涼潤，開濕不得不佐辛通淡滲，而化燥者即不合。蓋濕從熱化，見熱而不見濕矣。溫邪以驗舌為先，不可動輒發汗。有汗固不可再發，即無汗亦宜視其津液何如。若熱盛液虧，妄汗最易昏痙，輕則咳窒氣促，重則口鼻出血。辨六經與傷寒同，治法與傷寒大異。自漢唐及元明，多以傷寒之方治溫熱，雖經葉天士等大暢厥旨，然鄉曲之士，遵師傳而日讀《湯頭》、《醫宗必讀》等書，仍以羌、獨、柴、前為發表套劑，其禍尚未息也。


<h2>暑邪門</h2>
溫　暑邪挾積，身熱腹痛，先與疏達。

香薷　川樸　花檳榔　砂仁　藿梗　蘇梗　赤苓　焦六曲　陳皮　通草

又　腹痛拒按，當臍有塊，壯熱無汗，舌苔黃膩，氣升煩懊。防其發厥。法以表裡兩解。

柴胡　淡芩　枳實　赤苓　赤芍　半夏　元明粉　生大黃

又　投大柴胡湯法，下出碎塊溏糞兩次。腹痛不減，煩懊不安，氣升嘔逆，舌苔黃燥。食積填塞陽明，暑邪內走厥陰。防其昏厥。擬以泄厥陰，通陽明。

川連（吳萸炒）　楂炭　淡豆豉　黑山梔　栝蔞仁　當歸　龍薈丸（三錢，絹包煎）　枳實　蘇梗　木香（三味磨沖）

外敷方：

蔥（一把）　鹽（一杯）　丁香（一錢）　飛面（三錢）

打爛，敷痛處。此四磨飲合小陷胸、梔豉、左金合劑。疏通氣分，泄肝化積。再用外敷法，其氣有不通行者乎！

淵按：暑必挾濕，濕為陰邪，最能阻礙陽氣。故暑濕病多脘腹痞痛，積滯內阻，暑濕之不化，實由氣機之不通。下而痛仍不減，乃未得辛通之藥，中焦痞滯未去耳。

丁　暑乃鬱蒸之熱，濕為濡滯之邪。
暑雨地濕ﺀ濕淫熱鬱，惟虛者受其邪，亦維素有濕熱者感其氣。如體肥多濕之人，暑即寓於濕之內；勞心氣虛之體，熱即伏於氣之中。於是氣逆不達，三焦失宣，身熱不揚，小溲不利，頭額獨熱，心胸痞悶，舌苔黃膩，底絳尖紅，種種皆為濕遏熱伏之徵。邪蘊於中，不能外達，亦不下行，頗慮內閉之變。擬以梔豉上下宣泄之，雞蘇表裡分消之，二陳從中以和之，芳香宣竅以達之，冀其三焦宣暢，未識能奏功否。

淡豆豉　黑山梔　通草　半夏　菖蒲　鮮荷葉　六一散　薄荷　赤苓　竹茹　蔻仁（研，後下）

吳　勞碌之人，中氣必虛。暑濕熱穢濁之氣，自口鼻吸入氣道，滿布三焦，雖舌苔滿布，而胸無痞悶，非邪伏膜原之比。重濁之藥，徒傷中氣，與濕熱瀰漫之邪無益。今交五日，神氣似清而渾，恐其過候有耳聾、神迷、呃逆等變。為治之法，且以芳香理氣逐穢再議。

刀豆子　鬱金　澤瀉　石菖蒲　杏仁　栝蔞仁　陳皮　滑石　香薷　桔梗　北沙參　赤苓　藿香　佛手　鮮荷葉　鮮佩蘭葉

顧　久處南方，陽氣泄越，中臟常寒，慣服溫補。現患溫瘧，及今旬日。舌尖已紅，根苔滿白，便泄稀水，兼有蛔蟲，渴不欲飲，口中甜膩，皆是濕遏熱伏之象。就錫邑治法，葛根芩連是主方。若合體質而論，似宜溫中滲下，清上解肌，擬用桂苓甘露法，試服之以觀驗否。

生石膏（三錢）　豬苓（三錢）　澤瀉（錢半）　肉桂（三分）　滑石（三錢）　生茅朮（一錢）　茯苓（三錢）　藿香（一錢）　通草（八分）　木香（四分）

又　照前方加北沙參五錢。

丁　咳嗽已久，近患時溫之後，原氣未復，又感暑風，閉其汗孔，身復發熱。法當先理暑風，用輕劑宣上。

桑皮　蘇梗　杏仁　川貝　橘紅　茯苓　冬瓜子　竹茹

此虛而挾邪，暫用輕揚表法，未便著手。

蔣　三瘧日久，又感暑風，咳嗆痰血，熱勢變亂。且以解暑，清肅肺胃。

香薷（一錢）　北沙參（五錢）　冬瓜皮（三錢）　六一散（四錢）　神麯（三錢）　青蒿（錢半）　杏仁（三錢）　丹皮（錢半）　桑葉（錢半）　白扁豆（三錢）　枇杷葉（二片）

淵按：咳嗆痰血，肺陰、肺氣已傷，雖有表邪，香薷用宜斟酌。

李　暑邪內閉，惡寒發熱，脈象不達，口不能言，先有咳嗽，此肺氣閉塞。擬開而達之。

射干（五分）　桔梗（一錢）　連翹（三錢）　豆豉（三錢）　杏仁（三錢）　象貝（三錢）　香薷（一錢）　橘紅（一錢）　菖蒲（五分）　竹茹（一錢）　牛蒡子（二錢）　玉樞丹（四分，磨沖）

安　連日煩勞憂慮深，暑邪傷氣易歸心。神昏脈數細而沉，病危甚！邪悶心包，如火如焚。舌色干黃唇齒燥，耳聾便泄津枯了！三焦皆病須分曉，究治療，河間熱論宜參考。

鮮石斛　竺黃　連翹　菖蒲　赤苓　北沙參　通草　益元散　茉莉花　竹茹　薄荷葉　蘆根　鮮荷葉

紫雪丹，另調服。

李　暑濕陰分之氣，從口鼻肌表而入，寒熱，便泄，頭脹。擬芬芳逐穢，分消濕熱方法。

藿香　川樸　焦六曲　半夏　茯苓　陳皮　澤瀉　大腹皮　砂仁　通草

仁淵曰：兩日相合而成暑字，暑為陽邪，行役道途，力作田間，辛苦於烈日之中，受天地炎熱之氣而病者，名曰傷暑。
此外飧涼襲冷，乘風露臥，皆因避暑而感受寒風冷濕之邪，雖病在暑天，名曰暑濕，其與傷炎熱之暑不同，不得以暑邪名之。前人有陰暑陽暑之論，皆蛇足也。然盛暑之時，反多陰寒之病者何？蓋天地之化，盛極則變，六陽盡泄，一陰早寓乎其中，地上則熱，地下已寒，人身小天地，何莫不然！且濕土司令，濕濁為盛，熱蒸濕騰，濕熱相合，最易感病，故四時之病，惟盛夏為雜，寒濕、熱濕、霍亂、瀉痢、痧穢、暑風，名目不一，隨其所感與其人之本體而變焉，要皆暑天兼有之證，非傷暑熱之正病也。然證雖夾雜，要不離太陰陽明脾胃兩經。試思夏令用藥，不外芳香、辛淡、苦泄，雖有治心，治肺，治肝膽、膀胱，用寒、用熱之不侔，莫不為中焦脾胃開脫，不但濕土司令主氣使然，以脾胃屬土，喜燥惡濕，暑天之病，無有不夾濕耳。


<h2>伏暑門</h2>
李　暑濕先伏於內，涼風復襲於外，交蒸互郁，皆能化火，濕遏熱伏，其熱愈熾。
故其為瘧也，先寒後熱，日輕夜重。經旨所謂先傷於熱，後感於寒。喻氏所謂陰日助陰，則熱減而輕，陽日助陽，則熱甚而重也。夫瘧之發，必從四末始，既必擾及中宮，故心胸煩躁，中脘痞塞。又必先嘔吐而泄瀉，瀉已乃衰，腹中猶脹。所以然者，熱甚於中，蒸熏水穀之濕，上泛而復下泄，熱勢得越，煩躁乃安，余濕復聚，故仍作脹也。今當瘧退，脈弦帶數，舌苔白膩，小溲不爽，本有胃寒，痰濁素盛，雖從未得汗，表邪未解，而病機偏重於里，法從里治。大旨泄熱為主，祛濕兼之，解表佐之，是亦表裡分消，三焦並治意。

葛根　淡芩　川連　甘草　蒼朮　川樸　橘皮　藿香　菖蒲　赤苓　澤瀉　薄荷　滑石　鬱金　竹茹

淵按：泄瀉嘔吐，乃兼有之症，非必有之症，由暑濕穢濁郁遏中宮，太陰失升，陽明失降，不克分化使然。

楊　年過花甲，病逾旬日，遠途歸家，舟車跋涉，脈沉神昧，舌強白，中心焦，身熱不揚，手足寒冷，氣短作呃，便泄溏臭。是屬伏邪挾積，正虛邪陷之象。深慮厥脫。

大黃　人參　製附子　柴胡　半夏　茯苓　陳皮　淡芩　澤瀉　當歸　枳實　丁香　柿蒂　竹茹

淵按：虛象實象雜沓而至，立方最宜斟酌，如無實在把握，還從輕面著筆，否恐一誤不可收拾。

又　症尚險重，再望轉機。

桂枝　柴胡　人參　白芍　川連　半夏　枳實　丁香　陳皮　蔻仁　炙甘草　竹茹

又　伏暑化燥，劫津動風，舌黑唇焦，鼻煤齒燥，神昏，手指牽引。今早大便自通，據云病勢略減。然兩脈促疾，陰津消涸，邪火燎原，仍屬險象，恐其復劇。

犀角　羚羊角　鮮生地　元參　蘆根　鉤鉤　鮮石斛　六一散　沙參　連翹　通草　天竺黃　枇杷葉　竹葉

珠黃散，另調服。

陸　外有寒熱超伏之勢，里有熱結痞痛之形；上為煩懊嘔惡，下則便泄溏臭。此新邪伏邪，濕熱積滯，表裡三焦同病也。易至昏呃變端。擬從表裡兩解，佐以芳香逐穢。

柴胡　生大黃　淡芩　枳實　半夏　川連　栝蔞皮　赤苓　鬱金　菖蒲　蔻仁

又　投兩解法，得汗得便，竟安兩日。
昨以起床照鏡，開窗看菊，漸漸發熱，熱甚神糊，兩目上視，幾乎厥脫。逮黃昏，神漸清，熱漸減，脈沉不起。據述熱時舌色乾紅，熱退舌色黃膩。此乃濕遏熱熾，將燥未燥，將陷未陷，但陽症陰脈，相反可虞。勉擬河間甘露飲，滌熱燥濕之中，更借桂以通陽，苓以通陰，復入草果祛太陰濕土之寒，知母清陽明燥金之熱。

甘露飲去滑石、白朮，加茅朮、草果、知母、薑汁、蔥白頭。

某　暑邪內閉不達，神糊舌白，恐其昏厥。芳香透達為宜。

鮮藿香　天竺黃　菖蒲　赤苓　連翹　益元散　鬱金　竹茹　澤瀉

另至寶丹一丸，菖蒲湯化下。

又　暑濕內蘊，熱勢起伏，胸痞泄瀉，神糊心跳，經行未止。乃正虛挾邪，慮其暈厥。據云腹脹噁心，且寬中理氣。

太無神朮散去草，加茯苓、澤瀉、蘇梗、葛根、淡芩、黨參、柴胡、砂仁、通草　竹茹。

某　懷孕六月，感暑熱伏邪，噁心懊憹。炎天居舟，防其暈厥墮胎。

青蒿　大腹皮　半夏　赤苓　川樸　淡芩　焦六曲　蘇梗　陳皮　鮮佛手

某　暑濕熱阻滯陽明，積垢雖下，尚未盡淨。夜間熱甚，神識沉迷。所慮津傷化燥等變。今以生津、泄熱、化濁佐之。

鮮石斛　赤苓　連翹　香豉　栝蔞仁　大竺黃　淡芩　山梔　菖蒲　竹茹

某　伏暑為病，濕熱居多，陰虛之體，邪不易達，此其常也。然陰虛大有輕重之分，須知此症虛亦不甚，邪亦不多。耳鳴眩悸，口渴胸痞，微寒微熱，脈形弦數。未便大補，亦不可重劑攻邪。但得脈情無變，可保無虞。

洋參　半夏　茯神　甘菊花　蔻仁　青蒿　陳皮　鉤鉤　刺蒺藜　秫米　豆卷　竹茹

胡　伏暑三候，神糊呃逆，手肢微痙，痰多舌白，渴不多飲，音低，脈大而虛，殊屬棘手。
今日忽周身乾燥而癢，煩躁不安。細詢病原，從未得汗。按仲景云：汗出不徹，身癢如蟲行皮膚中，久虛故也。吳又可云：髮根燥癢，心煩如灼，名曰藥煩，中氣虛也。《金匱》云：聲如從甕中出，是中氣之濕也。又按《內經》：言微音低，謂之奪氣。由此推之，明是中虛濁戀，液涸痰蒙，勢極凶危。惟有和中宣化，聽其胃氣自為敷布，以冀萬一生機。

洋參（三錢）　橘餅（三錢）　甜杏仁（三錢）　豆卷（五錢）　蜜梅（一枚）　北沙參（三錢）　麥冬（三錢）　枇把葉（蜜炙，二片）　薑汁（少許）

上方取辛甘化濁，酸甘化液。考又可藥煩條中重用人參、生薑，和中宣化，法有來歷。

某　營陰素虧，伏邪晚發，熱勢起夥，心嘈胸悶，舌心光紅，邊薄白。瘧邪初起，勢防加重。

豆豉　赤苓　半夏　沙參　桑葉　青蒿　黑山梔　陳皮　淡芩

某　症經九日，熱勢起伏，神糊，舌乾黑。此伏邪壅遏，劫液入營之勢也。高年最易昏痙之變。

鮮生地　天花粉　黑山梔　犀角　菖蒲　香豆豉　鮮石斛　薄荷葉　連翹　蘆根　天竺黃

吳　暑濕伏於太陰，中焦陽氣不化。
神蒙若寐，身熱不揚，肢冷脈濡，手指牽引，舌根牽強，風痰阻絡之象。服過通陽益陰，云蒸化雨之法，病亦無甚增損。然舌苔灰白厚指，口泛甜味極甚，中宮有濁，陽不舒化。仿縮脾飲醒中化濕濁。濁化則口甜減，陽舒則矇昧清。

黨參　烏梅　淡乾薑　草果　炙甘草　砂仁　茅朮　大生地　茯苓　生薑　大棗

淵按：據舌苔、口甜而論，濕痰阻遏中宮，陽不舒化無疑。黨參、烏梅、生地酸甘助陰膩膈，大不相宜，矛盾一至此乎！手指牽引，雖屬木燥土虛，肝風內動，當此上中焦濕痰蒙閉，肺胃氣機不能舒布，即欲養陰，如胃氣不化何！治病當先急者大者，若頭痛醫頭，便為庸手。

趙　高年元氣素虧，未病以前先已倦怠乏力，微覺咳嗽。五六日以來加以發熱，熱勢起伏，是有新邪乘虛而襲，引動伏邪晚發也。今診脈小數而虛，乾咳欲嘔，舌邊光紅，根苔白掯，熱甚無汗，津枯邪戀，慮其化燥神昏。

北沙參　蘇子　青蒿　杏仁　川貝　牛蒡子　前胡　橘紅　通草　枇杷葉

吳　伏邪內蘊為癉瘧，外發為流注。入於肺則喘咳，注於腸則便溏。正虛不克支持，幼孩當此，易致成驚。

青蒿　杏仁　淡芩　澤瀉　荊芥　象貝　桔梗　橘紅　赤苓　六一散　雙鉤鉤

童　伏邪晚發，朝涼暮熱，頭痛胸悶，舌白無汗，似宜疏達。至於腰痛眼花，其陰內虧，邪不易達，恐致淹纏，宜小心為是。

秦艽　赤苓　青蒿　蘇梗　杏仁　甘菊花　枳實　杜仲（薑汁炒）　豆豉　桑葉

顧　病方三日，外無大熱，而虛煩懊憹，反復不安，寐則神思擾亂，舌苔白膩，噁心欲嘔，腹中鳴響，大便溏泄穢臭。邪積在裡，氣機不達。用梔、豉以發越其上，陳、樸以疏理其中，葛以散之，苓以泄之，夏、秫和胃而通陰陽，陰陽交則得寐。明日再議。

淵按：起病即是濕痰挾滯，阻遏中宮，熱鬱不達之象，勿謂外熱不揚而輕視之。

又　伏暑至秋而發，其發愈晚，其伏愈深，故其為病也，大起而大伏，熱一日，退亦一日，既非間瘧，又非癉瘧。
癉瘧則但熱不寒，間瘧則寒熱往來。此症微寒發熱，熱一晝夜而退，退亦不清，名之伏暑，其說最通。夫暑必挾濕，濕蘊則化熱蒸痰，痰不易出，熱盛劫津也。身重屬濕，煩躁屬熱，熱來口渴，渴不多飲，仍是濕遏熱熾見象。舌苔白而乾枯，是濕邪在於氣分，氣虛故濕不易化也。葉氏云：舌白而薄者，肺液傷也。病方八日，邪未宣達，刻下用方無庸深刻，但須解表而不傷正，去濕而不傷陰，清熱而不助濕，生津而不礙濁，中正和平，耐心守服，扶過兩候，始冀漸安。

黑山梔　連翹　茯苓　川貝　通草　北沙參　滑石　澤瀉　豆豉　枇杷葉　鮮薄荷根

淵按：伏邪深重，脾肺氣弱，力不足以化達之，故大起大伏耳。

馬　幼稚伏濕挾積，阻滯腸胃，蒸痰化熱，肺氣窒痹，是以先瀉後咳，繼以發熱。今便泄已止，更氣急痰嘶，肺氣阻痹尤甚。法當先治其肺，恐肺脹生驚發搐，其變有莫測耳。

葶藶子（三錢）　萊菔子（三錢）　六一散（三錢）　枇杷葉（三片）

淵按：遏重消痰瀉肺，清熱化積，即在其中。

又　痰氣喘逆，平其大半。熱勢起伏，退而復作。時下多瘧，須防轉瘧。

白蘿蔔汁（一杯）　鮮薄荷汁（半杯）

二味略煎，去渣，加入冰糖三錢，烊化，再以薑汁一滴沖服。

淵按：此方更妙。

何　伏暑挾積，寒輕熱重，已經月餘。舌心焦黃，舌邊白膩。陽明積熱，化火劫津，煉濁成痰，將至蒙閉，至於脘痛拒按。兩經攻下，痛仍不減，苔猶未化，非清化不能蕩其實，擬用涼膈散加味。

涼膈散　鮮石斛　川連

兩下之後，舌心猶然焦黃，故仍可用下法。然舌邊白膩，必挾水氣，涼膈散中再加半夏亦可。

陸　伏邪挾積，但熱不寒，頭痛鼻血，便泄稀水。熱甚於里。擬清裡解表法。

葛根芩連湯　豆豉　連翹　枳實　黑山梔

鼻血，便泄稀水，知其為熱。不用犀角者，其舌苔白也。不用大黃者，其脘腹按之不痛也。

李　伏邪濕熱內蘊，三焦氣機不達。午後發熱，胸悶頭脹，尿少無汗。舌苔白膩，脈象軟細。擬開上、疏中、滲下，仿河間法。

豆卷　杏仁　陳皮　藿梗　滑石　赤苓　桔梗　半夏　焦六曲　川樸　通草

胡　素有痰飲咳嗽，今夏曾經吐血，是肺受熱迫也。
茲六、七日來伏暑內蘊，涼風外襲。病起先寒慄而後大熱，熱有起伏，表之汗不暢，里之熱不退。所以然者，痰飲阻於胸中，肺胃失其宣達故耳。舌色底絳，望之黏膩，心苔白厚如豆大者一瓣，此即伏暑挾痰飲之徵，而況氣急痰嘶乎！據云二十六日便泄數次，至今大便不通，按腹板窒，卻不硬痛，小溲先紅濁，今則淡赤不渾，乃濕熱痰濁聚於胸中，因肺金失降，不能下達膀胱，故濕濁上逆為痰氣喘嗘之候。病機在是，病之凶險亦在是。法當從此理會，滌痰泄熱，降氣清肺，乃方中必需之事，但清肅上焦尤為要務耳。

葶藶子　鬱金　川貝　杏仁　枳實　羚羊角　膽星　連翹　赤苓　竹油　枇杷葉　滾痰丸（入煎絹包）

陳　餘邪余積，留戀未清；元氣元陰，消耗欲竭。暫停苦口之藥，且投醒胃之方。化氣生津，忌夫重濁；變湯蒸露，法取輕清。效東垣以化裁，希弋獲以圖幸。

清暑益氣湯　荷葉　香稻葉

蒸露，每晨溫服四、五杯。

淵按：湯丸膏散，古人各有意義，非徒具虛文。若變湯為露，法取輕清，惟大邪去而胃氣不勝苦藥者宜之，此處恰合。

徐　熱伏心胸，濕蘊脾胃，病起如瘧，延今兩月。
胸中熱悶，飲食不思，從未得汗。舌色底絳，苔如醬瓣，此即濕遏熱伏之驗也。無汗者津液虧，徒發其汗無益也。生津徹熱，化濕開胃。胃氣敷布，其汗自來。

川連　黑山梔　豆豉　廣皮　香薷　麥冬　赤苓　薄荷　生薑　六一散

此藥煎好，露一宵，早起溫服。

浦　伏邪挾積，阻塞中宮。瘧發日輕日重，重則神糊煩躁，起臥如狂。此乃食積蒸痰，邪熱化火，痰火上蒙包絡，怕其風動痙厥。脈沉實而舌苔黃，邪積聚於陽明，法當通下，仿大柴胡例備商。

柴胡　淡芩　川樸　枳實　生大黃　栝蔞仁　半夏

又　下後熱淨神清，竟若脫然無恙。惟是病退太速，仍恐變幻莫測。擬方再望轉機。

川連（薑汁炒）　陳皮　半夏　淡豆豉　淡芩　枳實　鬱金　栝蔞仁　六神麯　竹茹

病退太速，仍恐變幻，老練之言宜省。

凡下後方法總以瀉心加減，仍用栝蔞、枳實何也？蓋因胸痞未舒，舌苔未化故耳。

又　昨日瘧來，手足寒冷，即腹中氣撐，上塞咽喉，幾乎發厥，但不昏狂耳。此乃少陰瘧邪，內陷厥陰，上走心包為昏狂，下乘脾土為腹撐。脾與胃為表裡，前日昏狂，病機偏在陽明，故法從下奪。今腹脹，舌白，脈細，病機偏在太陰，法當辛溫通陽，轉運中氣為要。隨機應變，急者為先，莫道用寒用熱之不侔也。

淡芩　半夏　陳皮　茯苓　熟附子　川樸　丁香　檳榔　草果　白蔻仁　通草

前方用寒，後方用熱，隨症用藥，轉換敏捷，不避俗嫌，的是一腔熱血。

淵按：少陰陰邪，上凌君火，下乘脾土，經所謂有餘則制己所不勝，而侮己所勝。案亦老練，必如此轉語，方不為病家指摘，否則雖有熱腸，亦招謗怨。

又　投薑、附、達原、神、香、二陳合劑，喉中汩汩痰聲頓時即平，腹脹遂松。今脈緩大，神氣安和，腹中微覺脹滿，痰多黏膩。脾臟陽氣雖通，寒熱痰涎未化。仍宗前法，輕減其制。

前方去附子、檳榔，加大腹皮。

又　腹中之氣稍平，濕熱餘邪未盡，所以微寒微熱，仍歸瘧象。頭脹身痛，知飢能食。法擬疏和，兼調營衛。

二陳（去甘草）　豆卷　青蒿　秦艽　焦六曲　穀芽　生薑　紅棗

仁淵曰：暑邪與溫邪異，伏暑亦然。
當暑感而即發者，為暑邪。暑天受暑濕之邪，不即發，秋後復感涼風，閉其汗孔，欲發不能速發，外則形寒，內則發熱，寒熱起伏無已，有類乎瘧，為伏暑。古人謂往來寒熱屬少陽。余謂暑濕伏邪，往來寒熱，全由脾胃為病。少陽膽甲，因脾胃失化波及之耳。蓋脾為陰土，惡濕喜燥，澡則升化，濕鬱之而不得升；胃為陽土，惡熱喜涼，涼則順降，熱阻之而不得降。
升降窒滯，故多胸腹痞悶。木寄土居，土失溫涼，木不條暢，必然之勢。濕重者多寒，熱甚者多熱。熱則消水而口渴。濕鬱於中，又渴不多飲。濕熱互蒸，胃濁不化，舌苔每布白膩。
底絳者，熱為濕遏也；淡白者，濕勝也。化黃、化燥、化灰，熱勝於濕。濕亦化燥，化火也。胸腹痞滿，板硬拒按，或挾痰挾食，視其人之本體及所感之輕重而為變遷。論治：初病以苦辛芳淡為正軌，徒為發汗無益。蓋苦能泄熱，辛能通氣，芳可解鬱，淡可利水，使中宮郁遏通解，不汗自汗，不便自便，為邪在氣分治法。
入營則不然，若初入營分，猶可透營就氣，仍從氣分而解。已陷營分，昏蒙狂囈，犀地、牛黃、至寶之類，亦所必需。劫津化燥，痞結硬滿，邪實陽明，救陰通腑與溫邪同治。但溫邪從溫化火，火退而病解；伏暑從濕化燥，燥去而濕或再來。所以然者，濕雖化燥，終屬陰邪，且濕最傷中，中虛而陰濕易生。故清到六、七，須為審顧。
下法亦有不同。溫邪可下宜速，伏暑可下宜緩。溫邪下之邪清，伏暑下之邪未必清。溫屬火，為陽，性速，暑夾濕，多陰，性遲。溫邪陽明兼少陰者多，伏暑兼太陰者多也。甚有大便半月不通，胸腹痞滿，仍屬無形濕熱而不可下者。
總宜驗舌，若厚白而未化黃燥者，雖滿亦不可下。下之不但邪勢不服，中氣大傷，更為難治。須識氣通病解四字，其於治伏暑，思過半矣。再者熱雖灼而汗少，苔雖燥而灰黃，若渴飲不多，或多而胸痞，涼苦可用，須佐芳香。若龜板、鱉甲、鮮石斛、鮮生地等，清滋沉降宜慎，每見愈投愈燥者矣。其故由暑必夾濕，中氣不升化，清滋抑遏而邪愈不化也。


<h2>瘧疾門</h2>
嚴　年屆六旬，元氣素弱，向有肝氣，近患三瘧。
兩月以前，先受伏暑；小愈之後，三瘧遂作。脈弦，肝胃尤甚。木勝胃土，惡谷厭納，痰多嘔惡，心跳少寐，便閉溺赤。蓋胃氣一虛，百病叢生矣。高年雖大便兩旬不通，未可以通陽為務。培養中氣，啟胃化痰，是為扼要；調和營衛，退其寒熱佐之。

黨參　冬朮　茯苓　半夏　陳皮　當歸　桂枝　淡芩　棗仁　澤瀉　穀芽　鹿角霜　生薑　紅棗

上方以六君子湯坐鎮中宮，補脾健胃，氣運則痰濕自化，氣旺則津液自生。合入當歸、桂枝，和營散邪。更復鹿角霜之通陽者，以治背獨惡寒。再加黃芩以泄熱，監製桂、鹿之辛溫，使無偏畸，不失調和之義。棗仁安神，澤瀉去濕，穀芽醒胃，薑、棗調和營衛，皆佐使之助耳。

某　大瘧百日，營衛兩虛。胃為衛之本，脾乃營之源。胃陽虛則胸腹時痛而吞酸，脾陰虛則經事愆期而盜汗。補脾胃以化其瘧痰，和營衛而退其寒熱。營衛一和，盜汗自止。

黨參（薑汁炒）　冬朮（土炒）　半夏　茯苓　陳皮　川連（吳萸三分，煎汁拌炒）　制首烏　白芍（桂枝三分，煎汁拌炒）　煨姜　紅棗

吳　三瘧一載有餘，經停將及兩載。腹中脹滿，有塊作痛。是血先凝結於前，氣復阻滯於後，加以寒痰積聚，中氣失運。法當先運其中。

六君子去炙草，加木香、當歸、川樸、生薑、茺蔚子、紅棗。

石　三瘧久而痰涎聚，肝膽逆而鬱火盛，以致發狂。今狂已退，痰火猶未全除。擬化胃經之痰，平肝膽之火。

半夏　茯苓　橘紅　牡蠣　淡芩　川貝　牛膝　鱉甲　白朮（土炒）　竹茹　鉤鉤

徐　盜汗便溏，心脾之病也。脾氣不運則便溏，心陰不守則盜汗。大瘧日久，寒熱仍作，營衛不調。補心脾，和營衛，歸脾湯加減治之。

黨參　黃耆　冬朮　熟地　白芍　砂仁　六曲　棗仁　歸身　茯神　木香　牡蠣　浮麥　紅棗

淵按：運脾氣，補脾陰，和營衛，溫督脈，前數方皆虛瘧，久瘧治法。

營　久患瘡疥，濕熱浸淫，復因外感暑濕為瘧，纏綿不已，變為三瘧。診脈濡小，其濕仍戀，而元氣漸傷，慮加腹滿，宜早圖之。然須安逸忌口為要。

白朮　半夏　赤苓　陳皮　大腹皮　川樸　神麯　藿梗　蔻仁　通草　雞距子

此用正氣散去甘、桔、蘇、芷，加通草、蔻仁，疏通氣分之濕，用雞距子以解酒濕。

朱　厥陰過升，陽明失降，瘧成煩悶、痞嘔，當變柴胡制而為瀉心法，和陽明即所以和少陽也。

川連（薑汁炒）　半夏　廣皮　藿梗　白蔻仁　竹茹（薑汁炒）

此人舌苔半邊白如水晶粉團，必有痰飲。後於此方中加生薑三片，其嘔即止。

淵按：本不當去生薑。若去之，便失南陽制方之義矣。

莊　但熱不寒，此為牡瘧，柴胡桂枝湯主之。

柴胡　桂枝　半夏　伏苓　陳皮　川樸　草果　炙甘草　生薑　紅棗

又　瘧髮間日，但熱不寒，口膩多涎，乃寒痰鬱於心下，陽氣不得宣越故也。

蜀漆　桂枝　半夏　陳皮　茯苓　羌活　菖蒲

另：獨頭蒜六枚，黃丹六分，雄黃五分，共研末為丸。清晨朝向東分五服，開水送。

又　舌白胸悶，背寒獨甚。擬宣通陽氣，以化痰濁。

麻黃湯合二陳湯，加鹿角霜、石菖蒲。

又　瘧止，當調胃氣。

半夏　茯苓　炙甘草　陳皮　白蔻仁　生薑　紅棗

孫　間瘧變為大瘧。其寒也，三日一作；其熱也，日無間斷。此衛氣不得疏通，邪痹不達，是屬衛實而營虛，營虛故內熱不止也。擬和營衛以祛邪。

桂枝　白芍　柴胡　半夏　赤苓　天花粉　淡芩　陳皮　生薑　紅棗

徐　左脈細弦，肝腎虧也；右脈軟弱，脾胃虛也。三瘧之後，氣血兩虧。補肝腎，調脾胃，養氣血，必得安逸少勞而後可也。

黨參　大熟地　杜仲　枸杞子　冬朮　茯神　歸身　陳皮　白芍　生薑　紅棗

王　三瘧止作，延及五年，營衛之不調，脾胃之不和，肝腎之不足，不言可知矣。
近今月經頻至且多，而有血塊，腹反脹滿，何也？夫血之與氣，猶權衡也。和則平，偏則病，一勝必一負。血去多則血虛，血虛則氣旺，非真氣之旺也。氣無血以涵之，則氣肆橫而有似於旺耳。蓋瘧久必傷脾，脾傷則肝亢。脾統血，肝藏血，肝亢則血不藏，脾虛則血失統，故經事頻來；而仍有血塊者，肝亢則火熾下焦，衝任之血受其迫燥，欲下而不盡下，故凝而為瘀，瘀則結塊也。
圖治之方，藏統肝脾之血，而固衝任之經，一層。調其氣之肆橫而致和平，又一層。是治月事與腹滿之法。至於理脾胃，調營衛，又為三瘧久纏之治。合而成劑，不出求本之圖。

黨參（元米炒）　冬朮（川樸五分，拌炒）　香附（醋炒）　丹參　陳皮　茯苓　烏藥　鱉甲　當歸炭　白芍（桂枝三分，拌炒）　茜草炭　烏賊骨（漂淡）　鮮生地渣（薑汁炒焦）　姜渣（鮮生地汁炒焦）

鱉甲煎丸十五粒，藥汁送下。

淵按：因脾氣傷而血失統，血去舍空，其氣更失所依，故腹益脹滿。調養脾氣，治脹即所以攝血；潤養肝陰，固血即所以涵氣。妙在交加散清血熱而不寒滯，通營氣而不辛散，其心思識力，超越尋常。若辛香耗氣以治脹，苦澀涼膩以治血，則失之遠矣。

葉　瘧為少陽病。少陽者，膽與三焦也。膽失清寧，則煩而不寐；三焦失其輸轉，故胸悶而大便帶溏，口膩味甜。熱甚煩悶，熱處濕中，故熱愈甚也。擬溫膽法。

半夏　茯苓　陳皮　棗仁　枳殼　天竺黃　川樸　青蒿　秫米　佩蘭　竹茹

曾　浴出當風，腠理閉塞，水氣舍於皮膚之內，與衛氣戀而不化，變為三瘧。瘧發不透，濕熱內走經絡，四肢無力，微微內熱，是半虛半實之症。和脾胃，化濕熱，通經絡，達肌表，標本兼治。

茅朮　半夏　香薷　茯苓　秦艽　獨活　澤瀉　防風　川樸　陳皮　通草　姜皮　生苡仁

奚　三瘧發於夜，而漸移至日中，原有自陰出陽之象。今屆春深，陽氣升發，當助其升舉，參以化痰為法。

柴胡　防風　茯苓　丹皮　杜仲　冬朮　制首烏　半夏　陳皮　牛膝

黃　大瘧十番，寒熱雖輕，而邪陷入於三陰。治必從中以達外，體質雖虛，未可便投補藥，仿王晉三加減達原飲。

柴胡　川樸　半夏　茯苓　當歸　草果　川貝　花檳榔　陳皮　紅花

童　大瘧日久，小愈復作，寒熱雖輕，其根不斷。根者何？水飲痰涎是也。欲治其根，必溫中土，用四獸飲加減。

六君子湯加烏梅、草果、蜀漆炭。

尤　久瘧之後，脾虛木鬱，痰阻氣滯，胸悶噁心，頭眩心嘈，經事不調。擬舒木鬱，兼以化痰。

柴胡　石決明　半夏　陳皮　當歸　炙甘草　茯苓　丹皮　砂仁　薄荷

又　投逍遙合二陳法，木鬱稍舒，痰氣稍化。今從前法加減。

柴胡　炙甘草　杏仁　冬朮　陳皮　半夏　焦山梔　茯神　砂仁

吳　瘧不離乎少陽，即兼陽明、太陽，亦必使其還返少陽而後已。今預於瘧發之前，先用柴胡引入少陽之界，則邪氣從樞轉出矣。

小柴胡湯去參、棗，加知母、草果、陳皮。

淵按：仲景小柴胡治傷寒往來寒熱，非治風瘧往來寒熱。風瘧與傷寒判若天淵，後人往往借用，積習深矣。風瘧早用柴胡，必糾纏難愈，須中焦濕熱半化，或秋深邪深乃合。

又　瘧脈自弦，弦大者為陽，其邪易達。今瘧來熱勢稍輕而短，邪有退機矣。仍從前法。

照前方加沙參、茯苓、通草。

又　瘧勢漸衰，當和中氣，以化痰濁、養心陰，合病體標本而施治也。

沙參　陳皮　麥冬　炙甘草　冬朮　半夏　扁豆　棗仁　茯苓　生薑

淵按：瘧病最忌扁豆，想未知之耳。

奚　三瘧變為日作，延來兩月有餘。今則熱發於夜，口乾汗少，邪戀營分，其陰已虧。而又胃弱納少，懷孕半身，恐其正虛不克支持。姑擬和胃、扶正、達邪。

黨參　制首烏　冬朮　茯苓　川樸　天花粉　柴胡　防風　陳皮　淡芩

丁　三瘧久延，營衛兩傷，復因產後，下焦八脈空虛。
今病將九月，而瘧仍未止，腹中結塊偏左，此瘧邪阻於血絡，聚於肝募，是屬瘧母。淹纏不已，慮成瘧勞。夏至在邇，乃陰陽剝復之際，瘦人久病，最怕陰傷。趁此圖維，迎機導竅，和陽以生陰，從產後立法。稍佐搜絡，以杜瘧邪之根。

制首烏　冬朮　白芍　杞子　當歸　地骨皮　青皮　川芎　香附　烏梅　另鱉甲煎丸，每日服十粒

用四物去地，換首烏，從產後血分立腳。

淵按：產後陰血固屬虛耗，然久瘧而至結塊，必濕熱痰涎，伏膜原未化，此方宜斟酌之。

又　三瘧日久，腹中結癖。
夏至前和陽生陰，通調營衛，參入搜絡方法。節後三瘧仍來，但熱勢已減，癖塊略小，然口乾心跳，營陰大虧，情懷鬱勃，多令化火傷陰。木曰曲直，曲直作酸。瘧來多沃酸水，蓋肝木鬱熱，挾胃中之宿飲上泛使然。夫養營陰須求肝潤，理肝鬱必用苦辛。久瘧堪截，癖塊宜消。惟是體虛胃弱，諸宜加謹為上。

黨參　冬朮　鱉甲（醋炒）　當歸　茯神　棗仁　香附　三稜（醋炒）　川連（吳萸炒）　牡蠣　陳皮

淵按：膜原所伏之邪見矣。

又　丸方。

川貝　半夏　知母

共研細末，薑汁、醋各半泛丸。每朝三錢，開水送。

曹　勞瘧，因勞碌而發。寒熱似瘧，淹纏不已，慮變瘧勞。舌苔白而乾燥，胃燥氣傷也。法當益氣生津，用益氣補中意。

黨參　黃耆　冬朮　炙甘草　麥冬　歸身　陳皮　青蒿　五加皮　生熟穀芽

張　間瘧，寒熱，舌苔滿白。用柴胡達原飲。

柴胡　黃芩　半夏　青皮　花檳榔　草果　川樸　茯苓　生薑

舌苔滿白，邪伏膜原，必用檳榔、草果。若舌苔白而燥者忌用。

仁淵曰：瘧證甚多，所感不同，命名各異，《內經》言之詳矣。
而諸瘧中風瘧最多，經謂夏暑汗不出者，秋成風瘧。乃暑天喜當風取涼，露臥濕地，受冷濕、熱濕之邪，不使隨汗泄出，秋後涼風閉其汗孔，瘧始發矣。前哲云「瘧不離少陽」，其實不然。夫伏暑與瘧，同一邪耳，寒熱間斷者為瘧，不斷者為伏暑。但伏暑雖重於瘧，其伏較淺；瘧雖輕於伏暑，其伏較深。伏暑邪在太陰、陽明，不涉膜原者多，瘧疾涉膜原者多。
惟邪伏膜原，所以糾纏不清。膜原二字，古人多未講明。夫膜在臟腑之外，肌肉之裡，乃肌肉之裡層皮也。俗名膜壑。原乃經穴，六腑皆有之。經謂橫連膜原，言不但邪在臟腑，並橫及於肌肉之裡，而伏於膜壑之原，伏甚深矣。
亦太陰、陽明所主。所謂少陽，亦猶伏暑之寒熱往來，脾胃升降失職，木鬱不達耳。惟脾胃失化，濕濁阻遏，所以瘧必有痰，痰即濕飲。故瘧發時能嘔出黃涎苦水，其愈較易。治能開其中焦，化其濕飲，最為先著。觀古人清脾，休瘧，四獸等方，無不為開中化痰立法。即久而為瘧母，為黃疸、中滿，皆濕熱痰濁糾結不化，傷其脾胃所致。即各種瘧疾，所因不同，所治各異，要不離太陰、陽明--脾胃也。脾胃一病，痰濕自生。諺云「無痰不作瘧」，其信然歟！


<h2>痢疾門</h2>
馬　高年下痢，一日夜百餘次。舌苔白掯，身熱噁心，診脈細，飲食不納，痢下五色，皆為忌款。敗毒散法初起的是，然須人參扶正和胃。若喻氏痢疾門中，五色噤口，不治者多。尚祈商政是荷。

參鬚　敗毒散　陳米（荷葉包）　石菖蒲

苗　濕傷於下，風傷於上，熱處於中。濕夾熱而成痢，痢下紅血，濕熱傷血分也。風夾熱而咳嗽，痰稠舌白，風熱傷氣分也。從手太陰、陽明，一臟一腑立法。

豆豉　荊芥炭　黃芩　薄荷　焦六曲　桑葉　黑山梔　杏仁　桔梗　薤白頭　赤芍　通草

孫　濕溫邪陷厥陰，下痢色紫後重，左脈沉小，右脈弦大，舌黃，晡熱，是陽明積熱內戀，而木來乘土。高年體虛神怯，防其厥脫。

沙參　川連　白頭翁　升麻　淡芩　焦六曲　川樸　通草　楂肉　秦皮　葛根　金銀花　白芍　砂仁

又　前方升陽明，泄厥陰，以提下陷之邪。今改用敗毒法，祛其邪，從表解，即喻氏逆流挽舟之意也。

人參敗毒散去薄荷、生薑，加神麯。陳米煎湯代水。

又　舌苔灰黃，腹痛下痢，是陽明濕熱積滯。而倦怠音低，正氣大虛，飲食不納，慮延噤口重症。仍以苦辛寒化腸胃之濕熱，而開通其氣，冀其谷進、熱和、痢減為妙。

北沙參　川石斛　川連　木香　石菖蒲　川樸　枳實　滑石　白芍　淡芩　焦楂肉　陳皮　荷葉　鮮藕

又　下痢不減，胃氣略開。病將半月，高年元氣內虧，濕熱未化，深恐生變。

沙參　淡芩　川連　川樸　枳實　白芍　廣木香　木瓜　西洋參　茯苓　通草　荷梗

又　痢將半月，色如敗醬，腹痛後重，舌苔灰黃。濕熱膠滯，腸胃不和，納穀殊少。高年防其虛脫。

西洋參　川連　陳皮　六神麯　穀芽　青皮　當歸　白芍　地榆炭　淡芩　砂仁　茯苓皮

又　考治痢方法，因於暑濕熱阻滯腸胃者，不出苦辛寒藥疏通理氣。若胃不納者，謂之噤口痢，九死一生。今高年體弱，胃不納穀，舌色灰黃，身熱腹痛，既不可補，又難用攻，只得宣通化滯，開其胃氣。

白頭翁湯加枳實、紅曲、白芍、青皮、楂肉炭、木香、荷葉蒂、茉莉花蒂、砂仁（半生半熟炒研）、稻葉。

某　紅痢日久，脾氣必虛，營氣必耗。
前方理中湯下駐車丸，頗驗。奈輕聽人言，服紅曲、滑石末，致痢復劇。脈遲緩而澀，舌薄白而底絳。渴不貪飲，口惡甜味。素體多濕，今脾陽失運，濕又動於中矣。徐靈胎云：血痢挾濕者，胃風湯最妙。《醫歸·痢疾門》亦採是法。

八珍湯去地、草，加肉桂、升麻、粳米。

淵按：理中湯溫運中陽，駐車丸分導濕熱，從脈象遲澀看出。紅曲、滑石適與相反。

李　久吃洋菸，脈沉而細。病方三日，微寒微熱，頭略脹痛，晝不痢，痢在夜，是屬寒邪；而反色赤者，寒傷營也。當以和營散寒、溫通陽氣為法。勿與常痢同治。

防風根　白朮　陳皮　木香　白芍（桂枝三分，煎湯炒）　炮姜　砂仁

服二劑愈，應手之至。

淵按：脈細肢寒，晝不痢，痢在夜，乃脾陽不能統攝營陰也。

蔡　右脈細弦，木侮土也；左脈細弱，腎水虧也。病由肝氣而起，水不涵木也。茲患下痢赤白，木勝土衰，濕熱不化也。華先生用補中升陽，參入育陰，從本求治，極有見地。鄙意再參溫化，乃兼顧脾腎之陽氣也。

黨參　茯苓　冬朮　歸身　阿膠　杜仲　白芍　炮姜　木香　川連　神麯　菟絲餅

尤　伏暑挾積，濕熱內蘊。胸痞嘔惡，發熱舌燥。通腑之後，變為下痢，痢色紅白膩凍，飲食不納，慮成噤口。須得胃開谷納，痢減不嘔為妙。高年頗為重症。

川連　淡芩　白芍　陳皮　青皮　茯苓　焦楂肉　川樸　沙參　砂仁　穀芽　玫瑰花

此病兩脈虛濡，脾胃元氣大弱，似宜參入扶正為善。然下痢古稱滯下，起於濕熱居多，早補早斂，往往受累，此河間苦辛宣通腑滯之法，所以為痢門必採之方。若補陰陽，治脾胃，多為久痢而設也。

宋　遠行傷飢，飲酒傷胃，而成休息下痢。痢經兩載不愈，許學士香茸丸最妙。今師其意，變湯服之。

杜仲　菟絲餅　丁香　當歸　白芍　炮姜　鹿角霜　木香　茯苓　砂仁

陸　《脈經》云：代則氣衰，細則氣少。多指陽氣為言。今下痢而得促脈，脾胃之陽微特著。況形衰畏冷，而小便清長者乎！惟是下痢赤者屬血分，腹中痛為有積，立方從此設想，尋其罅而通之補之，亦治病之機巧也。

附子枳實理中湯送下駐車丸。

薛　先患紅痢，續加以瘧，又變泄瀉，瀉止仍痢，兩月有餘。
脈弦硬，晝無小便，每交子後至辰便痢數次，小溲亦得稍通。此伏暑濕熱蘊於腸胃及厥陰。厥陰之表便是少陽，故先見熱痢，後兼瘧象，乃厥陰、少陽表裡同病也。瘧後大便溏泄者，少陽木邪侮土也。瀉止而瘧痢仍作者，胃氣強旺，土不受邪，仍還厥、少兩經也。小便少者，陰氣虧則滲愈少，當滋其化源也。今清厥陰之熱而舉清陽，兼益腎之陰，運脾之濕，從白頭翁合胃風湯意。

白頭翁湯加防風、白朮、白芍、五味子、大熟地、伏苓、神麯、穀芽、北沙參。

淵按：議論如秋月寒潭，開後學心思不少。方亦精妙。

王　厥陰有寒，腸中有熱。少腹冷痛，下痢紅黏，身熱肢寒，汗出舌膩，噁心不食，慮成噤口。擬辛通厥陰之寒，苦泄腸中之熱，用姜萸當歸四逆湯加香、連、芩、楂主之。

桂枝　白芍　吳茱萸　炮姜　炙甘草　木通　當歸　川連　木香　黃芩　楂肉炭　砂仁

淵按：有熱深厥深之象，乃濕熱積重遏腸胃，氣機不得通化，宜佐通因通用法，使膠黏之邪速去。

範　肝胃不和，濕熱積滯為痢。痢延半載，仍脘腹脹痛，噁心。治以苦辛泄肝和胃，佐以分消運化。

川連　茯苓　川樸　木香　楂肉　青皮　陳皮　砂仁　赤芍　白芍

另用駐車丸三錢，烏梅丸一錢，相和服。

又　痢減腹仍痛，肝胃未和也。現值經來，脈弦寒熱，血虛木鬱。擬養血疏肝。

八珍湯去草，加香附、木香、陳皮、神麯、砂仁。另駐車丸、烏梅丸、歸脾丸各一錢，相和服。

張　便痢白膩如水晶魚腦色，小便不利，少腹偏右板窒。諸醫以為腸癰，固以相似。然考腸癰為病，有寒有熱。《金匱》並出二方，如大黃牡丹湯，苡仁附子敗醬散，概可見矣。但此症則屬寒積，脈弦緊而數，面色青而不渴，宜用溫通。

肉桂五苓散加楂肉、砂仁。

又　溫通已效，仍從前方加炮薑、木香。

又　欲溺不爽，溺後氣向下墜，便痢白膩雖稀，然腰尻痠痛如折。全屬陽虛氣陷之象。仿東垣參入前法。

西黨參　升麻　冬朮　肉桂　茯苓　澤瀉　炮姜　木香　訶子（煨）　砂仁　生鹿角

此方連三劑，大便白膩全無，脾胃已開。按此症並非腸癰，乃寒積下痢耳。因諸醫皆云腸癰，只得委曲周旋，但從腸癰有寒有熱，輕輕轉筆，折入溫通方法，既不礙醫，又與病相合，不得不然之事也。故志之。

某　休息痢將及五年，腹中塊壘時痛，痢下仍兼干糞。
脈弦遲，苔灰白。此虛而有寒積也。《本事方》云：痼冷在腸胃，泄瀉腹痛，宜先取去，然後調理，不可畏虛養病。此症的是。姑擬一方備採。信則服之，疑則勿服。

參鬚（三錢）　熟附子（三錢）　乾薑（二錢，炒）　甘草（錢半）　當歸（錢半，酒炒）　大黃（三錢，酒炒）　川樸（三錢）　枳實（三錢，土炒）　元明粉（二錢）

共研細末，蜜水泛丸。每日三錢，砂仁湯送下。

淵按：痢疾濕熱未清，早服兜澀，往往延成休息，用溫下法頗為合拍。但大黃分量宜重一倍，否則不但積不去，且不敵薑、附之溫燥耳。

張　症有變遷，治無一定。
痢疾多由積滯，而煙客中氣素虧，腎氣亦損。小溲不利，腎虛陽氣不化也；舌紅無苔，腎虛陰津不升也。腹不痛，無積可稽；氣下注，清陽下陷。種種虛象，所以淹纏不易奏功。夫有胃則生，古人是訓；而大煙傷氣，剝削可虞。故煙痢一症，醫家難以著手。諸宜自愛，謹慎為上。

熟地炭　白芍　川芎炭　肉桂　澤瀉　歸身炭　黨參（元米炒）　冬朮　茯苓　蜜炙粟殼

淵按：熟地不宜炒炭。

某　泄痢白膩，腹不痛，脈沉細。此寒也。宜溫之。

吳茱萸　茯苓　木香　陳皮　炮姜　六神麯　焦白朮　訶子　烏藥　砂仁

李　河間論痢屬熱者多，而景岳論痢屬寒者不少。此症腹不甚痛，但肛痠且脹，脈緊肢寒，並不發熱，兼素有寒疝，苔白不渴，寒象為多。宗景岳論治之。

吳茱萸　茯苓　炮姜　木香　炙甘草　焦六曲　陳皮　砂仁

邢　休息痢必有積，延來兩月，近今發熱，濕熱鬱蒸於腸胃，痢色或白或赤。化濕熱以運中州，疏積滯以和氣血。勿以為日既久，遽投固澀也。

白朮　川連　白芍　木香　當歸　茯苓　廣皮　楂炭　升麻　澤瀉　防風

另：資生丸，補中益氣丸、駐車丸等分，相和一處。每朝服三錢，開水送下。

徐　紅痢匝月，仍腹痛後重。據云，先曾發熱三次。此屬中虛表邪傳裡。現今脈細肢寒，太陰陽氣已弱；小便艱難，膀胱氣化又鈍。擬開其中焦，化其濕熱，兼升陽解表，亦表裡雙解之法也。

柴胡　桂枝　茯苓　澤瀉　川連　木香　白朮　黨參　砂仁　炮姜　炙甘草

張　瘧後勞碌感寒，瘧邪復發，更加紅痢後重，此中虛氣陷，濕熱未楚也。用敗毒散。

活人敗毒散加神麯、楂炭、陳皮。

許　熱伏營中，久痢純血，腰疼腹痛。舌苔薄白，底絳，兼有紫點。此屬濕熱挾瘀之候。病將一載，法以鹹苦通澀兼施。

杜仲（鹽水炒）　阿膠（川連炒）　川斷（鹽水炒）　黃柏（鹽水炒）　地榆炭　白芍　防風根　炙升麻　當歸　生熟砂仁

又　投鹹苦通澀之劑，諸恙皆減，仍宗前法增損。

原方去黃柏、防風，加熟地、淡芩（醋炒）、荷葉蒂。

高　三瘧汗少，邪不外達，飲食不節，變增泄瀉。今竟下痢紅白黏膩。自來體質氣虛多濕，最怕淹纏。急宜忌口為要。

羌獨活　柴胡　前胡　川芎　花檳榔　萊菔子　陳皮　炙甘草　茯苓　山楂炭　焦六曲　木香　砂仁

金　紅痢三年，腹左結塊板硬不移，按之則痛，漉漉作聲，即便下痢。此瘀凝寒積，久留於腸腑。當以溫藥下之。

蒼朮炭　川熟附　枳實炭　地榆炭　茯苓　當歸　通草　桃仁（炒黑研）　大黃（酒炒）

仁淵曰：潔古芍藥湯亦治痢要方，濕熱積鬱結腸胃甚者，宜通下以開壅塞，使邪不久留，正氣不致大傷，何數十證無一及之者，或未遇此等耳。
夫痢疾古名腸澼，夏秋濕熱居多。邪壅腸胃重而經絡輕者成痢，腸胃輕而經絡重者為瘧疾、伏暑。亦有經腑同病，寒熱痛痢並作者，初宜苦辛芳淡通而化之。挾表則活人敗毒散。積重痛甚者，因而竭之，潔古芍藥湯。病有寒熱虛實，藥有補瀉溫涼，非一法所能概也。
若噤口不納者難治。乃濕熱傷胃，邪勢捍格，絕不思谷，治法雖多，須中氣尚有根柢，猶或可治。煙痢亦難治，因久吸洋菸，腎精脾氣先已告困，迨痢疾一發，勢即不支，故諸藥不效耳。初起視其正尚可支，急為逐邪，切勿彷徨。輾轉三五日後，臟真傷而津氣竭，欲攻不能，欲補不可，即棘手矣。若邪正並急，尤宜舍邪顧正，或溫補脾胃，或清補氣液，佐徹邪一二味，能受即是生機。
否恐邪未化而正已脫，但不可早用兜澀，無益而害之。蓋兜澀莫過洋菸，洋菸不靈，豈禹糧、石脂、訶、粟、榴皮能為力乎？苟元氣津液可恃，邪不自容，痢中自有去邪，邪化痢止，必然之理。虛不受補者死，且胃氣亦不可恃。平人能納穀者，雖重可治。煙痢脾腎臟真受傷，雖能納穀，不過稍延時日，待胃敗則死耳。蓋脾為倉廩，後天之本；腎為先天，二陰鎖鑰故也。
根柢一壞，神丹莫挽矣。論脈弦急大者死，緩弱者生。須看其所下何如。若虛坐努責，或紫水敗醬，雖腹痛後重，虛象大著矣。切勿再進苦寒傷胃，宜溫運脾腎，疏達肝木。木達氣升，其痛自止；痢隨痛減，胃氣亦醒。達木用肉桂最妙，蓋甘緩辛通發散為陽，最能暢達鬱結也。


<h2>黃疸門</h2>
王　兩目身體皆黃，小便自利色清。此屬脾虛，非濕熱也，名曰虛黃。

黃耆（一兩）　白芍（三兩）　伏苓（二兩）　地膚子（二兩）

酒浸服。

周　伏暑濕熱為黃疸，腹微痛，小便利，身無汗。用麻黃連翹赤小豆湯表而汗之。

麻黃　連翹　杏仁　淡豆豉　茵蔯草　赤苓　川樸　枳殼　通草　六神麯（炒）

赤小豆一兩，煎湯代水。

朱　濕熱內走太陰，遍體發黃，肌膚粟起，小便黃赤。與茵蔯梔子柏皮湯。

茵蔯　連翹　赤苓　大黃　澤瀉　黑山梔　黃柏　淡芩　通草

曾　脈形乍大乍小，面色暗晦不澤，似有一團陰氣阻遏於中。苔黃而濕，腹滿足腫，小便黃赤，又有濕遏熱伏之形。色症合參，是屬女勞黑疸。變為腹滿，在法難醫。姑擬泄腎熱以去脾濕，仿《金匱》法。

冬瓜皮　桑白皮　地骨皮　生薑皮　黃柏　川樸　茵蔯

陳大麥柴煎湯代水。

施　三瘧止而復作，腹滿平而又發。今目黃脈細，面黑溺少，防延黑疸。然疸而腹滿者難治，姑與分消。

製附子　大腹皮　陳皮　麥芽　綿茵蔯　赤苓　滑石　焦山梔　通草　栝蔞皮

淵按：疸而腹滿，前人未言其故。余謂肝脾臟氣兩傷，木土相剋也，故難治。

又　面色黎黑，腹滿足腫，脈沉而細。此脾腎之陽不化，水濕阻止於中，證勢甚重。且與通陽燥濕。

四苓散加肉桂、川樸、陳皮、大腹皮、焦六曲、細辛、香櫞皮、麥芽。

黃　面黃無力，能食氣急，脫力傷脾之證也。用張雞峰伐木丸。

皂礬（一兩，泥土包固，置糠火中，煨一日夜，取出，候冷，礬色已紅，去泥土淨）　川樸（五錢）　茅朮（一兩，米泔浸，切，炒）　製半夏（一兩）　陳皮（二兩，鹽水炒）　茯苓（一兩）　炙甘草（五錢）

共研細末，用大棗肉煮爛為丸。每服二錢，開水送。飲酒者酒下。此方頗效。

仁淵曰：黃疸亦濕熱鬱遏之病，與伏暑、瘧疾同一來路。
古人謂如盦醬，濕熱壅遏不泄所致。但有陰黃、陽黃、女勞、谷、酒之分。同是濕熱，陽黃則黃色鮮明，脈大口渴，其證多實，治如茵蔯五苓、平胃、梔子柏皮等，甚則茵蔯大黃之類，開化中宮，分泄濕熱，從小便而出，其黃自退。陰黃則脾腎陽氣素虛，不能升化其邪，黃色暗晦，脈細皮寒，口不渴，分化濕熱，宜佐通陽理脾，如茵蔯五苓佐理中、真武之類。谷疸則食傷脾胃，酒疸則酒傷肺脾，皆濕熱阻而不化，各有所主。女勞黑疸，最為難治，乃內伏濕邪，更傷女勞而得，腎精大傷，根本已壞，濕熱之邪深伏厥、少，正氣不能勝任故也。又有虛黃一證，並非黃疸，乃中虛木勝，土色發見於外，其黃色淡白，小便不變，脈弱口淡，能食而無力，俗名懶黃，乃勞倦內傷之症，宜崇土疏木，調補中氣，如補中益氣之類。諸黃證雖以分泄濕熱為主，尤須察其陰陽虛實，有無兼證而調之，始為盡善。


<h2>卷之二</h2>

<h2>中風門</h2>
錢　類中五年，偏痱在右。元氣不足，痰流經絡。近今兩月，穀食大增，雖為美事，亦屬胃火。火能消穀，故善食而易飢也。調治方法，不外補養精血，熄風通絡，和胃化痰。

制首烏　當歸　大熟地　刺蒺藜　三角胡麻　桑寄生　茯苓　半夏曲　麥冬肉　新會皮

淵按：此肝腎水虧而虛火盛者，故以滋水熄風為治。

趙　風中廉泉，痰阻舌本，口角流涎，舌蹇而澀，右肢麻木僕中根萌。擬熄風和陽，化痰泄絡。

羚羊角　石決明　膽星　法半夏　茯苓　甘菊炭　遠志　煨天麻　橘紅

淵按：痰火用事，故瀉火化痰，通絡熄風。甘菊不宜用炭。

某　口歪於左，手廢於右，肝風胃濕，互相牽掣。舌強而蹇，痰留心脾之絡也，類中顯然。

黨參　當歸　半夏　茯神　鉤鉤　石決明　川斷　秦艽　膽星　桑枝

淵按：脾虛生痰，肝虛生風。運脾即是化痰，養肝佐以熄風，為虛實參半之治。

王　兩手關脈皆見一粒厥厥動搖之象，此脾虛木盛，內風動躍之候也。左半肢體麻木不仁，頭眩面麻，此屬偏枯，慮延僕中。

制首烏　當歸　白芍　茯苓　陳皮　煨天麻　秦艽　石決明　刺蒺藜　池菊　鉤鉤　桑枝

復　兩關脈厥厥動搖之象大減，其內風有暗熄之機。左手屈伸稍安，左足麻木未愈。今擬補腎生肝，為治本之計。

地黃飲子去桂、附。

淵按：去附、桂，水中之火尚不虛也。

金　左手脈沉弦而澀數不調，乃血虛而肝風暗動也；右關脈獨緩滑，胃有濕痰，尺寸俱弱，金水兩虛。症見耳聾，兩肩膊痠而難舉，痰多，口中乾膩，是其徵也。

大生地　麥冬　歸身　石決明　半夏　蒺藜　鉤鉤　橘紅　牡蠣　元參　指迷茯苓丸

丁　脈左弱為血虛，右弱為氣虛，氣血兩虛，上為頭眩，半身以下皆形麻木而成癱瘓，甚則心亂神昏，此肝風挾痰所致。法當清上補下。

淡蓯蓉　大生地　天冬　牛膝　元參　菖蒲　大麻　萆薢　茯苓　陳皮　黃柏　洋參

淵按：清陽明以利機關，養肝腎以滋陰血，運脾氣以化濕痰，絲絲入扣。

孫　血不養筋，肝風走絡，左臂痠痛，或止或作。法當養血通絡。

制首烏　當歸　杞子　穭豆衣　丹參　蒺藜　苡仁　茯苓　秦艽　桑枝　紅棗

蔣　酒客中虛嘈雜，木勝風動，頭旋掉眩，兼以手振，此內風挾痰為患。須戒酒節欲為要。

天麻　冬朮　茯苓　杞子　沙苑子　鉤鉤　制首烏　當歸　白芍　半夏　石決明　池菊

謝　久患肝風眩暈，復感秋風成瘧。瘧愈之後，周身筋脈跳躍，甚則發厥。此乃血虛不能涵木，筋脈失養，虛風走絡，痰涎凝聚所致。擬養血熄風，化痰通絡。

制首烏　紫石英　白蒺藜　半夏　茯神　洋參　陳皮　羚羊角　石決明　煨天麻　棗仁　竹油　薑汁

淵按：瘧後脾氣必虛，風動雖由木燥，痰聚由於脾虛。若舌苔濁膩，運脾化痰尤不可少。

薛　年已六旬，腎肝精血衰微，內風痰涎走絡，右偏手足無力，舌強言澀，類中之根萌也。溫補精血，兼化痰涎，冀免偏枯之累。然非易事，耐心調理為宜。

蓯蓉干　巴戟肉　茯神　木瓜　半夏　杞子（鹽水炒）　遠志肉（甘草湯制）　海風藤　萸肉（酒炒）　牛膝　杜仲（鹽水炒）

又　腎藏精，肝藏血，腎肝精血衰微，筋骨自多空隙，濕熱痰涎乘虛入絡，右偏手足無力，舌根牽強，類中之根。溫補精血，宣通經絡，兼化痰涎，守服不懈，加以恬養安泰，庶幾卻病延年。

蓯蓉干　黨參（元米炒）　牛膝　半夏　杞子（鹽水炒）　陳皮　續斷　茯苓　巴戟肉　桑枝

又　丸方。

蓯蓉干（二兩，酒煮爛，搗入）　黨參（三兩，元米炒）　熟地（四兩，砂仁末、陳酒拌，蒸爛搗入）　麥冬（二兩，去心，元米炒）　棗仁（三兩，炒、研）　巴戟肉（三兩，鹽水炒）　歸身（二兩，酒炒）　萆薢（三兩，炒）　制首烏（四兩，炒）　茯神（三兩）　牛膝（三兩，鹽水炒）　天冬（二兩，去心，元米炒）　半夏（二兩）　陳皮（二兩五錢）　杜仲（三兩，鹽水炒）　虎骨（三兩，炙）　菖蒲（一兩）　杞子（四兩，鹽水炒）

上藥各選道地，如法制炒，共研細末。用竹瀝四兩，薑汁三兩，搗入，再將白蜜為丸，如黍米大，用瓷器裝好。每朝服五錢，開水送下。

唐　風痰入絡，腦後脹痛，舌根牽強，言語不利，飲食減進。久防痱中。

羚羊角　防風　制殭蠶　生甘草　羌活　遠志肉　川芎　桔梗　桑葉　薄荷　鉤鉤

又　頸項脹是風，舌根強屬痰，風與痰合，久防類中。

熟地　白芍　續斷　杞子　杜仲　秦艽　當歸　牛膝

淵按：實多虛少，前方恰合。後方大補，與痰阻舌本者不宜。

費　類中之後，手足不遂，舌根牽強，風痰入絡所致。防其復中。

黨參　大生地　制南星　白芍　秦艽　冬朮　制首烏　羚羊角　虎骨　歸身　牛膝　海風藤　沙苑子　茯苓　棗仁　杜仲　生苡仁　陳皮　川貝　半夏

上藥煎濃三次，加竹瀝二茶杯，薑汁二十匙，白蜜二杯，阿膠四兩，烊化收膏。

某　勞碌傷氣，肝風、陽氣弛張；肥體氣虛，濕熱痰火擾動。忽然磕睡，幾乎跌僕，舌強言漫，右偏肢痱。此屬偏中，猶幸神識尚清，痰涎未湧，或可圖幸。治以熄風化痰，安神清火，冀其得效為妙。

羚羊　決明　天麻　竺黃　茯神　菖蒲　川貝　膽星　半夏　橘紅　嫩鉤　竹瀝　淡薑汁

範　驚動肝膽，風陽與胃中之痰濁交互入絡。
營衛運行之氣，上下升降之機，阻窒礙滯。周身皮膚，肌肉，關節麻木不仁，胸脘不暢，飲食無味，口多涎沫，頭昏心悸。風陽抑鬱不伸，痰濁瀰漫不化。苔白而裂，大便乾燥。胃雖有濕，而腸液已枯矣。擬清火熄風，化痰滲濕，參以養血滋液。

羚羊　蓯蓉干　天麻　決明　半夏　麻仁　制南星　澤瀉　橘紅　茯神　當歸　嫩鉤　薑汁　竹瀝

淵按：飲食不化精微而化痰濁，致胃濕腸燥，由氣秘不行，中焦升降失其常度耳。

何　右關脈獨滑動如豆，此有痰濁在中焦也。中脘皮肉覺厚，手足筋脈時或動惕，痰走經絡之象。法當攻補兼施。

朝服香砂六君丸三錢，夜服控涎丹十四粒，硃砂為衣。

陸　素有痰飲咳嗽，土弱金虛。金虛不能制木，並不能生水；土弱不能御木之侮，並不能生金而化痰。病情有似風痰癱瘓，足軟難行，口流涎沫，舌左半無苔，口常不渴，脈虛弦滑，大便堅燥。種種見症，皆顯金土水不足而風痰有餘。病根日久，調之不易，姑擬一方備採。

蓯蓉干　半夏　五味　牛膝（鹽水炒）　麥冬（元米炒）　巴戟天　麻仁　熟地　茯神　陳皮　肉桂　竹瀝　薑汁

吳　體肥多濕，性燥多火。
十年前小產血崩，遂陰虧火亢，肝風暗動，筋絡失養，其根已非一日。去秋伏暑而成三瘧，瘧久營衛偏虛，遂致內風夾痰擾絡，右半身麻痹而似偏痱，調理漸愈。今但右足麻辣熱痛，痛自足大趾而起，顯系血虛肝經失養。據云，腿膝常冷，足骱常熱。並非足骱有火而腿膝有寒也。想因痛處則熱；上腿之處氣血不足，故寒也。至於左脛外臁皮肉之內，結核如棉子，發作則痛甚，此屬筋箭，是風痰瘀血交凝入絡而成，與右足之熱痛麻辣不同。今且先治其右足，姑擬一方請正。

大生地　萆薢　茯苓　阿膠　天麻　五加皮　歸身　牛膝　冬朮　獨活　絲瓜絡　木瓜

淵按：筋箭之名甚新。
仁淵曰：中風一證，昔河間言火，東垣言氣，丹溪言痰，各持其說。以余觀之，要不外陰精陽氣不能轉輸布化，或痰或火或氣得以乘間竊發，阻其竅隧經絡，致無故昏僕，或口噤語蹇，手足偏廢，雖有臟腑經絡之分，總是本虛標實。惟本虛故容易受邪，而風也，火也，痰也，雖名外邪，其實風即逆氣所化，痰即飲食所生，火亦陽氣偏盛，乃化良民為盜賊耳。《內經》曰：人年四十而陰氣自半。陰氣者，乃五臟之精氣也。精氣暗虧，三邪易發，故病者每在四十以後，少壯者鮮焉。
王清任《醫林改錯》謂全屬虛證，治以大劑黃耆，雖屬偏見，不為無因。而細想病情，若非真臟大虛，安有如是猝暴！與外感傷風、中風，豈可同年而語！彼則賊自外來，此則釁由內起。古人以小續命加減治一切中風，余每疑焉。蓋以辛溫發散之方，而治內傷精氣之病。朱丹溪曰：西北方氣寒土燥，或有真中風；東南則因濕生痰，痰生火，火生風耳。若然，則西北之病仍是外感風邪而名為中風，與猝然昏僕偏廢，大相懸絕，豈可混同論治！餘生長東南，未見西北之病，讀書至中風一篇，每不滿意於古人焉。


<h2>肝風痰火門</h2>
王　血虛肝風上逆，痰涎走絡。頭眩心跳，乾咳痰少，右肩臂不能舉，足熱無力。養陰以熄風陽，化痰以調脾胃。

黨參（元米炒）　生地（海浮石同拌）　半夏　決明　沙苑（鹽水炒）　茯神　棗仁　蛤殼　茯苓　陳皮　嫩鉤　竹二青

又　治風先治血，血行風自滅。治痰先化氣，氣化痰自失。

生地　茯神　嫩鉤　陳皮　沙苑　決明　蛤殼　棗仁　竹茹

張　頭痛巔疾，下虛上實，過在足少陽、厥陰，甚則入腎，眴蒙昭尤。此段經文明指肝膽風陽上盛，久痛不已，必傷少陰腎陰。腎陰一衰，故目䀮䀮無所見，而腰痛復起也。前方清鎮無效，今以育陰、潛陽、鎮逆法。

生地　龜板　杜仲（鹽水炒）　牡蠣　茯神　棗仁　磁石　阿膠（米粉炒）　女貞（鹽水炒）　沙苑（鹽水炒）　石決明

淵按：此厥陰頭痛也。三陰經皆至頸而還，惟厥陰上額交巔。甚則入腎者，木燥水必虧，乙癸同源也。

楊　鬱火內燔，氣血消灼，濕熱不化，釀成瘍毒；四肢麻痛，眼鼻牽引，肝風內動，脾胃受戕，慮延敗症。姑先清氣血之燔，佐以熄風通絡。

羚羊角　連翹　木防己　苡仁　滑石　黑山梔　赤苓　絲瓜絡　丹皮　鉤鉤　通草　藿香葉

淵按：濕熱風火內盛，故以清火化濕，通絡熄風，不涉虛，故不用補。

榮　病起肝風，繼增痰飲吐酸，所以口目筋掣，而胸膈不利也。近因暑熱上蒸，咽喉碎癢，暫投涼劑，喉患即解，而胸脘愈覺撐脹。夫肝風之動，由於陰血之虧；而痰飲之乘，又系胃陽之弱。病涉兩歧，法難兼用。今且宣化胃濕以祛痰，稍佐平肝降熱。

法半夏　茯苓　陳皮　麥冬　杏仁　旋覆花　川貝　山梔（薑汁炒）　鬱金　丹皮　白蔻仁　竹茹

淵按：此等病最難看，其實在中焦脾胃也。蓋飲生於脾，聚於胃，苟能治得痰飲，肝風無有不愈。脾氣既升，肝自不郁；胃氣既降，肝自清寧。何風之有！

朱　五臟六腑之精氣皆上注於目，目之繫上屬於腦，後出於項，故凡風邪中於項、入於腦者，多令目系急而斜視，或頸項強急也。此症始由口目牽引，乃外風引動內風。內風多從火出，其源實由於水虧，水虧則木旺，木旺則風至。至於口唇乾燥赤碎，名餂唇風，亦由肝風胃火之所成也。治當清火、熄風、養陰為法。

大生地　丹皮　沙參　鉤鉤　桑葉　羚羊角　石決明　白芍　川斛　芝麻　元參心　蔗皮　藜皮

顧　血不養筋，筋脈牽掣，晝日則安，暮夜則發，不能安臥，病在陰經。宜養血以和經脈。

大生地　黨參　黃耆　川芎　茯苓　柏子仁　當歸　白芍　棗仁　桑枝

何　肝風陽氣上冒，頭左偏痛，連及左目難開。胸脘氣脹，肝木乘胃。法以泄降和陽。

羚羊角　蔓荊子　川連　刺藜　池菊　鉤鉤　石決明　神麯　茯苓　半夏　桑葉

施　久遺下虛，腎水不足，肝風暗動，上升則頭痛眩暈，乘中則或吐或瀉。近來夜寐出汗，左目銳眥赤腫，少陽木火上盛也。法以上熄風陽，下滋腎水，中和脾胃，外實腠理，用湯丸並進。磁朱六味丸淡鹽湯送下。

石決明　懷藥　白芍　元參　牡蠣　沙苑子　茯神　黨參　芡實　紅棗　浮麥

潘　情懷鬱勃，肝膽風陽上升，右目昏蒙，左半頭痛，心嘈不寐，飢而善食，內風掀旋不熄，痛勢倏忽無定，營液消耗，慮其痙厥。法以滋營養液，清熄風陽。務宜暢抱，庶克臻效。

大生地　元精石　阿膠　天冬　池菊　羚羊角　石決明　女貞子　白芍　鉤鉤

復　服滋陰和陽法，風陽稍熄。第舌心無苔，心嘈善飢，究屬營陰消爍，胃虛求助於食。議滋柔甘緩。

大生地　石決明　麥冬　阿膠　白芍　大麻仁　女貞子　橘餅　洋參　茯神

淵按：舌心無苔，胃陰虛也。加炙草守中壯水更妙。

李　肝風陽氣弛張，兼挾濕熱，上混清竅，左耳常流清水，時或作癢，右鼻燥而窒塞，頭暈沉沉。法以熄風和陽。

羚羊角　石決明　池菊　鉤鉤　粉丹皮　黑山梔　磁石　蒺藜　赤苓　通草　穭豆衣　左慈丸（三錢）

吳　上年夏季痰火迷心，神呆語亂。
愈後至今復發。現診脈浮小弱，舌心紅而苔白。語言錯亂，哭笑不常。憑脈而論，似屬心風。蓋由風入心經，蘊熱蒸痰所致。用《本事方》獨活湯。

獨活　防風　淡芩　山梔　元參　鮮地　茯苓　甘草　橘紅　竹葉　石菖蒲　膽星

淵按：心脾有伏痰積熱，故見症如是。

宋　營血內虧，不能涵木，加以惱怒，肝風暗動，不時頭昏腳軟，防其跌僕。今宜養血熄風。

黨參　當歸　白芍　川貝　陳皮　茯神　棗仁　香附　橘葉　砂仁　石決明　刺蒺藜

淵按：營虛由脾不化，心不生。黨參、當歸補脾以生營，砂仁、橘葉快脾以疏肝，余亦清金制木，利氣養營者也。

徐　少腹之塊已平，小便已利而反不禁。素有肝風脾泄宿恙，近增右手麻木。脈象弦大而滑，時覺痰多氣升。此中氣已虛，精血不足，內風走絡，脾濕生痰。法當兼顧。

制首烏　懷山藥　冬朮　歸身　白芍　菟絲子　沙苑子　茯苓　黨參　半夏　陳皮　桑枝

朱　血與津液，其原皆稟於胃。胃氣虛則血少而風動，風煽胃中，則精液虧而火炎。夫胃與大腸同屬陽明，故上為牙痛，左肩亦痛，下則便艱而痔痛也。頭眩心跳，血虛故也。擬養陽明氣血，以滋津液為法。

制洋參　柏子仁　歸身　麥冬　升麻　新會皮　元精石　黃耆　於朮　茯神　荷蒂

淵按：胃氣虛未必風動。惟胃虛不能布化精微，營陰失其資生灌溉，始木燥風生。上有牙痛，下有痔痛，津枯金燥，風火交煽矣。

又　補氣血以止痛，生津液以潤腸。

制洋參　熟地　黃耆　於朮　當歸　柏子仁　陳皮　麥冬　麻仁　生穀芽

錢　外風引動內風，頭偏右痛，不能著枕。用青空膏。

羌活　柴胡　防風　川連（酒炒）　甘菊　焦梔　黃芩　桑葉　絲瓜絡　鉤鉤

薛　頭風痛偏於右，發則連及牙齦，甚則嘔吐痰涎。肝風襲於脾胃，寒痰流入經絡。溫補泄化為法。

竹節　白附子　黃耆　羌活　刺蒺藜　半夏　吳萸　制殭蠶　鉤鉤

淵按：頭痛牙痛，屬熱者多，而亦有寒痰流絡用溫散者。

胡　少腹脅肋，肝之部也。腰，腎之府也。年老則精血枯而絡脈空，肝氣乘虛入絡，濕熱又從之為患。補養精血，疏肝通絡，兼化濕熱以治之。

川楝子　香附　烏藥　當歸　茯苓　旋覆花　延胡　新絳　陳皮　蓯蓉干　青蔥管

又　補養精血，疏通脈絡，脅肋之痛稍減。惟小溲短少，夜半以後脘腹覺脹，是濁氣不化也。前方加通陽泄濁之品。

川楝子　吳萸　烏藥　杞子　當歸　延胡索　茯苓　車前　橘葉　蓯蓉干　九香蟲　兩頭尖　小麥芽

蘇　肝陰久虧，風陽上擾不熄，頭頂目珠皆痛，痛則心嘈難過，漾漾如嘔，多煩少寐，大便燥結。高年當春分節陽升勃勃之際，自宜育陰熄風，鎮逆寧神。

生地　茯神　阿膠　沙參　鮮首烏　麻仁　沙苑子　棗仁　甘菊　石決明　炙甘草　麥冬　金器（先煎）

又　耳目昏花，初起多由風熱，次則因於肝火，久則必致陰虛。此證已及半年，其為陰虛陽亢無疑。毓陰以和陽，壯水以制火，是定法也。

大生地　麥冬　丹皮　磁石　茯神　石決明　焦梔　元參　棗仁　沙苑子　北沙參

另磁朱丸二錢，每朝鹽花湯送下。

華　病久正虛，陰陽兩弱，坎離不交，夜不成寐，久臥於床，不耐煩勞。
茲因舟行跋涉，遠道就診，忽然神糊不語，兩手不定，遮睛撏發，煩躁不安。診脈促亂，飲食不進。想由舟中熱悶，鼓動風陽，擾亂神明，卒然生變。姑擬熄風和陽，安神定志。冀得神清穀進，或可再商。

生洋參　茯苓　丹皮　沙苑　石決明　天竺黃　竹茹　棗仁　嫩鉤　遠志肉　金箔

淵按：痰濁為風陽煽動，堵塞神明，猝然不語，須豁痰開竅。豁痰如羚羊、膽星、竹瀝之類，開竅如牛黃、至寶、蘇合之類，隨證用之，或者有濟。

蘇　肝風上升於巔頂，原屬陰虧；痰濁彌滿於中宮，多因脾弱。目痛頭疼，心嘈便結，陰虧陽亢之徵；舌苔濁厚，納少噁心，胃虛濁泛之象。高年久病，圖治實難，勉擬一方備參。

人參　半夏　天麻　橘皮　元明粉　茯神　沙苑（鹽水炒）　磁石　黃柏　元精石　乾薑

又　頭痛減而得寐，苔薄白而帶灰。火降則神安，濕化則燥顯。前方加減，再望轉機。

前方去乾薑、黃柏，加知母、北沙參、姜竹茹。

又　頭痛雖減，風陽猶未全平。舌苔灰白，痰濁仍未全化。心跳若飢，營陰虧而有火。聞喧欲暈，陽上亢而下虛。擬養營陰以降火，和胃氣而化痰，參以鎮逆，佐以寧神。

制洋參　牡蠣　茯神　沙苑　石決明　大生地　半夏　陳皮　杏仁　元精石　竹茹

欽差　軍事倥傯，勞心勞力，眠食無暇，感冒風邪，引動內風，犯胃凌上，半邊頭痛，嘔吐黃水。擬去外風以熄內風，兼和胃氣而化痰濕。錄方呈電。

荊芥　秦艽　防風　天麻　石決明　陳皮　茯苓　白芷　甘菊　鉤鉤　半夏　竹茹　白蔻仁

某　情懷鬱抑，元氣內虧，心中難過，虛火肝風上逆，唇口腫痛，頭眩耳鳴，食少無力，時常太息。防其痰火神蒙之變，非輕證也。

羚羊角　沙苑子　川石斛　天竺黃　石決明　嫩鉤藤　棗仁　甘菊花　元參　丹皮　燈心

又　痰火神煩不寐，防患瘋癲。

枳實　天竺黃　石決明　茯神　羚羊角　膽星　川連　竹瀝　薑汁　棗仁

竹瀝達痰丸三錢，開水送。

朱　水虧不能涵木，陽升陰不上承。時際春深木旺陽升之候，是以寒熱，頭痛，胸痞，少寐，便結等症見也。仿趙養葵法。

大生地（砂仁拌）　茯神　丹皮　柴胡（鹽水炒）　棗仁　女貞子　麥冬（硃砂拌）　歸身　陳皮　生薑　石決明　紅棗

淵按：從逍遙散參入滋水養肝，頗有巧思。

陳　脈診左關獨弦滑，風陽挾痰上擾陽明，頭額偏左連及腮齒皆痛。擬熄風陽，兼清痰火。

羚羊角　制殭蠶　桑葉　丹皮　嫩鉤鉤　甘菊花　石決明　鮮銀花藤　刺蒺藜

另：細辛三分，荊芥錢半，生石膏五錢，共研粗末，泡湯漱口。　另：乳香一錢，沒藥一錢，生南星一錢，生半夏一錢，殭蠶一錢，冰片三分，共研細末，和入陳酒乾麵調敷。

徐　喪弟悲哀太過，肝陽升動無制。初起病發如狂，今則心跳少寐，頭暈口乾，略見咳嗽。擬安神養陰、清火降氣為法。

石決明　丹皮　棗仁　茯神　川貝　北沙參　廣橘紅　麥冬　元參　竹茹　枇杷葉

章　經曰：上虛則眩。
丹溪云：無痰不作眩。病機論曰：諸風掉眩，皆屬於肝。是眩暈不出虛、風與痰三者為患。健忘筋惕，虛與肝之病也。吐痰干膩，津液所化也。從三者治之，雖不中，不遠矣。

生洋參　天麻　天竺黃　川貝　茯神　制南星　石決明　牡蠣　甘菊花　牛膝　女貞子　嫩鉤鉤

又　眩暈虛風兼夾痰，前方布置已成斑。病來心悸宗筋縮，養血清肝理必參。

生洋參　天竺黃　天麻　川貝　嫩鉤鉤　羚羊角　石決明　菖蒲　茯神　大補陰丸

諸　外風引動內風，頭兩邊及巔頂俱痛。咳嗽，舌苔白，身熱，能食知味，病在上焦。古方治頭痛都用風藥，以高巔之上惟風可到也。

荊芥（一錢）　川芎（八分，酒炒）　杏仁（三錢）　防風（錢半）　甘菊花（一錢）　淡芩（錢半，酒炒）　枳殼（一錢）　羌活（錢半）　藁本（一錢）

上藥研粗末，外加松蘿茶葉三錢，分三服，開水泡服。另細辛三分，雄黃一分，研末，搐鼻取嚏。

淵按：古方清空膏，一派升散，全無意義，可用之證甚少。

唐　肝風太旺，肝陰又虛。氣旺則火動而風生，陰虛則液虧而血弱。血弱則心跳，液虧則口乾。火動故發熱，風生則頭痛。擬佐金以平木，培土以熄風，養血以柔肝，益陰以退熱。

歸身　丹皮（鹽水炒）　北沙參（吳萸三分，拌炒）　棗仁　陳皮　冬朮（土炒）　刺蒺藜　穭豆皮　茯神　白芍　橘葉

陸　陽升頭痛，心虛善忘，痰火迷心，若昧若狂。安神定志，人參可用，而膩補且緩，以其納少痰多也。舒郁化痰，川貝最妙，而燥劫須忌，以其舌苔乾白也。潛陽熄風，須參重鎮，而收澀當戒，恐反斂其痰也。

人參　茯神　川貝　石決明　蛤殼　棗仁（川連三分，拌炒，研）

又　脈細數，懶言倦臥，其為精氣神三者皆虛。
然舌苔白膩，有痰且有飲。再察神情，靜則氣怠而若虛，動則氣上而自亂，是虛而有痰兼有火也。火伏則痰不上升則靜，靜則虛象現；火動而痰升則躁，躁則虛象隱。非不虛也，痰火為之起伏也。治不越十味溫膽加減。臨症各有心思，悉關根柢。

參鬚　川貝　茯神　棗仁　石決明　橘紅

又　陰遏於外，陽伏於內。
陰如迷霧，陽若日光。今陽為陰遏，故沉沉默默而矇昧，脈亦為之不顯。有時陽光見晛，則起坐而神清，脈亦為之稍起。頃之陰霾四合，陽氣復翳，則仍昏昏如寐。前案謂有痰飲鬱於其中，十味溫膽屢投不應。再思病源起於頭眩心悸，苔白多痰，常服蒼朮見效。近因神亂若癡，多從事於痰火，清滋重鎮，陰勝於陽，以致變幻。然欲開陰霧，法必通陽，譬之離照當空，而後陰霧始散。議進仲景苓桂朮甘湯加味。

苓桂朮甘湯加遠志。

淵按：此從喻氏《寓意草》得來。昧者見神亂若癡，從事於痰火，不思心主陽神，痰為陰物，以陰邪遏其陽氣，靈明為之蒙閉顛倒。《內經》云：重陽則狂，重陰則癲。癲狂二證，未可混治。世醫一見神志昏亂，多從事於痰火，由不讀《內經》耳。

仁淵曰：肝風痰火，乃類中之漸也。
故次於中風之後。原夫肝之所以生風，由腎水不足灌溉，致木燥火生，火生風起；脾弱不能運化飲食精微而生痰濁，痰濁為風陽煽動，上盛下虛。輕則眩暈搖顫，氣升嘔逆，重則癲狂昏僕，與中風同類。案中治法，大都上熄風陽，下滋腎水。痰多者，以化痰為主，虛多者以養陰為主。虛而寒者宜溫，虛而熱者宜涼。
亦有本虛標實，痰火上盛，不得不先瀉火開痰，俟標邪退而再圖其本。見證雖屬肝膽，而病根全在脾腎。蓋木之生也，栽培在土，滋灌賴水。苟土厚水潤，燥濕得宜，雖有大風，枝葉動而根幹不搖；惟土薄水虧，始根露乾枯，無風且萎，有風寧不搖動乎！且脾土既虛，肺金失恃，金虛不能制木，火升轉欲焚金。將軍之性，非可直制，惟鹹苦甘涼，佐微酸微辛，經所謂：火淫於內，治以鹹寒，佐以甘苦，以酸收之，以苦發之。風淫於內，治以辛涼，佐以甘苦，以甘緩之，以辛散之。夫鹹苦酸甘，益陰瀉火，以柔濟剛。辛味雖陽，以能通散，助金而制木也。


<h2>虛勞門</h2>
趙　血不養心，則心悸少寐。
胃有寒飲，則嘔吐清水。虛火燥金，則咽痛。肝木乘中，則腹脹。此時調劑，最難熨貼。蓋補養心血之藥，多嫌其滯；清降虛火之藥，又恐其滋。欲除胃寒，慮其溫燥劫液；欲平肝木，恐其克伐耗氣。今仿胡洽居士法，專治其胃。以胃為氣血之鄉，土為萬物之母，一舉而三善備焉。請試服之。

黨參　冬朮　茯苓　半夏　棗仁　扁豆　陳皮　懷山藥　秫米

淵按：土虛木燥，積飲內生。原木之所以燥，由脾不運化精微而生營血以養肝木耳。治胃一言最扼要。

復　陰虛則陽不藏，水虧則木自旺。金衰不能制木，脾弱更受木刑。久病不復，便謂之損。調補之外，何法敢施。

黨參　茯神　棗仁　熟地　冬朮　當歸　陳皮　川貝　神麯　五味子　龍眼肉

又　陽明為陽盛之經，虛則寒慄。
少陰為相火之宅，虛則火升，咽喉燥痛，耳鳴顴赤所由來也。至於腹中撐脹，雖為肝旺，亦屬脾衰。心跳少寐，咳嗽短氣，心營肺衛俱虛矣。虛者補之，是為大法。虛不受補，謂之逆候。古有明訓，後人莫得異議。

黨參　懷山藥　神麯　元參　白芍　茯神　大生地　棗仁　陳皮

侯　病已兩月，外皮不熱，而脈微數急，是里有熱也。
裡熱屬陰虛，非關表邪，並無頭痛惡寒。愈散其邪，愈虛其表，故反增咳嗽也。若謂濕熱，亦似是而非。夫濕熱蘊於中焦，必有胸痞噁心見症。此證無之，其非濕熱明矣。近來數日腹中不和，大便溏。且以和中為主，兼理其脾肺，再商治本可耳。

黨參　茯苓　木香　廣皮　砂仁　冬朮　神麯　川貝　款冬花

又　和補相投，諸恙俱減。惟脈數未靜，究屬元氣真陰虧損。但前之補在肺脾，再參入腎藥，兼養其陰，以觀動靜。

黨參　冬朮　白芍　穭豆皮　蓮肉　首烏　歸身　茯苓　沙苑子　穀芽

丁　營陰虛則風陽易逆，脾胃弱則肝木易橫。心嘈、頭眩、耳鳴，液涸陽升之兆；腹脹、脘痞、厭食，脾虛氣滯之愆。今吐瀉之餘，實系肝強脾弱。宗越人肝病緩中論治。

人參　茯苓　冬朮　竹茹　麥冬　半夏　陳皮　橘葉　刺蒺藜（雞子黃拌炒）

薛　陰虧營損，風木之臟失涵；木勝風淫，倉廩之官受制。是以頭痛肢麻，腹滿噯氣，心跳少寐，掌熱腰痠等症見也。所慮水土俱弱，肝木獨強。強者難於驟服，弱者宜急扶持。今再益營陰以撫綏之，實倉廩以堵御之，佐金氣以制治之，亦剿撫兼行之法也。

大生地　歸身　白芍　穀芽　懷山藥　潞黨參　神麯　茯神　陳皮　刺蒺藜　紅棗　川連（吳萸炒）

張　氣虛則脾弱，肝強侮其所勝，食即飽脹，腹中氣衝作泄也。扶土泄木，一定法程。

炙甘草　防風根　砂仁　陳皮　冬朮（川樸五分，煎汁拌炒）　焦神麯　茯苓　炮姜　白芍（吳萸三分，煎汁拌炒）

薛　便泄半載，脾腎兩虧；脈沉細澀，陰陽並弱。
陽萎不舉，精傷特甚；面白無華，氣虛已極。足跗浮腫，陽虛濕注於下；納食噯氣，胃虛氣逆於中。調治之方，自宜脾腎雙補，陰陽並顧。然剛熱補陽，恐劫其陰；滋膩補陰，恐妨其胃。刻下節屆清明，木旺土衰之候。脾者，土也。腎屬坎水，一陽藏於二陰之中。當於補土中兼顧腎臟陰陽為是。

懷山藥　炮姜　炙甘草　黨參　五味子　菟絲子　砂仁　茯苓　冬朮　鹿角霜

如不效，黨參換人參，鹿角霜換鹿茸。

復　脾腎雙補，略見小效。今腹中鳴響，氣向下墜，屬脾虛氣陷。舌心光紅，脈沉細數，為腎臟陰傷。用補中升陽法。

高麗參　懷山藥　冬朮　炙甘草　肉果　五味子　陳皮　菟絲子　沙苑子　川斷　鹿角霜　白芍

丁　養心營以濟腎陰，清肝熱以安相火。

生地　茯神　丹皮　黑山梔　穭豆衣　棗仁　麥冬　北沙參　五味子

吳　氣血兩虛，心跳頭眩。肝鬱不舒，胸中痞脹。用景岳逍遙飲參入丹溪左金丸。

大熟地　香附　當歸　陳皮　白芍　茯神　棗仁　砂仁　白朮　吳萸炒川連

淵按：熟地恐礙膈。頭眩屬痰阻中脘最多。

馮　夜涼晝熱，熱在上午，此東垣所謂勞倦傷脾也。上午熱屬氣虛，用補中益氣湯補氣升陽。

補中益氣湯加神麯、茯苓。

李　病將半載，寒熱淹纏。前方補營，兼以疏郁，心悸腹脹仍然。茲更便溏足腫，是脾氣虛弱也。脈緩無力，當補其脾，進歸脾加減法。

防風根　黨參　黃耆　冬朮　茯苓　大腹皮　歸身　白芍　棗仁　木香　荷葉蒂

淵按：可參與桂枝、薑、棗。

趙　心腎虛而不交，脾肝虛而不調。內風上擾，頭眩心跳；中土式微，不寐納少。交濟坎離，須借戊己以為媒；欲平肝風，亦宜培土。

黨參　歸身　白芍　冬朮　茯神　遠志　棗仁　神麯　沙苑子

錢　心脾營陰內虧，肝膽風火上逆。內熱頭眩，項間結核。脈虛形弱，治以養營。然病由內生，不易速效。

大生地　洋參　元參　歸身　白芍　石決明　茯神　嫩鉤鉤　穭豆衣　香附　廣皮　川貝　十大功勞

汪　腎水不足，君火上炎，相火下熾。心中如燔，舌光如柿，陽事易舉，陰精易泄。擬清君以制相，益腎以潛陽。所慮酷暑炎蒸，亢陽為害耳。

川連　淡芩　黃柏　阿膠　甘草　大生地　雞子黃（一枚，攪和沖服）

另：雞子一個，破頭，納大黃三分，蒸熟。每日服一個。

又　投鹹苦堅陰降火，以制亢陽，心中之燔灼，舌色之光紅，已減三分之一。然上午之身熱如燎者未退，幸納食頗增，苦寒可進，再望轉機為吉。

川連　大生地　淡芩　元參　蛤殼　阿膠　元精石　甘草　雞子黃（一枚，沖服）

又　舌乾紅，知飢善食。水虧陽亢，土燥於中。鹹苦堅陰之劑，雖衰其燔亢之勢，未能盡除其焰。猶畏炎暑，濕熱相火蒸騰。復入清中固下，仍不出鹹苦之例。

洋參　甘草　川連　生石膏　蛤殼　知母　麥冬　阿膠　大生地

黃柏末，豬膽汁丸三錢。每朝開水送下一錢。

淵按：胃氣未敗，可任苦寒咸潤，直折其炎上之火，然亦須防胃敗。虛損之所以難治者，大都如此。

金　骨胳瘦小，先天元氣不足。夏秋寒熱，至今不已。脈細數弱，氣血兩虧。頭不痛而但身疼，或口沃清水，此胃氣虛寒也。當商溫補，仿東垣法。

黨參　茯苓　陳皮　桂枝　柴胡　黃耆　半夏　神麯　當歸　乾薑　砂仁

淵按：中氣虛寒，少陽膽木之氣抑遏，故寒熱糾纏。升陽益胃湯恰合，尤妙在加乾薑。

又　補中益胃，溫衛氣，開腠理，諸恙皆減，仍從前法。

前方去神麯、乾薑，加白朮、白芍。

張　勞碌內傷脾，倦怠而無力。凜凜畏寒頻，淅淅盜汗出。咳多痰帶紅，食少身無熱。土衰金不生，衛虛營不攝。延來半載余，勞損難調適。

炙甘草　當歸　白芍　冬朮　黨參　懷山藥　黃耆　麥冬　茯神　五味子　紅棗

淵按：此非勞倦傷中，乃勞損傷精也。所因不同，見證亦異，勿得混治。

又　益元氣，補脾土。土旺而金自生，氣足而力自足。

前方去甘草，加陳皮、生熟穀芽。

陳　先後天俱不足。痰多鼻血，陰虧陽亢之徵；納少腹疼，土衰木橫之兆。是以年將弱冠，猶然幼稚之形；面白無華，具見精神之乏。治先天當求精血之屬，培後天須參穀食之方。

黨參　茯苓　冬朮　陳皮　黑芝麻　懷山藥　白扁豆　炙甘草　砂仁　建蓮肉　粳米

上藥為末，米飲湯調服，加白糖少許。棗湯調服亦可。

附丸方　精不足者，補之以味，當求精血之屬，治其腎也。

熟地　菟絲子　牛膝　白芍　鹿角霜　山藥　五味子　歸身　川柏　杜仲　茯苓　甘杞子　澤瀉　天冬　龜板　丹皮　山萸肉

上為末，用鮮紫河車一具，洗淨，煮爛，將上藥末杵和，為丸如梧子大。每朝鹽花湯送下三錢。

溫　衛氣虛則洒洒惡寒，營氣虛則蒸蒸發熱。營衛並出中焦，總以脾胃為主。補脾胃則金有所恃，不必治肝而肝自馴矣。

黨參　冬朮　當歸　川貝　玫瑰花　黃耆　茯苓　白芍　陳皮

某　咳嗽發熱日久，前投補益脾胃之藥六、七劑，穀食加增，起居略健。
但熱勢每交寅卯而盛，乃少陽旺時也。少陽屬膽，與肝相為表裡。肝膽有鬱熱，戕伐生生之氣，肺金失其清肅，脾胃失其轉輸，相火日益熾，陰津日益涸，燎原之勢，不至涸竭不止也。其脈弦數者，肝膽鬱熱之候也。刻下初交夏令，趁其胃旺加餐，擬進酸苦益陰和陽，清徹肝膽之鬱熱。考古有柴前梅連散，頗有深意。

柴胡（豬膽汁浸炒）　白芍　烏梅　黨參　炙甘草　淡秋石　前胡　麥冬　川連　薤白頭

徐　肺脾兩虛，心營虧損。咳嗽氣塞，骨蒸夜熱，脈形軟數，面白無華。勞損根深，夏至防劇。

懷山藥　茯苓　棗仁　川貝　黨參　五味子　扁豆　苡仁　款冬花　橘餅

又　脈軟數為氣虛，骨蒸心跳為血虛，咳嗽頭眩，面色萎黃，脾肺兩虛之候也。

黨參　扁豆　陳皮　五味子　款冬花　茯苓　棗仁　川貝　炙甘草　紅棗

奚　陽虛生外寒，陰虛生內熱。
熱氣熏於肺則³嗽，咳久則音啞，肺遺熱於大腸，則肛門結瘍，皆陰虛之為病也。至於陽虛之說，一則衛外之陽，一則胃中之陽。惟胃中陽虛，嘔酸水痰涎。症成勞損。今當扶土生金。

黨參　五味子　川貝　半夏　金石斛　茯苓　麥冬　扁豆　陳皮　炮姜　地骨皮　十大功勞

又　投扶土生金法，穀食反減，夜熱增重，乃胃陰失降，虛陽外浮也。夫脾宜升則健，胃宜降則和，胃為陽土生肺金。今診左脈數疾，為心肝陽亢之象。肝火戕胃，心火爍金。宜其食減熱增，夏令防劇。

金石斛　黨參　穀芽　陳皮　川貝　石決明　川連　麥冬　半夏　沙參　五味子　茯苓

又　前方退心肝之火，養肺胃之陰，其熱稍減而咳未平。然此為肺虛而咳，本非易治之症。再從前法加減。

黨參　川貝　桑白皮　五味子　沙參　麥冬　炙甘草　地骨皮　石決明　粳米

又　咳嗽內熱俱減，惟脈之細數不退，仍為可慮。

黨參　地骨皮　茯苓　白芍　川貝　麥冬　五味子　沙參　炙甘草

每晨服八仙長壽丸三錢，開水送。

張　左寸關搏指，心肝之陽亢；右關小緊，脾胃虛寒，是以腹中常痛，大便不實。病延四月，身有微熱，是屬虛陽外浮。近增口舌碎痛，亦屬虛火上炎，津液消灼，勞損何疑。當以溫中為主，稍佐清上，俾土厚則火斂，金旺則水生。

黨參　炮姜　麥冬　茯苓　炙甘草　白朮　五味子　燈心

淵按：坤土不能坐鎮中宮，虛陽因而上浮，未可以口舌碎痛輒進清降。腹痛便溏，脾土虛寒已著，不得不溫矣。

王　病後胃氣不醒，脘腹飽脹，近增寒熱噁心，痰升氣逆，咳嗆口乾，阻塞咽嗌，大便艱難，小便短澀，左脅有塊，大如覆杯，撐攻作痛。此因脾胃不足，肝木亢逆，清氣不升，濁氣不降，攻消克伐，元氣愈傷，納穀大減，津液日枯，虛火內熾，戕及肺胃，漸見火升顴赤、脈數內熱之象，當成勞損。宜以扶土為主，升清降濁，佐以瀉火清金，俾得中氣安和，自然飽脹漸解。

黨參　升麻　川連　懷山藥　延胡　茯苓　柴胡　白芍　杏仁　枳殼　通草　陳皮　半夏　川楝子　蘇梗　薔薇露　枇杷葉

淵按：痰升氣逆咳嗆，雖有寒熱，升、柴不可用。因攻克而元傷胃減，仍以連、楝苦寒，延、枳破氣，元乃矛盾，欲望中氣安和，其可得乎！法雖從東垣得來，但東垣不是如此用法。用古人方，須會其意，若徒襲其貌，適為所誤耳。

楊　先咳嗽而四肢無力，肺脾兩虛。加以怒動肝木侮脾，土益受戕，脘腹胸脅撐攻。曾經吐血，乃心火乘胃，胃中瘀血上溢。大便溏薄，每月必發寒熱數次。姑擬扶土生金，佐以平木。

異功散加白芍、川貝、麥冬、神麯、川連（吳萸炒）、川樸、沉香、五味子。

淵按：乃土虛木橫而脹也。川連、川樸益其脹耳。

又　就脈數內熱，咳嗽，脘脅仍痛而論，乃陰虛肝鬱成熱，肺失清肅，仍防吐血。

北沙參　陳皮　川貝　延胡　白芍　金鈴子　茯苓　丹皮　橘餅　麥冬　藕汁（沖服）

朱　陰虛肝鬱，鬱火刑金。咳嗽痰中帶血，乳房頸間皆結癧痰，心空嘈雜，頭眩目花，腰痠腿軟，勞損之根。治主養陰，佐以化痰。

大生地　歸身　白芍　阿膠　茯神　穭豆衣　玉竹　香附　棗仁　沙參　石決明　丹皮　紫菀　川貝　鉤鉤　女貞子　藕節　橘葉　紅棗

王　脾虛氣陷，肛門先發外瘍。瘍潰之後，大便作瀉，迄今一月有餘。自云下部畏冷，而兩脈弦硬不柔，此謂牢脈，症屬陰虛。法以溫中扶土，升陽化濕。

黨參　防風根　炮姜　陳皮　冬朮　川芎　補故紙　砂仁　神麯

四神丸一兩，資生丸二兩，和服。日三錢，開水送。

淵按：雖從陰虛而起，目前脾虛陽弱，不得不先治之。

馮　病延半載，骨蒸不已，鼻血時流，周身骨痛。營陰大虧，虛火內亢。脈沉搏數，口燥渴飲。勞損根深，入夏防劇。擬滋少陰，清陽明。

大生地　知母　元參　地骨皮　鱉甲　胡黃連　石膏　黨參　炙甘草　麥冬　佩蘭葉

丁　營陰內虧，頭眩心嘈，下午微寒內熱。能食無力，胃中有熱則消穀，脾虛氣弱則無力也。

黨參　沙苑子　茯苓　川連　棗仁　知母　女貞子　白芍　冬朮　麥冬　竹茹

王　左脈空大，腎水虧也。倦怠無力，脾氣弱也。食少則陰虛，陰虛生內熱，症屬內傷。

補中益氣加黑山梔、白芍。朝服六味丸四錢。

淵按：陰虛有二，有營中之陰虛，有腎中之陰虛。營陰虛故從東垣，若六味地黃則治腎陰虛。

徐　二月間吐痰帶血，血止之後，略兼乾咳。
交清明節，咳嗽漸甚。四月初，身加發熱。今診脈細數，形容消瘦，行動氣升。此屬腎氣先虧於下，復因勞碌感邪，延綿不已，慮成勞損。靜養為佳。

阿膠　牛蒡子　炙甘草　茯苓　杏仁　川貝　款冬花　元沙參　蛤殼　枇杷葉

孫　久有咳嗽血痰之恙，今復肛門結瘍，是肺遺熱於大腸。脈數音啞，勞損之根。時當夏令，火旺金衰，頗有氣逆血沸之慮。

沙參　地骨皮　阿膠　白芍　麥冬　杏仁　白扁豆　川貝　枇杷葉　丹皮　白蜜（二匙，藥汁調服）

高　脈沉取數，其陰內虧，其熱在裡，勞損之候。症見咳吐白痰，心腹不時疼痛，痛則氣滿，得矢氣則稍寬。病兼肝鬱。據云咳嗽已及三年，初無身熱，則病從痰飲而始，宜從痰飲氣鬱例治之。

法半夏　炙甘草　桂木　茯苓　冬朮　陳皮　川貝　神麯　歸身　丹皮　白芍　香附　沉香　橘餅

又　痰飲咳嗽發熱，肺腎兩虧，濕熱不化。用苓桂術甘合二陳治其肺脾，都氣丸兼治其腎可也。

苓桂朮甘湯合二陳，加沉香、杏仁、川貝。都氣丸四錢，鹽花湯送下。

石　行動短氣而喘，頭眩心跳，得食則脹。肝腎虛而氣不納，脾胃虛而氣不運。用補中益氣送下六味丸。

補中益氣湯加茯神、半夏、神麯，砂仁煎湯，送六味丸四錢。

某　費心太過，中氣不足，濕熱內蘊。嚥下至胸，常若空空，行動無力，臀發濕瘡。宜自安逸，防其心跳頭眩。

冬朮　半夏　茯苓　陳皮　歸身　砂仁　黨參　香附　苡仁　萆薢　桑枝

趙　脈沉數，手足冷，胸悶食少，脾胃衰弱。大便乾燥者，腸中之津液枯也。法當溫中土，潤大腸，仿菟絲子丸加減。

吳茱萸　淡蓯蓉　花檳榔　懷牛膝　砂仁　柏子仁　川熟附　陳皮　菟絲子　茯苓　懷山藥

淵按：檳榔一味，取其沉降直達下焦，引領辛潤諸藥至大腸耳，非欲其破滯氣也。

又　前方加火麻仁、郁李仁、當歸。

穆　思慮傷脾之營，勞碌傷脾之氣。歸脾湯，補脾之營也；補中益氣湯，補脾之氣也。今將二方併合服之。

黨參　黃耆　冬朮　茯神　歸身　炙甘草　砂仁　棗仁　升麻　柴胡　製半夏　木香　陳皮

薛　腎氣虛逆，非滋不納；脾弱運遲，滋則呆滯。然則如何而可？曰，補腎之陽，即可以轉運脾氣。從仲景腎氣丸化裁。

大熟地（附子三分，炒）　五味子　茯苓　懷山藥　肉桂心　麥冬（元米炒）　牛膝（鹽水炒）　山萸肉　陳皮　紫石英　補故紙（鹽水炒）　胡桃肉

丁　病本陽虛土弱，而乏生生之氣，故脾胃大憊。時當夏暑，溫藥難投，補脾雖不若補腎，然酷暑鬱蒸，濕熱用事，不若補脾胃為穩。

高麗參　陳皮　冬朮　炮姜　茯苓　白扁豆　益智仁　穀芽

羊　病本陰虛，時當酷暑，潮熱乾咳，漸入損途。養陰冀其退熱，然藥宜輕不宜重，恐過滋反傷脾胃也。健脾可以加餐，然亦不宜燥，恐燥則劫爍肺陰也。姑擬一方備正。

生洋參　白扁豆　五味子　丹皮　麥冬肉　地骨皮　生苡仁　懷山藥　沙參　茯苓　枇杷葉

奚　黃昏咳嗽，肺熱也。黎明氣升，腎虛也。納食倒飽，脾虛也。補腎納氣治其下，清金化痰治其上，運脾培土治其中，三焦並治。

大生地　沙苑子　麥冬　川貝　茯苓　懷山藥　六神麯　沙參　牛膝　枇把葉

馮　久咳痰稠，上午發熱，面色青黃。左脈細數，右脈軟弱。病屬上損。幸大便不溏，尚未過中及下。加謹調養，交夏至節無變再議。

黨參　炙甘草　懷山藥　麥冬　五味子　青蒿（酒炒）　白芍（桂枝三分，拌炒）　川貝　茯苓　白扁豆　棗仁　煨生薑

又　咳嗽脈細數，前上午發熱，今下午亦熱，陰氣漸傷。大便間或帶血，脾氣虛也。從景岳理陰煎例。扶過夏至節，一陰來復，病無增變，庶幾可延。

四君子湯合生脈散，加生地、懷山藥、白芍、白扁豆、川貝、阿膠、紅棗。

趙　漏瘍日久，陰津暗滲。加以咳嗽氣耗，考試勞神，於是咳甚氣升，便溏內熱、音啞喉痛等等，接踵而至。脈象細數，已成勞損。夫精、氣、神為人身三寶，一有所傷，便為大患，況三者皆虛乎！敢謝不敏，幸熟察焉。

沙參　甜杏仁　麥冬（元米炒）　生甘草　川貝　茯苓　白扁豆　懷山藥　十大功勞

童　年已十七，天癸未通，骨胳瘦小，先天不足也。
不時鼻衄，虛火上炎也。腹痛綿綿，中虛木橫也。曾見蛔蟲，木橫則蟲動也。此屬童損。先天不足之症，以後天補之，難矣。

茯苓　懷山藥　陳皮　當歸　茜草炭　烏藥　冬朮　白芍　丹皮　川椒　烏賊骨

廉　腎陰虛而氣升喘逆，心陰虛而心跳少寐，胃氣虛而痰飲留戀，肝風動而頭眩震掉，腸液枯而大便堅干。經云：腎苦燥，急食辛以潤之。心苦緩，急食酸以收之。肝苦急，急食甘以緩之。腸胃津枯，當滋氣血，擬都氣丸意。

大生地（蛤粉炒）　茯神（辰砂拌）　半夏　炙甘草　五味子　沉香　柏子仁　石決明　懷山藥　麥冬　西洋參

李　陰虧於下，氣逆於上，抑塞於中，煎熬津液，氣急痰凝，病成煎厥。本屬為難，而藥必清滋，效非容易。所慮酷暑將臨，外受炎蒸之熱，內無寧靜之期，則有甚加劇耳。

鮮生地　棗仁（豬膽汁炒）　元參　茯神　牡蠣　女貞子　石決明　羚羊角　遠志（甘草湯制）　竹茹

淵按：煎厥證《內經》述之，世不多見。大抵水虧木燥，肝家風陽挾痰上擾，阻氣機，塞竅隧，與肝風痰火有同類耳。

朱　心跳少寐，是血虛也。氣攻作脹，是肝虛也。頭眩筋惕，是肝風也。食少便溏，是脾虛也。平肝氣，熄肝風，養營陰，補脾土，是其治也。

制香附　青陳皮　茯苓（赤白各半）　歸身　白芍　沙苑子　制首烏　神麯　砂仁　姜　棗

倪　據述有時驚悸，有時肌肉頑木，或一日溏泄數次，或數日一大便，堅干難出，惟小便常紅。此心氣鬱結，脾氣失運。失運則生濕，鬱結則聚火。火則耗精，濕則阻氣而氣機不利矣。擬荊公妙香散加味，補益心脾，通達氣機立法。

西洋參　黃耆　茯神　桔梗　遠志　懷山藥　麝香（調服）　辰砂　木香　川連（鹽水炒）　炙甘草　麥冬（元米炒）

共為末，藿香、陳皮湯泛丸。每朝三錢，開水送下。

徐　昔立齋治病，每定一方，令人服數十劑，非心精識果，烏能如此！然非病家信之真，任之專，亦烏能如此！林也不才，何敢妄希前哲。然審病既的，藥當不謬。從此加鞭，以圖進益。

天冬　麥冬　生地　熟地　懷山藥　沙參　茯神　棗仁　牡蠣　白芍　洋參　阿膠　紅棗　浮麥

此婦年三十四五，從未生育，因驚恐患怔忡頭昏，耳鳴火升，發熱汗出，食少便堅，將及百日。服此方三十帖見效。即將此方加重，煎膏常服，幾及一年，全愈。後生一子。

謝　汗多表虛，便泄裡虛，腹痛中虛，氣升腎虛。經停肝虛，多夢神虛。三焦皆病，五臟無一不虛。姑擬培土為主，以土為萬物之母也。

黨參　冬朮　茯苓　沙苑子　懷山藥　白芍　棗仁　陳皮　五味子　白扁豆　丹皮　紅棗　浮麥

淵按：五臟皆虛，獨治後天脾胃，誠為扼要。然便泄腹痛，宜少佐溫脾更妙，以陽虛甚於陰虛也。

仁淵曰：此編集痰飲咳嗽，五臟陰陽偏虛之證，非盡屬虛勞也。
若虛勞證，經謂：有所勞倦，形氣衰少，穀氣不盛，上焦不行，下脘不通，胃氣熱，熱氣熏胸中，故內熱。言努力勞倦，傷其中氣，致中氣衰少，不能布化水穀，肺經治節不行，熱氣蘊於胸中，不得發越而生內熱，乃傷脾胃氤氳之氣也。治曰：勞者溫之。《金匱》曰：男子平人脈大為勞，極虛亦為勞。遺精、失血、盜汗，勞之病也。治以桂枝龍牡、小建中、黃耆建中等湯，即祖《內經》勞者溫之之法。
巠巠相傳，後人莫得異議。然余竊有疑焉。蓋《內經》之所謂勞，乃勞傷其中氣也。故以酸甘溫煦之藥，溫之補之，使衛旺生營，脾胃陰陽之氣有所依賴，則虛可補，勞可復。若《金匱》則相火旺而遺精，陰精虛而火升失血，熱蒸於營而盜汗，亦用甘酸溫煦以養之。一則傷其中氣，一則損其精血，病不同而治則同，此何故也？近世治法，於勞倦傷中者，祖仲景、東垣。
於遺精失血者，不敢祖桂枝、建中等法，都從事於朱丹溪、葛可久滋陰之法，亦始效而終不效。良以苦寒滋降，能平炎上之火，易傷中焦之氣，胃氣一傷，百藥莫治，故越人有上損及中，下損及中皆不可治之說。然則丹溪、可久既不可恃，《金匱》方究竟可用否？曰：仲景為千古醫祖，非貽誤後人者。若內傷勞倦，於仲景、東垣法不得異議。若遺精失血，自元明後諸賢無敢用其方者，誠以相火方炎，陰血上溢，投以剛熱，恐益其勢耳。昔人聰明才智，豈遜於今，必有試而不合者矣。
議者多疵丹溪，余則不敢出違心之論。蓋滋降之法，可暫用，不可久用。審其胃氣元氣可任，暫投以平炎上之火，止其逆流之血，亦治之必須。否則溫既助火，涼則傷中，日從事於輕描淡寫，坐以待斃，亦何取乎！俟血止火降後，以甘平味厚固精納氣之藥以補養之。經曰：損者益之，精不足者，補之以味。《難經》曰：損其腎者益其精，損其肺者養其氣。病傷精氣者，仍從精氣求之，庶於病情有益耳。


<h2>吐血門</h2>
葉　血止咳不已，脈沉帶數，其根猶未去也。蓋氣猶風也，血猶水也，咳則氣逆不順，血亦逆而不順矣。經絡不和，血不寧靜，必降其氣而後血不復升，亦必充其陰而後火乃退耳。

大生地　紫菀　丹皮　川貝　赤苓　元精石　甜杏仁　沙參　赤芍　枇杷葉

淵按：此喻妙極，從《內經》天暑地熱悟會得來。

尤　血止乾咳，陰虛也。急以生津救肺。

沙參　丹皮　麥冬　茯神　五味子　桑白皮　蛤殼　川貝　鮮藕　甜杏仁

侯　脈數血湧，胃氣大虛。
胸中痞塞，大便帶溏，是痞為虛痞，數為虛數。咳血三月，今忽沖溢，唇白麵青，斷非實火。大凡實火吐血，宜清宜降；虛火吐血，宜補宜和。古人謂見痰休治痰，見血休治血，血久不止，宜胃藥收功。今援引此例。

人參（一錢）　白扁豆（一兩）　川貝（三錢）　茯苓（三錢）　藕汁（一杯，沖）　好墨汁（三匙，沖）

又　脈數退，血少止，而反惡寒汗出。
蓋血脫則氣無所依，氣屬陽，主外，衛虛則不固也。最怕喘呃暴脫。猶幸胸痞已寬，稍能容納。仿血脫益氣例。經曰陽生陰長，是之謂耳。

人參　炒扁豆　五味子　炙甘草　炮薑炭　懷山藥　藕汁

又　血脫益氣，前賢成法。今血雖大止，而神氣益憊，唇白麵青，怕其虛脫。欲牢根底，更進一層。

人參　炮姜　陳皮　大熟地（砂仁拌炒）　麥冬　冬朮　炒扁豆　五味子　附子（秋石湯制）

灶心黃土煎湯代水

又　肝腎之氣從下泛上，青黑之色見於面部。陰陽離散，交子丑時防脫。勉擬鎮攝，希冀萬一。

人參　大熟地　紫石英　五味子　麥冬　肉桂　茯苓　青鉛　坎炁

又　血止三日，痰吐如汙泥且臭，是胃氣大傷，肺氣敗壞而成肺痿。
痿者，萎也。如草木萎而不振，終屬勞損沉疴。《外臺》引用炙甘草湯，取其益氣生津，以救肺之枯萎。後人用其方，恆去薑、桂之辛熱，此症面青不渴，正宜溫以扶陽。但大便溏薄，除去麻仁可耳。

人參　炙甘草　麥冬　阿膠　大生地　炮姜　五味子　肉桂　紫石英

又　病勢仍然，從前方加減。

前方去炮姜，加制洋參。

又　連進炙甘草湯，病情大有起色。但咳嗆則汗出，肺氣耗散矣。散者收之，不宜再兼辛熱，當參收斂之品。

人參　大熟地（沉香末拌炒）　炙甘草　阿膠　五味子　黃耆　粟殼　大棗

淵按：如此險證，一絲不亂。景岳所謂非常之病，非非常之醫不能治。

某　久咳失血，精氣互傷。
連進滋補，頗獲小效。但血去過多，驟難充復。從來血症肺腎兩虛者，宜冬不宜夏。蓋酷暑炎蒸，有水涸金銷之慮。今交仲夏，宜日餌生津益氣，大滋金水之虛，兼扶胃土，則金有所恃。且精氣注成於水穀，久病以胃氣為要也。

制洋參　大熟地　麥冬　黃耆　懷山藥　大生地　五味子　茯苓　陳皮　炙甘草　白扁豆　黨參

又　血止，胃稍醒，仍守前法。

前方加粟殼蜜炙。另用白芨一味為丸，每朝服三錢。

朱　中氣素虛，兼患痰飲，冬必咳嗽。近勞碌感寒，忽氣升吐血，微寒發熱，汗則心嘈。其血必三日一來，寒熱亦三日一作。蓋熱邪內熾，逼血上行，病在三陰之樞，恐其下厥上竭，沖溢喘脫。

麻黃　西洋參　白芍　麥冬　五味子　歸身　炙甘草　黃耆　川貝　荊芥炭　茅根　藕汁

淵按：汗出心嘈，營陰虛矣。麻黃總屬不宜。

邢　先天不足之體，曾發虛痰，潰而將斂。
交春陽氣升發，漸覺喉癢，咳嗽，二三日來，忽然吐血。今又大吐血，色鮮紅。診脈細促，心嘈若飢。一團虛火，炎炎莫御。用藥雖已清降，亦當預顧真陰。否則恐血脫陰傷而暈。

生地　沙參　丹皮炭　茜草炭　小薊炭　阿膠　麥冬　五味子　朱茯神　京墨汁（三匙）　童便（一杯，沖）

又　照前方加川貝、茅根。

又　節屆春分，陽氣勃勃升動。血證際此，稍平復盛。良以身中之肝陽，應天時之陽氣上升無制，故又忽然大吐。急當休養其陰，兼以清降。所恐火愈降而陰愈傷耳。

羚羊角　元參　鮮生地　丹皮　大生地　茯神　麥冬　阿膠　茜草炭　石決明　側柏葉汁　茅根　藕汁

淵按：降火滋陰，亦不得不然之勢。

張　陰虛內熱，咳嗽痰紅，脈數無神，漸延勞損。

沙參　白芍　川貝　丹皮　白扁豆　麥冬　甜杏仁　茯神　丹參　茜草炭　百合（一兩，煎湯代水）

吳　血色紫而有塊，此屬肝火乘胃，瘀凝上泛也。仿繆仲醇法。

阿膠（蒲黃炒）　丹皮　白芍　蘇子　鮮石斛　降香　大黃（醋炒成炭）　藕汁　黑山梔　白扁豆　枇杷葉

程　咳嗽而至於失血音啞，津液枯槁，勞損成矣。脈形細弱，精氣內虧。《內經》於針藥所莫治者，調以甘藥。《金匱》遵之而立黃耆建中湯，急建其中氣，俾飲食增，津氣旺，陽生陰長，而復其真陰之虛，蓋舍此別無良法也。今仿其意而損益之。

黃耆（秋石三分，化水拌，炙焦）　茯神　白芍　麥冬　川貝　生甘草　炙甘草　玉竹　沙參　橘餅

顧　酒客濕熱熏蒸，肺受火刑而失清肅之令。咳嗽音啞，吐血痰紅，喉痹乾燥，是皆肺火見證，尚非全屬陰虛。雖然火亢不息，久必傷陰，究宜戒酒為上。治以清肅高源，兼養胃陰為法。

沙參　甜杏仁　丹皮　元參　山梔　川貝　茜草炭　雞距子　藕汁　茅根

某　始由寒飲咳嗽，繼而化火動血。
一二年來血證屢止屢發，而咳嗽不已，脈弦形瘦，飲邪未去，陰血已虧。安靜則咳甚，勞動則氣升。蓋靜則屬陰，飲邪由陰生也；動則屬陽，氣升由火動也。陰虛痰飲，四字顯然。擬金水六君同都氣丸法，補腎之陰以納氣，化胃之痰以蠲飲。飲去則咳自減，氣納則火不升。

大生地（海浮石拌炒）　半夏（青鹽制）　麥冬（元米炒）　五味子（炒）　紫石英（煅）　丹皮（炒成炭）　牛膝（鹽水炒）　懷山藥（炒）　蛤殼（打）　訶子　茯苓　青鉛　枇杷葉（蜜炙）

淵按：咳血一證，非盡由陰虛。若痰飲久咳，乃胃絡受傷，胃氣不降，血從氣逆而來。治痰飲，降胃氣，血自止矣。徒事滋陰，恐氣愈逆而血愈多也。

範　脈虛數，兩尺愈虛。心肝脾胃俱受其病，惟腎獨虛。心肝火亢，肺胃受戕，痰由濕生，血隨氣逆，咳嗽黃痰帶血，掌中覺熱。法宜養腎之陰，以清心肝之火，而肅肺胃之氣。

大生地（海浮石拌）　丹皮炭　沙參　川貝　白扁豆　甜杏仁　茜草炭　生苡仁　阿膠（米粉炒）　茯苓　藕節　枇杷葉

顧　頭痛嘔血，皆在上午，陽經之火無疑。法以清降。

犀角　羚羊角　麥冬　石決明　生石膏　知母　丹皮（炒焦）　竹葉　鉤鉤

又　清泄陽明之火，頭痛已減，仍用前法。

羚羊角　元參　生石膏　麥冬　澤瀉　知母　石決明　淡芩　生甘草

許　形寒飲冷則傷肺，兩寒相感，中外皆傷，故氣逆而咳嗽也。咳而欲嘔曰胃咳。加以用力勞動，陽絡受傷。痰中帶血，久而不已，易入損門。

旋覆花　代赭石　杏仁　丹皮　鬱金　半夏曲　款冬花　橘紅　紫菀　茯苓　枇杷葉

某　咳嗽吐血，晡熱便溏，腹中有塊攻痛。肺腎陰傷，脾陽復弱，肝木橫於中矣。飲食少納，倉廩空虛，心如懸罄，何恃不恐？

黨參　白芍（吳萸三分，拌炒）　懷山藥　棗仁　新會皮　川貝　款冬花　丹皮（炒焦）　茯神　沙苑子　生穀芽

某　飢飽勞傷，其病在胃，胃為多氣多血之鄉，胃傷則血從吐出。擬和胃、降氣、化瘀法。

沙參　生苡仁　丹皮（炒焦）　茜草炭　杏仁　鬱金　炙甘草　桃仁泥　白扁豆　茯苓　藕節

某　咳嗽成勞最難治，《十藥神書》傳葛氏。生津順氣化痰濁，補血安神分次第。病經一載元氣虧，節屆春分恐危殆。安穀則昌古所言，姑擬一方補脾胃。

玉竹　懷山藥　生苡仁　白扁豆　川貝　茯苓　甜杏仁　款冬花　生穀芽　沙參

朱　操勞思慮，陰津元氣內虧，脾失運而生痰，肺失降而為咳。痰中帶紅，時生內熱。勞損之根，勿得輕視。

大熟地　川貝　生苡仁　懷山藥　丹皮（炒焦）　甜杏仁　麥冬　茯神　半夏　枇杷葉

呂　脈數左寸獨銳，心經有火，吐血不止，法宜清養。

犀角　鮮生地　淡芩　阿膠（蒲黃炒）　丹皮（炒焦）　山梔　杏仁　茜草炭　茅根　藕節

龐　去秋咳嗽，些微帶血，已經調治而痊。
交春吐血甚多，咳嗽至今不止，更兼寒熱，朝輕晡甚，飲食少納，頭汗不休。真陰大虧，虛陽上亢，肺金受爍，脾胃傷戕，津液日益耗，元氣日益損。脈沉細澀，口膩而干。虛極成勞，難為力矣。姑擬生脈六君子湯，保肺清金，調元益氣。扶過夏令再議。

生洋參　沙參　麥冬　五味子　白扁豆　製半夏　茯神　陳皮　炙甘草　枇杷露（一小杯，沖服）　野薔薇露（各一小杯，沖服）

生脈散保肺清金。六君子去朮嫌其燥，加扁豆培養脾陰，土旺自能生金也。不用養陰退熱之藥，一恐滋則膩腸，一恐涼則妨胃耳。從來久病總以胃氣為本，經云有胃則生，此其道也。

雷　久咳帶血，今又音啞咽痛，此怒動肝火，肺失清肅，所謂金破不鳴。宜培土生金，稍佐降火。

沙參　甜杏仁　白扁豆　元參　茯苓　桔梗　生苡仁　蟬衣　川貝　玉竹　白蜜　豬板油（同蜜烊化，沖服）

薛　吐血鼻血，牙血發斑，斑中出血，陽明之火極熾。而腹滿濡軟，少陰之氣不運。病已三月，血有間斷，有瘀血在腹中故也。食少，身熱，脈數，其陰已虛。擬養陰化瘀，清胃和中。

大生地　五靈脂（醋炒）　歸身炭　犀角　白芍　炮薑炭　茜草炭　茯苓　丹皮炭　焦山梔　荊芥炭　延胡索（醋炒）　陳皮（鹽水炒）　鮮藕

又　血上下溢，責之中虛，而邪復擾之。血去既多，餘熱上熾，鼻血時流，便血時下，中州之擾猶未已也。安中州，清熱邪，理中湯加味治之。

西洋參（元米制）　白朮炭　牛膝炭　黃芩　炙甘草　茜草炭　丹皮炭　炮薑炭　赤苓　百草霜　伏龍肝

淵按：脾陰虛而伏熱擾血分，黑歸脾，黑地黃最合。

某　吐血時發時止，陽絡受傷，或夾瘀凝而然，不足慮也。血止之後，喉癢乾咳，卻不相宜。夫乾咳則氣熱而火動，火動則難免其血之不來。倘加內熱，易入損途。刻下胃納甚少，先議養胃陰一法。

川石斛　丹皮　鬱金　茯苓　炙甘草　生苡仁　麥冬　沙參　川貝　白扁豆　鮮藕

薛　痰飲久咳，咳傷肺絡，失血。脈不數，舌苔白。不必過清。但順氣化痰，氣順則血自歸經，痰化則咳嗽可止。

蘇子　杏仁　川貝　茜草炭　鬱金　桑白皮　丹皮　蛤殼　冬瓜子　藕節　枇杷葉

淵按：非但不可過清，直不宜清耳。仲景云：痰飲須以溫藥和之。可謂要言不繁。

華　咳嗽內傷經絡，吐血甚多。脈不數，身不熱，口不渴，切勿見血投涼。法當益胃，擬理中加味。

黨參（元米炒）　白扁豆（炒焦）　炙甘草　炮姜　白芍　歸身炭　血餘炭　丹皮炭　杏仁　藕節　陳粳米

李　傷酒吐血，血出於胃。雖屬無妨，其陰久虧。擬和胃降火法。

鮮石斛　川貝　丹皮　白扁豆　茯苓　山梔　白芍　沙參　炙甘草　元參　茅根　鮮藕

錢　內則陰虛有火，外則寒邪深襲。
失血咳嗽，又兼三瘧，病已數月。瘧來心口痠痛，胸腹空豁難過。經云：陽維為病苦寒熱，陰維為病苦心痛。此陰陽營衛之偏虛也。擬黃耆建中法，和中臟之陰陽而調營衛。復合生脈保肺之陰，復脈保腎之陰。通盤合局，頭頭是道矣。

歸身炭　炙甘草　大生地（砂仁炒）　五味子　鱉甲　黃耆　青蒿　沙參　白芍（桂技三分，拌炒）　阿膠　麥冬　煨生薑　紅棗

淵按：三瘧寒熱，並非陽維為病。心口痠痛難過，乃胃有寒痰，肝有蘊熱，肺胃失順降之常，再襲寒邪而咳血矣。膩補之方，恐不相合。

殷　肝胃不和，脘痛嘔酸，兼以酒濕熏蒸於胃，胃為多氣多血之鄉，故吐出瘀血甚多。血止之後，仍脘中作脹，嘔吐酸水。法宜調和肝胃，切戒寒涼。

製半夏　陳皮　鬱金　烏藥　桃仁泥　炮薑炭　延胡　茯苓　香附　雞距子　蘇梗

孫　熱在中脘部分，時吐紅痰帶臭，不甚咳嗽。病在於胃，留熱伏於中宮。法當清泄。

犀角　冬瓜子　射干　當歸　桃仁　苡仁　元明粉　川貝　連翹　大黃（酒浸炒）　金銀花

又　不咳嗽，但吐紅痰如膿，自覺灼熱在胃脘之中，將及二月。此非肺癰，乃瘀傷濕熱留胃中故也。當以清化。

川貝　冬瓜子　當歸　苡仁　沙參　連翹　川石斛　金銀花　赤豆　蘆根

郁　歷春夏秋，血症屢發。診脈虛弱，形容清瘦，年方十七，精未充而早泄，陰失守而火升。異日難名之疾，恐應褚氏之言。治宜滋水降火，須自保養為要。

大生地　生洋參　丹皮炭　茯神　白扁豆（炒焦）　懷山藥　茜草炭　阿膠（蒲黃炒）　麥冬　茅根　蓮肉　鮮藕

仁淵曰：少年咳血，多起於遺精，遺精多由於妄想。
夫男子二八精道通，情欲念起。起而不遂，則相火時動。動而不已，致精關不得閉固，則夢交精滑。陰精下虛，相火上炎，迫其血府，咯血之症生焉。中年之輩，由勞碌傷陰，陰氣內虛，最易怒動肝火。火迫其血，血遂上溢。
始也咯血不咳嗽；既而胃氣失降，肺臟為相火煽灼，或稍感微邪，漸增咳嗽，勞損成矣。夫咯血易治，咳嗽難醫。所以然者，咯血為火炎迫血，氣逆血溢，尋其源而清之，降之，養之，和之，或不因火迫而吐者，亦隨其證而調之，無有不止者。若咳嗽則下焦陰氣既虛，胃氣逆而肺氣亦耗，陰火時時上炎，肺無寧靜之日，愈咳愈傷，愈傷愈咳，不至水涸、金枯、土敗不已。故咯血證一加咳嗽，十死八九。亦有先咳嗽而後帶血者，此先損其肺，後及其腎也。
其寒熱者，營衛虛而金火相爭也。盜汗者，肺氣虛而衛不固，營為熱迫也。咽痛者，肺陰枯而虛火上衝。便溏者，脾不守而金絕土敗，死期至矣。即越人上損下損及中不治之謂，蓋後天之生生亦絕矣，此論陰虛咳血則然。若不由陰虛者，如痰飲久咳，胃氣逆而絡傷，過飢過飽，疾行傷其胃絡，鬱熱壅於肺胃，負重努力，鬥毆傷絡，更有婦人肝經壅熱，經不順行，皆有咯血嘔血證，未可見血即事滋陰涼降，須求其本而治之。
夫治血莫若順氣。氣為血帥，氣降而血自降，氣順而血自歸經。即咳嗽一證，切勿沾沾治肺。蓋咳雖屬肺，其致咳不在肺而在腎。夫腎，藏精者也。腎藏精虛，腎氣無所依戀，上衝陽明，煽動肺臟，胃氣逆不得降，肺欲不咳，安可得乎？古人謂肺猶鍾也，鐘不自鳴，有擊之而後鳴。醫者不去其鳴鐘之具，而日磨沙其鍾，鍾破而鳴如故。此言深有至理。王應震云：見痰休治痰，見血休治血；喘生勿耗氣，遺精不滲泄，明得此中趣，方是醫中傑。當三復斯言。


<h2>臌脹水腫門</h2>
陸　經停一載有餘，肝氣不時橫逆，胸脘脅肋疼痛，嘔吐酸水，大腹日滿，青筋綻露，此屬血臌。蓋由肝氣錯亂於中，脾土受困，血海凝瘀，日積月大，狀如懷子，而實非也。今病已極深，藥力恐難見效。

川楝子　丹參　歸尾　香附（鹽水炒）　延胡索　五靈脂（酷炒）　陳皮　砂仁　紅花　淡吳萸

朱　腫脹已退，脈象較前稍大，汗出至膝而止。陽氣有流通之象，陰濕有消化之機。今以溫理中州，中州得運，庶幾決瀆流通，寒轉為溫，否轉為泰矣。然須調養百日，庶無反復之虞。

熟附子　冬朮　茯苓　通草　桂枝　焦六曲　牛膝　陳皮　澤瀉　姜皮

又　腫脹由乎脾腎，陽虛水濕偏淫。通陽化濕水邪平，方法原為對證。面目四肢俱癟，單單大腹膨脝，更兼遺泄再傷陰，久病恐難勝任。

桂枝　陳皮　冬瓜皮　益智仁　姜皮

另：六味丸三錢，藥汁送下。

王　濕熱素伏下焦，皮膚頑癬。近感風邪著腠理，陡然寒熱，面目上部先腫，蔓延中下，今大腹陰囊足脛悉腫。據云陽物暴縮，足冷，似屬陰寒，然鼻中熱氣上衝，此乃陽被濕鬱，氣不宣通，非陽衰可比。夫諸濕腫滿，皆屬於脾，而肺主一身氣化，俾得肺氣宣通，斯風與濕自然而解。

射干　杏仁　大腹皮　苡仁　茯苓　澤瀉　桑白皮　冬瓜子　通草　絲瓜絡　沉香　琥珀　枇杷葉

淵按：陽被濕遏，肺氣不得宣通，乃麻黃連翹赤小豆湯為的對。五皮飲雖加杏仁、射干，恐仍不能開泄肺表。

復　鼻頭色微黑者，有水氣。腹滿足浮囊腫，水泛而侮土也。腹中氣攻脹痛，土虛則木橫也。欲泄水，必崇土；欲平氣，必疏木。

吳萸炒川連　沉香　白朮　葶藶子　茯苓　大腹皮　香附　陳皮　川樸　澤瀉

淵按：中焦陽氣傷矣，左金非崇土之方。肺失通調，膀胱不化，何不用桂枝，且能疏木。

復　面黧腹腫，脈沉而細。此脾腎之陽不化，水濕阻滯於中。症防加劇，姑且滲濕通陽。

肉桂炒白芍　茯苓　豬苓　白朮　大腹皮　細辛　澤瀉　川樸　陳皮　焦六曲　麥芽　香櫞皮

金　風濕相搏，一身悉腫，咽痛發熱，咳而脈浮，擬越脾法。

麻杏甘石加赤苓、腹皮、通草。

復　風水者，在表之風邪與在裡之水濕合而為病也。其症頭面肢體浮腫，必兼咳嗽，故為風水。更兼食積，其腹必滿。三焦不利，法當開上、疏中、達下治之。

羌活　防風　枳殼　杏仁　大腹皮　川樸　茯苓　橘紅　澤瀉　萊菔子　桑皮　青蔥　生薑

淵按：羌、防不如麻黃，專開手太陰之風水。故古人有越脾、麻黃赤豆等治表實腫脹，無羌、防等方也。細參本草，自無此等雜治。

馮　產後數十日，忽發肝風，心蕩不寐，繼以血崩。
今周身浮腫，氣逆不得安臥，頭眩，口不渴，病勢夜重，血虛氣勝，木旺土弱也。土弱不制水，水反侮土。土既受木克，又被水侮，是為重虛。欲培土，先補火，佐以泄木。即《內經》虛者補之，盛者瀉之之義。

肉桂　冬朮　茯苓　澤瀉　大腹皮　木香　陳皮　炮姜　神麯　通草　血珀

淵按：溫而不燥，補而不滯，和養肝脾之氣，以招失亡之血，其脹自消。

秦　腹脹足腫，納食則脹益甚。濕熱挾氣，填塞太陰，臌脹重症。

川樸　赤苓　大腹皮　青皮　澤瀉　枳殼　黑醜　山楂炭　甘遂（麵包煨）　通草　生薑

復　腹脹稍寬，足仍浮腫。運脾化濕，冀其漸平。

川樸　赤苓　大腹皮　川椒目　蒼朮　澤瀉　陳皮　焦六曲　黑醜　通草　枳殼　生薑

淵按：二方乃濕熱實脹治法。

三診　腹滿月餘，得食則脹甚。兩進攻消運脾之法，胃脘之脹已松，大腹之滿未化，再議疏通消導。

旋覆花　五加皮　赤苓　澤瀉　檳榔　黑醜　雞內金　木香　通草　砂仁

朱　腹滿，面黃，足腫。近因戽水受寒，又加疝痛。脾虛有濕，腎虛有寒。防其疝氣上攻，大腹益滿。

平胃散去甘草，加茯苓、小茴香、神麯、吳茱萸。

楊　脈沉，小便不利，面目肢體大腹陰囊悉腫，病屬裡水。鼻中流血，喉間略痛，肺家有鬱熱也。擬越婢湯。

蜜炙麻黃　杏仁　甘草　石膏　白朮　赤苓　澤瀉　陳皮　防己　淡芩

復　水濕侵入經絡，外溢肌肉。發汗利水諸法，效而不愈。今擬通陽滲泄。

五苓散加巴戟肉、川樸、車前子、陳皮、牛膝、五加皮、大腹皮、姜皮。

王　病後脾虛氣滯，浮腫食少，大便溏泄，法當溫脾。

黨參　茯苓　澤瀉　木香　冬朮　炮姜　茯神　神麯　砂仁　穀芽

張　痢後陽虛，水濕不化，腹滿面浮足腫，而色青黃，脈來虛細。慮延臌脹重症。

川熟附　豬苓　茯苓　白朮　黨參　上肉桂　澤瀉　陳皮　神麯　砂仁

又　溫通脾腎之陽，疏利決瀆之氣，冀其脹消腫退。

熟附子　肉桂　白朮　豬苓　澤瀉　茯苓皮　冬瓜皮　川樸　陳皮　通草

淵按：兩方治半虛半實，乃通陽泄水法。

尤　脾虛木橫，腹中結癖，寒熱似瘧，延及半載。
惟脾虛則營衛不和，故寒熱；惟肝橫則氣血凝滯，故結瘕。今食少便溏，舌紅口渴，大腹日滿，足跗浮腫，形肉瘦削，脾腎陰陽兩傷。際此火亢金衰之候，火亢則陰益虛，金衰則木無制，深秋水土敗時，慮其增劇。急宜健運和中，稍兼消暑。喻嘉言所謂剛中柔劑，能變胃而不受胃變。此法是矣。冀其脾胃稍醒為吉。

連理湯加陳皮。

朱　時令水濕內襲，與身中素有之濕熱相合，驟然浮腫，充斥上下三焦。擬宣表瀉里之法，以消其水。

香薷　川樸　通草　大腹皮　赤苓　澤瀉　杏仁　滑石　車前子　萊菔子　葶藶子　蔥白頭

某　痞塊由大瘧日久而結，多因水飲痰涎與氣相搏而成。久則塊散腹滿，變為臌脹，所謂癖散成臌也。脈細如絲，重按至骨乃見弦象，是肝木乘脾也。口乾，小便短少，是濕熱不運也。匝月腹日加大，急宜疏通水道，泄木和中。

五苓散加川樸、薑汁炒川連、青皮、陳皮、大腹皮、木香、車前子、通草。

附：厚朴散

川樸（薑汁炒，三錢）　枳殼（三錢，巴豆七粒合炒黃，去巴豆）　木香（曬乾，研，三錢）　青皮（醋炒，三錢）　陳皮（鹽水炒，三錢）　甘遂（麵包煨，三錢）　大戟（水浸，曬乾，炒，三錢）　乾薑（炒黃，三錢）

共為末。每服一錢，用砂仁、車前子泡湯調下。是治癖塊散大成臌之妙劑。

淵按：此方誠妙。但可施正氣不虛者。若久病及老年氣血衰弱之人，恐目前稍松，轉瞬而脹益甚，將不可治，用者宜審慎之。

僧　水腫自下而起，腿足陰囊，大腹胸膈，氾濫莫御。今先從上瀉下。肺主一身之氣，又曰水出高源，古人開鬼門，潔淨府，雖從太陽，其實不離乎肺也。

葶藶子　杏仁　川樸　陳皮　茯苓　川椒目　生薑　大棗

控涎丹，每日服五分。

淵按：水腫實證，治法如是。經云：其本在腎，其末在肺。葶藶瀉肺，椒目瀉腎。控涎丹不及舟車丸合拍。

某　暑濕伏邪挾積，阻滯腸胃，中州不運，大腹驟滿，腹中時痛，痛則大便黏膩，色紅如痢，小水短少。脈沉滑數，是積之徵也。擬大橘皮湯送下木香檳榔丸。

四苓散加橘紅、大腹皮、木香、木通、滑石、砂仁末、川樸。煎湯送木香檳榔丸三錢。

又　氣與水相搏，大腹驟滿，脈沉，小便不利，大便欲泄不泄。法以疏氣逐水。

香薷　大茴香　澤瀉　萊菔子　赤苓　大戟　甘遂　枳殼　黑白醜　生薑

王　內有濕熱，外著風邪，風與水搏，一身悉腫。此屬風水。當發汗。

羌活　香薷　陳皮　防風　赤芩　焦六曲　通草　蔥白　生薑

某　腹但脹而不滿者，屬氣，乃木乘脾土也。

川連（薑汁炒）　香附　砂仁　川樸　青皮　焦六曲　懷山藥　茯苓　陳皮　澤瀉

淵按：黃連治脹，乃開中州濕熱也。土虛木乘之脹，大非所宜。

陸　瘧後濕熱內蘊，脾胃之氣不利，為口糜，為腹脹。姑先和中清化為法。

川樸　川連　焦六曲　赤苓　大腹皮　枳殼　澤瀉　黑山梔　陳皮　砂仁

淵按：連、樸此證甚合。

張　木旺乘脾，腹脹如鼓，形瘦脈細，症屬癉脹。法當溫通。

淡乾薑　茯苓　川樸　砂仁　懷山藥　吳茱萸　陳皮　澤瀉　大腹皮

金匱腎氣丸五錢，開水送。

淵按：虛脹治法，以川樸易黨參則善。

陶　年甫十三，斷無憂鬱之理，而腹滿如臌，微微內熱，將及兩月，其義何居？良以童心太甚，飢飽不調，冷熱不節，向有胃寒嘔酸之疾，今反不嘔，腹漸脹大，飲食不納，內熱時生。是非勞碌傷脾而失運，寒飲停聚而腹脹也。脾虛故內熱生，單單腹脹，名之單脹，然治法不同也。今以溫利中州，稍佐苦泄，取柔中之剛，能平胃而和脾。

黨參　茯苓　半夏　陳皮　白芍　川連（吳萸炒）　炮姜　澤瀉　川樸　冬瓜皮

淵按：飲食不節傷脾脹，宜佐消導，如雞金、谷蟲之類。

孫　瘡疥平面浮起，漸至腹滿，胸悶氣塞，小便不利，腫勢日甚。水濕之氣，一無出路，證成瘡臌，防加氣急。發汗而利小便，是兩大法門。

麻黃　杏仁　白朮　澤瀉　茯苓　豬苓　葶藶子　川樸　通草　車前子　姜皮

又　腫勢已平，小便通利。前方加減。

防風　白朮　半夏　茯苓　陳皮　澤瀉　杏仁　川樸　通草　葶藶子　車前子　蔥白頭　姜皮

孫　脾虛脹滿，面浮足腫，小便不利。脈形細數，元氣大虧。慮其喘急之變。

黨參（元米炒）　牛膝　茯苓　巴戟肉　陳皮　澤瀉（鹽水炒）　車前子　冬朮（土炒）　懷山藥　苡仁　杞子炭　生熟穀芽

沈　先泄瀉而後目盲。服單方，目明而漸腹滿，是脾虛木橫。又服草藥，寒性傷中，病成臌脹。其根已久，恐難驟效。

焦白朮　冬瓜皮　川樸　茯苓　陳皮　焦六曲　大腹皮　澤瀉　砂仁　苡仁　陳香櫞皮

楊　兩尺脈滑，濕熱積滯在於下焦。小便不利，大腹脹滿，是下焦不利，中焦氣不通也。

肉桂　赤苓　豬苓　白朮　澤瀉　大戟　神麯　陳皮　冬瓜皮　姜皮

馮　風水相搏，一身面目悉腫，咳嗽，氣升不得臥。症勢險重，用越婢法。

麻黃　生甘草　杏仁　石膏　赤苓　澤瀉　陳皮　葶藶子　大腹皮　生薑　大紅棗

又　用越婢法，雖得微汗，手腫稍退，余腫未消，咳嗽氣急，良由勞碌之人，脾胃不足，急不行運。今以扶脾和中理氣，宣達三焦，冀其氣化流通。

冬朮　生耆皮　大腹皮　防己　陳皮　防風　茯苓皮　冬瓜皮　姜皮

何　內有濕熱生瘡，外受風寒浮腫。風濕相搏，症成瘡臌。防加喘急。

防風　羌活　杏仁　大腹皮　橘紅　赤苓　桔梗　荊芥　川樸　桑葉　通草

杜　風水相搏，一身暴腫，上則咳嗽，喉有痰聲，下則溏泄，小便不利。
發汗而利小便，是其大法。計不出此，遷延匝月，節近清明，天氣溫暖，肺胃久蘊之風，從中暗化為熱。反服腎氣湯方，意欲通陽化水，陽未通而陰先劫，水未化而火反起矣。於是舌燥唇焦齒黑，心煩囊縮，胸腹膚紅，危險之象，已造極中之極。勉擬清肅肺胃，存陰泄熱，以冀轉機為幸。

生石膏　杏仁　通草　茯苓皮　豆豉　北沙參　麥冬　川貝　丹皮　蘆根　鮮薄荷根

綠豆湯代水。

又　肺得熱而不降，肝有火而上升，胃居於中，受肝火之沖激，欲降不能而反上逆，由是嘔吐不納矣。昨用清金以通決瀆，幸水道已通，高原得清肅之令。然中焦格拒，艮陽失遊溢之權，似宜轉運其中。但肝火熾甚，徒運其中無益也。當清肝之亢，以衰木火之威，胃不受肝之克，而中氣得和，則嘔可以寧矣。

川連（薑汁炒）　黃芩（薑汁炒）　半夏　澤瀉　陳皮　黑山梔　竹茹（薑汁炒）　茯苓皮　川貝　蘆根　枇杷葉

當歸龍薈丸（三錢）　綠豆生薑湯送下。

淵按：風水壞證也。兩方應變俱佳。

尤　瘧止之後，腹脹足腫，濕熱內歸太陰，防成瘧臌。但小便清利，是屬脾虛。擬厚朴溫中湯加味。

川樸　茯苓　陳皮　乾薑　草豆蔻　木香　半夏　冬瓜皮　姜皮

廉　脾有濕熱積氣，漸漸腹滿足腫，納食則脹，證成氣臌。

白茯苓　川樸　白朮　苡仁　蘇梗　五加皮　澤瀉　陳皮　砂仁　通草

奚　濕熱內阻腸胃之間，橫連膜原。膜原者，臟腑之外，肌肉之內，膈膜之所舍，三焦決瀆之道路，邪留不去，是為腫脹。脹屬氣，腫屬水。是必理氣而疏決瀆，以杜腫脹之萌。

黑白醜（各五錢）　萊菔子（一兩）　砂仁（一兩）

用葫蘆大者一枚，將三味納入，再入陳酒一大杯，隔湯煎一柱香。取出葫蘆中藥，炒研為末，再以葫蘆炙炭共研和。每晨服二錢。

惠　濕傷脾腎之陽，先腰痛而後足腫，脘中作痛，口沃酸水。用甘姜苓朮湯合五苓散加味。

甘草　乾薑　茯苓　白朮　豬苓　澤瀉　肉桂　半夏　陳皮　通草　五加皮

淵按：沃酸一證，《內經》言熱，東垣言寒，究竟辛通藥最效。

又　前用辛溫通陽，甘淡祛濕，脘痛，足腫，嘔酸等症皆除，惟跗腫未退。減其制以調之。

白朮　茯苓　澤瀉　川斷　苡仁　牛膝　陳皮　通草　桑白皮　五加皮

薛　先足腫而後腹滿，面浮，寒濕傷於下而漸上攻也。通陽化濕以利小便立法。

桂枝　澤瀉　陳皮　川樸　桑白皮　萊菔子　五加皮　茯苓皮　半夏　大腹皮　姜皮

駱　瘡之濕熱與肝之氣鬱互結於裡，近感風溫，寒熱咳嗽，驟然浮腫，證屬瘡臌。

蘇梗　杏仁　川樸　桔梗　赤苓　澤瀉　枳殼　橘紅　大腹皮　茯苓　萊菔子　姜皮

又　濕夾熱而生瘡，風合濕而為腫。風從外入，故寒熱而咳嗽；濕自內生，故腹滿而氣急。用仲景麻杏苡甘湯加味。

麻黃　杏仁　苡仁　甘草　川樸　滑石　連翹　淡芩　枳殼　萊菔子　元明粉　薄荷葉

共研粗末，滾湯泡服。

又　四肢面目腫退，而腹滿未寬。在表之風寒雖解，在裡之濕熱未治。今擬寬中理濕。

赤苓　苡仁　陳皮　大腹皮　杏仁　澤瀉　萊菔子　川樸　通草　枳殼　姜皮

白　火炎於上，水溢高原。肺金受邪，面紅浮腫，唇鼻俱赤，而有皮爛之形。腹部腿足亦腫，三焦俱受其病矣。行步咳喘，邪在手太陰無疑。用吳鶴皋麥門冬湯瀉火泄水為法。

麥冬　冬瓜皮　通草　姜皮　桑白皮　絲瓜絡　枇杷葉　陳粳米

淵按：此水腫之變證也。用輕清宣化上焦，所謂輕可去實。

範　下有濕熱，上受風溫，初起寒熱，即便周身浮腫，咳嗽氣塞，似與風水同例。擬越婢加朮湯。

麻黃　葶藶子　半夏　赤苓　焦白朮　桑白皮　射干　通草　杏仁　大腹皮　冬瓜皮　姜皮

諸　面腫曰風，足脛腫曰水。蓋風傷於上，濕傷於下，氣道蘊塞，肺失宣降，脾失轉輸，上則咳喘，下則溲澀，中則腹滿，而水腫成焉。證名風水，載於《金匱》。病在肺脾，法以開上、疏中、滲下，從三焦分泄。

二陳湯　前胡　射干　川樸　澤瀉　車前子　羌活　桔梗　桑白皮　大腹皮　通草　姜皮

範　伏邪濕熱，內蘊太陰陽明。身熱腹滿，面浮足腫，兩膝痠痛，小便短少。擬通經絡以解表，燥濕熱以清裡。

羌獨活　防風　川樸　陳皮　大腹皮　苡仁　柴胡　前胡　澤瀉　赤苓

淵按：濕熱作脹，病在太陰陽明脾胃，從敗毒散加減，以分疏其內伏之邪。既有身熱，宜佐苦寒一二味泄之，所謂苦辛通降，甘淡分利之法也。

仁淵曰：《內經》言脹者，皆在臟腑之外，排臟腑而郭胸脅，此氣脹也。
其本在腎，其末在肺，此水脹也。五臟六腑皆有脹，統氣與水而言之也。石瘕、腸覃，女子血凝氣滯而病脹也。後賢分虛實寒熱，在氣在血，法已大備，似無庸再議。然余觀勞損者病在精，腫脹者，病在氣，無論氣臌、水臌、血臌，最重在肺臟。蓋肺主一身治節，管領五臟六腑之氣。
肺氣一傷，周身治節不行，於是脾失健運，肝木橫逆而為氣臌；腎失樞轉，膀胱水道不利而為水臌；肝失疏泄，氣滯血凝而為血臌。謂非皆由肺氣傷殘，不能化水，化血，自化之病乎？雖然，所因甚多，所病各異。從外感而得者多暴、多實、多熱，從內傷而得者多緩、多虛、多寒。水腫多實證，其來也暴；氣腫多虛證，其來也緩；濕熱腫在虛實之間，其來也不暴不緩，必先見別證而後脹滿。若水腫之咳逆喘呼，非大實，即大虛，不可不辨。實則肺氣壅塞不降，虛則腎氣奔逆不納。
虛證固宜溫補，實證必須瀉降。如水腫實證，即舟車、禹功亦不為峻，但不可過劑。經云：大毒治病，十去其六。或從虛實間進之法，投峻藥一服，續投調理藥三二日，再進一服最穩。余驗過數人。至單腹脹，乃脾肺腎真氣敗壞，全屬虛證。血臌、腸覃、石瘕，雖病在血分，不可專求之血，宜導氣以通血。氣為血帥，古人明訓，不可不知也。


<h2>卷之三</h2>

<h2>積聚門（附蟲積）</h2>
孫　厥陰寒氣乘胃，直犯中州，蟲動不安，腹痛如刀之刺，口吐酸水清涎。法宜辛溫，佐以酸苦，泄之通之。

川楝子　延胡索　川連　青皮　吳茱萸　川椒　焦楂炭　烏藥　使君子　竹二青

金　少腹兩旁結塊，漸大漸長，靜則挾臍而居，動則上攻至脘，旁及兩脅，已八九年矣。據云始因積經半載，疑其有孕，及產多是汙水，後遂結塊。想是水寒血氣凝聚而成。

甘遂（麵包煨，三錢）　香附（鹽水炒，一兩）　三稜（醋炒，一兩）　蓬朮（醋炒，一兩）　桃仁（炒，五錢）　肉桂（另研，一錢）　川楝子（五錢，巴豆七粒合炒黃，去巴豆）　五靈脂（醋炒，五錢）　地鱉蟲（酒浸，炙，二十一個）

共研為末，煉白蜜搗和為丸。每服十丸，日三服。

淵按：水寒血氣凝聚衝脈之分，果是實證，此方必效。

金　臍以上有塊一條，直攻心下作痛，痛連兩脅，此屬伏梁，為心之積，乃氣血寒痰凝聚而成。背脊熱而眩悸，營氣內虧也。法當和營化積。

當歸　半夏　瓦楞子　香附　丹參　茯苓　陳皮　木香　延胡索　川楝子　砂仁

淵按：眩悸亦寒痰為患，未必即是營虛，否則背脊之熱何來。

又　投化積和營，伏梁之攻痛稍緩，背脊之熱亦減，仍從前制。

前方去茯苓、瓦楞子、木香，加茯神、玫瑰花。

王　腹中癖塊，漸大如盤，經事不來，腰痠帶下。此屬營虛氣滯，瘀積內停。近日水瀉，傷於暑濕。當先治其新病。

平胃散去甘草，加芍藥、香附、吳茱萸、焦六曲。

又　腹塊如覆盤，上攻則痛，下伏則安。足跗浮腫，時時沃酸。從肝脾胃三經主治。

川楝子　延胡索　吳茱萸　川椒　木香　蓬莪朮　制香附　陳皮　茯苓　川連（薑汁炒）

又　腹中結塊，內熱微寒，四肢無力，口沃酸水。肝脾氣鬱，營衛兩虧，勞損之象。

黨參　香附　當歸　丹參　川楝子　川椒　延胡索　冬朮　乾薑　青蒿梗　神麯　大棗

淵按：內熱微寒，乃肝脾鬱結，肺金治節不行，營衛不調也。宜參逍遙、左金法。

丁　肝之積，在左脅下，名曰肥氣。日久撐痛。

川楝子　延胡索　川連　青皮　五靈脂　山楂炭　當歸鬚　蓬莪朮　荊三稜　茯苓　木香　砂仁

又　左脅之痛已緩。夜增咳嗽，寒痰走於肺絡。宜肺肝同治。

旋覆花　杏仁　川楝子　荊三稜　茯苓　款冬花　半夏　新會皮　蓬莪朮　新絳　青蔥管

蔣　少腹結塊，漸大如盤。此屬腸覃，氣血凝滯而成。擬兩疏氣血。

香附　五靈脂　紅花　當歸　澤蘭　桃仁　延胡索　丹參　陳皮　砂仁

大黃䗪蟲丸，每服二十粒，開水送。

金　氣從少腹上衝咽嗌，則心中跳，脅中痛，初起寒熱而嘔，此奔豚氣之挾肝邪者也。半月以來，寒熱雖止，氣仍上逆。脈沉弦小。宜宗《金匱》法。

二陳湯去甘草，加當歸、白芍、吳茱萸、香附、川樸、檳榔、蘇梗、沉香、薑汁、東行李根。

又　奔豚之氣漸平，脘中之氣未靜。當從肝胃求治。

淡吳萸　半夏　香附　川楝子　延胡索　茯苓　焦六曲　陳皮　白芍　蔻仁

丁　久患休息痢，止數日後氣攻胸脘板痛，上下不通，幾至發厥，須大便通始減其痛。匝月大便僅通三次。板痛者聚而成塊，偏於右部，是脾之積也。脈沉緊而細，當與溫通。

熟附子　淡乾薑　川樸　陳皮　茯苓　香附　大腹皮　延胡索　沉香化氣丸　東垣五積丸

米　右關尺牢弦，腰腹有塊攻痛，是肝腎之積在下焦也。用緩消止痛法。

肉桂　雄黃　尖檳榔

共研細末，用獨頭蒜搗丸。早晚服各五丸，開水送。

淵按：雄黃散結，檳榔破滯，肉桂溫散下焦沉寒痼冷，又能溫脾疏肝。丸以獨蒜，以濁攻濁，深得制方之妙。

唐　經停十月，腹微滿，脈沉細澀，臍上心下塊長數寸，是屬伏梁，因七情恚怒氣鬱痰凝所致。經曰：大積大聚，其可犯也，衰其大半而止。潔古謂：養正積自除，不得過用克伐。今擬開鬱正元散法，理氣行血，和脾化痰，寓消於補之中。

二陳湯加歸身、川芎、冬朮、山楂炭、延胡索、香附、麥芽、蘇梗、砂仁、茺蔚子。

錢　少腹有塊，痛則經來如注，氣升如喘。衝脈久傷，肝木肆橫。

香附（醋炒）　紫石英　當歸　白芍（酒炒）　木香　三稜（醋炒）　大熟地　牛膝　小茴香（鹽水炒）　青皮（醋炒）

某　前年秋季伏暑症中，即結癥瘕，居左脅下。春來下午必發微熱，晨必吐痰，食麵必溏泄。此當時熱邪未清，早進油膩麵食，與痰熱互相結聚於肺胃之絡，當以攻消為主。

柴胡（三錢，酒炒）　青皮（一兩，巴豆五錢同炒；去豆）　三稜（五錢，醋炒）　蓬朮（五錢，醋炒）　雄精（一兩）　大黃（一兩，皂莢子三粒，合炒去皂莢子）

上藥為丸，每服一錢。下午服六君子丸三錢。

淵按：柴胡、青皮疏肝膽而升清，莪、稜破滯氣而消塊，大黃攻熱積，巴豆逐寒積，皂子去油膩之積，雄精開結化痰也。無堅不破，無攻不利，正氣不虛者可用。

陳　病起逢食則呃，食入則脹。今臍上至心下一條脹痛，坐久則知飢，行動則飽脹，此屬伏梁。胃為心之子，故胃亦病也。仿東垣五積治例。

川連　吳茱萸　乾薑　陳皮　香附　半夏　茯苓　丁香　延胡索　五靈脂

淵按：所謂食呃也，病在腸胃。

錢　脈微細，陰之象也。少腹有塊，上攻及脘，自脘至嗌一條氣塞，發作則大痛欲厥，頭汗如雨。用方大法，固宜以溫通為主矣。惟舌有黃膩濁苔，便泄臭穢，必兼濕熱，而塊痛得按稍減，中氣又虛，方法極難周顧，尚祈斟酌是荷。

川楝子　烏藥　肉桂　烏梅　木香　淡吳萸　澤瀉　延胡索　茯苓　川連（酒炒）

又　下焦濁陰之氣，上干清陽之位。少腹胸脅有塊，攻撐作痛，痛甚發厥。昨用溫通，病勢稍減，脈仍微細，泄仍臭穢，惡谷厭納，中氣大虧，陰氣凝結，當臍硬痛。恐屬臟結，攻之不可，補之亦難，誠為棘手。

肉桂　吳茱萸　炮姜　枸杞子　烏藥　木香　延胡索　金鈴子　白芍　茯苓　澤瀉　萱花　金橘餅

丁　小腸遺熱於大腸，為伏瘕，腹中微痛。用巠濟檳榔丸。

檳榔（炒）　桃仁　當歸（酒炒）　青皮（酒炒）　沉香　火麻仁　黨參（元米炒）　茯苓（烘）　木香（烘）　烏藥（烘）　大熟地（砂仁拌炒）　白芍（酒炒）

上藥為末，用神麯三兩，煮糊為丸。每朝三錢，開水送。

伍　胸脘有塊，大如碗，每午後則痛，甚於黃昏，連及背脹，時沃清水，諸藥無效。

枳殼（九枚，納入阿魏三錢，炙焦）　牡蠣（二兩）　肉桂（三錢）　白螄螺殼（二兩）

共炙為末。每痛發時服一錢，開水送。

淵按：枳殼破氣。阿魏佐肉桂散寒，以濁攻濁。牡蠣軟堅。白螄螺殼始用於丹溪，云化伏痰，消宿水。

周　食填太陰，肝氣欲升而不得，胃氣欲降而不能，氣塞於中，與食相併，脘脅疼痛，氣攻有塊，湯飲輒嘔，上不得納，下不得出，法當疏運其中。

半夏　橘紅　青皮　萊菔子　川樸（薑汁炒）　吳茱萸　赤苓　白蔻仁（研沖）

另：蘇梗、枳殼、檳榔，三味摩沖。

丁　脈遲細，脘中有塊，納食撐脹，腹中漉漉作聲，噯腐吞酸，大便堅結。此脾胃有寒積也。當以溫藥下之，仿溫脾法。

附子（制）　乾薑　枳實　大黃　桂木　陳皮　半夏

洪　結癖累累，久踞腹中。
年逾六旬，元氣下虛，中氣已弱，肝氣肆橫，腹漸脹滿。脈沉弦細，細而沉為虛為寒，沉而弦為氣為郁。病關情志，非濕熱積滯可比，攻消克伐難施。擬商通補。補者補其虛，通者通其氣。

六君子湯加、蘇梗、肉桂、香附、川樸（薑汁炒）、白芍、生薑。

馮　脈右關滑動，舌苔黃白而膩，是痰積在中焦也。
左關弦搏，肝木氣旺，故左肋斜至臍下有梗一條，按之覺硬，乃肝氣入絡所結。尺寸脈俱微緩，泄痢一載，氣血兩虧。補之無益，攻之不可，而病根終莫能拔。根者何？痰積，濕熱，肝氣也。夫濕熱、痰積，須借元氣以運行。潔古所謂養正積自除，脾胃健則濕熱自化，原指久病而言。此病不謂不久，然則攻消克伐何敢妄施。茲擇性味不猛而能通能化者用之。

人參　茯苓　於朮　青陳皮　炙甘草　澤瀉　枳殼　神麯　茅朮　當歸（土炒）　黃耆　白芍（吳萸三分，煎汁炒）　防風根

又　丸方：製半夏三兩，分六分。一分木香（二錢，煎汁拌炒）；一分白芥子（二錢，煎汁拌炒）；一分烏藥（三錢，煎汁拌炒）；一分金鈴子（三錢，煎汁拌炒）；一分豬苓（二錢，煎汁拌炒）；一分醋拌炒。炒畢，去諸藥，僅以半夏為末，入雄精三錢，研末，射香一分，獨頭蒜三個，打爛，用醋一茶杯，打和為丸。每晨服一錢五分，開水送。

淵按：製法極佳，通化肺脾之痰，疏理肝膽之結，丸法亦有巧思。諸凡與此證相類者，皆可用之。

曹　寒飲痰涎氣血凝結成癖，踞於脘肋，下及腰間，久必成囊而為窠臼。如賊伏於隱僻之處，一時難以攻搗。昔許學士有此論，法當內和脾胃，外用攻消，今仿其意。

半夏　茯苓　烏藥　白芥子　當歸　青皮　澤瀉　吳茱萸　延胡索　桂枝　杜仲（薑汁炒）　生木香　生熟穀芽

華　脾虛胃弱，則濕熱不運而生痰。痰停中脘，則食不化而成積。胃脘結塊，按之則痛，面色青黃，木乘中土。飲食少納，慮延脹滿。

黨參（薑汁炒）　半夏　陳皮　川樸　茯苓　白芥子　山楂肉　砂仁　六曲　雞內金

丁　血虛木橫，兩脅氣撐痛，腹中有塊，心蕩而寒熱。病根日久，損及奇經。經云：衝脈為病，逆氣裡急，任脈為病，男疝女瘕。陽維為病苦寒熱；陰維為病苦心痛。合而參之，謂非奇經之病乎？調之不易。

黃耆　黨參　茯神　白薇　枸杞子　沙苑子　白芍　當歸　陳皮　香附　紫石英。

又　和營衛而調攝奇經，病勢皆減。惟腹中之塊未平。仍從前法增損。

前方去枸杞子，加砂仁、冬朮。

孔　病由肝氣橫逆，營血不調，腹中結瘕，脘脅攻痛，漸致食減內熱，咳嗽痰多，當臍動跳，心悸少寐，口乾腸燥，而顯虛勞血痹之象。極難醫治，姑仿仲景法。

黨參　茯苓　棗仁　乳香　沒藥　桃仁　當歸　川貝　香附　白蜜　地鱉蟲（酒炙）

又　前方養營化瘀，下得血塊兩枚。腹滿稍軟，內熱咳嗽未減。今且和營啟胃，退熱止咳，再望轉機。

西黨參　茯苓　丹參　廣皮　血餘炭　川貝母　杏仁　當歸　阿膠　地鱉蟲

又　氣滯血瘀，腹滿有塊攻痛，內熱已減，咳嗽未平。擬兩和氣血方法。

黨參　香附　鬱金　茯苓　山楂肉　延胡索　當歸　杏仁　阿膠　桃仁　沉香　血餘炭

又　咳嗽不止，腹仍滿痛。肝肺同病，久延不已，終成勞損。

桃杏仁　車前子　川貝　當歸　丹皮　阿膠（蒲黃炒）　旋覆花　蘇子　茯苓　新絳

許　腹痛，大便泄出細蟲，延來日久，中氣漸虛，此胃中寒積也。法當溫中補中。

川連（鹽水炒）　炮姜　木香　白芍　白朮　使君子　吳茱萸　烏藥　川椒　伏龍肝（煎湯代水）

某　閱病源是屬蟲病無疑。
蟲由濕熱所化，脾土不運而生。其發於月底之夜，原有脾胃虛寒。寒屬陰，故夜發也。寒久化熱，土虛木強，其發移於月初，必嘔吐胸熱，兩乳下跳，蟲隨酸苦痰涎而出，多寡不一，或大便亦有，腹中微痛，雖口渴甚，不能咽水，水下復嘔，嘔盡乃平，至中旬則康泰無恙矣。所以然者，月初蟲頭向上，且病久嘔多，胃陰虧，虛火上炎，故胸中覺熱。虛里跳動，中氣虛也。
中氣者，胸中大氣，脾胃沖和之氣，皆歸所統。脾胃中氣虛甚，故跳躍也。病延一載有餘，蟲屬盤踞，未易一掃而除。圖治之法，和中調脾，杜生蟲之源；生津平肝，治胸熱口渴；化濕熱，降逆氣，以治嘔吐。久服勿懈，自可見功；欲求速效，恐不能耳。

川楝子　蕪荑　黨參（元米炒）　白朮　青皮　製半夏　白芍　茯苓　焦六曲　乾薑　陳皮　榧子　蔻仁　使君子肉

淵按：病從脾胃寒濕而來，濕鬱生熱，熱鬱生蟲，變成本寒標熱。本寒則藏真傷而氣結生積，標熱則濕熱阻而蟲屬內踞。

吳　喜食生米，積聚生蟲。腹痛面黃，口流涎沫，蟲之見症無疑。先擬健脾化蟲。

茅朮（米泔水浸）　青皮　鶴蝨　榧子（炒打）　蕪荑　尖檳榔　陳米（炒黃）

共研為末，每朝調服三錢，略用砂糖少許。

馬　心之積，名曰伏梁。得之憂思而氣結也。居於心下胃脘之間，其形豎直而長。痛發則嘔吐酸水，兼夾肝氣、痰飲為患也。開發心陽以化濁陰之凝結，兼平肝氣而化胃之痰飲。

桂枝　石菖蒲　延胡索　半夏　川連　吳萸（炒）　茯苓　川楝子　陳皮　蔻仁　鬱金　瓦楞子

朱　久有伏梁痞痛嘔酸之患，是氣血寒痰凝結也。自遭驚恐奔波，遂至脘腹氣撐，旁攻脅肋，上至咽嗌，血隨氣而上溢，甚至盈碗盈盆。兩載以來，屢發屢止，血雖時止，而氣之撐脹終未全平。近來發作，不吐酸水而但吐血，想久伏之寒化而為熱矣。立方當從氣血凝積二字推求，備候商用。

鬱金　香附（醋炒）　丹參　茯苓　炒黑丹皮　蘇梗　延胡索（醋炒）　韭菜根汁（一酒杯，沖）　童便（沖）　鮮藕

另：用雲南黑白棋子二枚，研細末。用白蜜調，徐徐嚥下。

淵按：血從驚恐而來，所謂驚則氣亂，恐則氣下。氣亂血逆，必然之理，棋子治何病未詳。

又　肝鬱化火，胃寒化熱，氣滿於腹，上攻脘脅，則血亦上出。前方疏理氣血之壅，病情稍效。今以化肝煎加減。蓋肝胃之氣，必以下降為順，而瘀凝之血，亦以下行為安。氣降而血不復升，是知氣降而火降，瘀化而血安，必相須為用也。

鬱金　三稜（醋炒）　延胡索　川貝　青皮　桃仁　澤瀉　焦山梔　茯苓　蘇梗　絲瓜絡　鮮藕　鮮苧麻（連根葉）

範　素有肝胃氣痛，兼挾寒積。脘腹脹滿，痛及於腰，咳不可忍，舌苔白膩，渴不欲飲，大便似利不利，脈沉弦而緊。恐屬臟結，頗為險候。非溫不能通其陽，非下不能破其結，仿許學士溫脾法。

製附子　乾薑　肉桂　川樸（薑汁炒）　生大黃　枳實

淵按：咳不可忍，上焦之氣亦閉矣。所謂五實證非耶？

又　脘腹脹滿，上至心下，下連少腹，中橫一紋，如亞腰葫蘆之狀。中宮痞塞，陰陽結絕，上下不通，勢瀕於危。勉進附子瀉心一法，溫陽以泄濁陰，冀其大便得通。否則恐致喘汗厥脫，難以挽回。

製附子　川連（薑汁炒）　川樸（薑汁炒）　生大黃（酒浸）

長流水煎。再服備急丸七粒，砂仁湯送下。

又　兩投溫下，大便仍然不通。胸腹高突，湯水下咽輒吐，肢漸冷，脈漸細，鼻煽額汗，厥脫可憂。按結胸、臟結之分，在乎有寒熱、無寒熱為別。下之不通，脹滿愈甚，乃太陰脾臟受戕，清陽失於轉運。崔行功有枳實理中一法，取其轉運中陽，通便在是，挽回厥脫亦在是，惟高明裁酌之。

此證死。

仁淵曰：五積六聚，積屬臟而不移，聚屬腑而無定。
又曰癥瘕，癥者，真也，其塊不散；瘕者，假也，聚散不常。夫五積雖分屬五臟，不過分其部位病形，使學者有所遵循耳。究在臟腑之外，乃寒痰汁沫瘀血凝結於膜壑曲折之處，因臟氣不能運化，積年累月，受病非一途。先宜觀其虛實，即形氣實者，亦不可專於攻伐，況夫虛多實少！且痞氣、肥氣、多於奔豚、伏梁。即今之癖塊居脘脅之下，因久瘧而生者十七八，又名瘧母。由服藥不當，或早用堵截，或飲食不節，致濕熱痰濁漫無出路，鬱於膜原之分，中氣不化，日久成積。
初宜開化其邪，兼調營衛。中虛者，先調其中，濕熱化而塊自消，中氣和而塊亦消，養正逐邪，各有分寸。六聚較積輕淺，病在氣分，營衛不和，氣聚有形，必挾肝邪，疏肝和脾以調氣機，自效。積聚之證，大抵寒多熱少，虛多實少，桂枝、肉桂、吳茱萸為積聚之要藥，能溫脾疏肝，使氣機通暢故也。蓋氣溫則行，血寒則凝，運行其氣，流通其血，為治積第一法。有熱再佐連、柏之類，參以活變。
若蟲積乃由濕熱食滯而生，或寒邪郁其濕熱，腸胃之氣不化，而九蟲生焉。《千金方》分屬五臟，不過分病形以定治法耳，未免鑿空。蓋無論何蟲，不過伏在腸胃曲折之處。如果伏於五臟，必然五臟被咬，其人尚能生乎！蟲積既從濕熱食滯而生，固多實證，治無補法。即久虛亦必先去其蟲而後調補之，不可泥養正積除之說也。


<h2>脘腹痛門</h2>
胡　腹中雷鳴切痛，痛甚則脹及兩腰，嘔吐酸苦水。此水寒之氣侮脾，乃中土陽氣不足也。溫而通之。

附子理中湯去草，加川椒、吳茱萸、水紅花子。

又　脾臟虛寒，宿積痰水阻滯，腹中時痛，痛甚則嘔。仿許學士法。

附子理中湯加當歸、茯苓、吳茱萸、枳實、大黃。

淵按：溫下之法甚善，惜以後易輒耳。

又　腹痛，下午則脹，脈沉弦。此屬虛寒挾積。前用溫下，痛勢稍減。今以溫中化積。

川熟附　黨參　乾薑　花檳榔　茯苓　當歸　青皮　陳皮　烏藥

又　腹痛三年，時作時止，寒在中焦，當與溫化無疑。然脈小弦滑，必有宿積。前用溫下、溫通兩法，病雖減而未定。據云每交午月其痛倍甚，則兼濕熱，故脈浮小而沉大，按之有力，此為陰中伏陽也。當利少陰之樞，溫厥陰之氣，運太陰之滯，更參滑以去著法。

柴胡　白芍　枳實　甘草　吳茱萸　茯苓　木香　白朮

另：用黃鱔三段，取中七寸，炙脆，共研末，分三服。

淵按：既知宿積，何不再進溫下？三年之病，諒非久虛。脈浮小沉大，乃積伏下焦。蓋痛則氣聚於下，故脈見沉大。此論似是而非。

又　腹痛，左脈弦，木剋土也。
仲景云：腹痛脈弦者，小建中湯主之。若不止者，小柴胡湯。所以疏土中之木也。余前用四逆散，即是此意。然三年腹痛，痛時得食稍安，究屬中虛，而漉漉有聲，或兼水飲。今擬建中法加椒目，去其水飲，再觀動靜。

老桂木　白芍　乾薑　炙甘草　黨參　川椒目

淵按：此寒而有積，為虛中實證，與建中甘溫不合，故服之痛反上攻，以甘能滿中，胃氣轉失順下也。

又　用建中法，痛勢上攻及胃脘，連於心下，左脈獨弦滑，是肝邪乘胃也。姑擬疏肝。

金鈴子　延胡索　吳茱萸　香附　高良薑　木香　白檀香

沈　肝胃氣痛，發則嘔吐酸水。治以溫通。

二陳湯去草，加栝蔞皮、吳茱萸、白胡椒、當歸、香附、川楝子。

時　脘痛不時發作，曾經吐蛔，兼見鼻血。女年二七，天癸未通。想由胃中有寒，肝家有火。

金鈴子散加五靈脂、香附、乾薑、川連、使君子肉、烏藥、烏梅、茯苓。

又　肝胃不和，脘脅痛，得食乃安，中氣虛。擬泄肝和胃。

二陳湯去草，加川連、六神麯、烏藥、高良薑、香附、砂仁。

殷　嘔而不食，病在胃也。食而腹痛，病在脾也。痛連胸脅，肝亦病矣。氣弱血枯，病已深矣。和胃養血，生津益氣為治。

淡蓯蓉　枸杞子　歸身　火麻仁　大麥仁　茯苓　半夏　陳皮　沉香　砂仁

譚　脘痛欲嘔，甚則防厥。

黨參　陳皮　茯苓　川椒　吳茱萸　蔻仁　生薑

馮　脾胃陽衰，濁陰僭逆。每至下午腹左有塊，上攻則心嘈，嘈則脘痛，黃昏乃止，大便常艱。擬通胃陽而化濁陰，和養血液以悅脾氣。

淡蓯蓉　陳皮　吳茱萸　茯苓　柏子仁　郁李仁　沙苑子　烏梅　川椒　製半夏

又　脘痛嘔酸，腹中亦痛。非用辛溫，何能散寒蠲飲。

二陳湯去草，加淡蓯蓉、當歸、乾薑、吳茱萸、烏藥、砂仁。

又　溫腎通陽以散沉寒之氣。久服腹痛自已。

前方去當歸，加川熟附、葫蘆巴。

顧　當臍硬痛，不食不便，外似惡寒，里無大熱，渴不多飲。寒食風熱互結於脾胃中，用《局方》五積散合通聖散，分頭解治。

五積合通聖，共為末。朝暮各用開水調服三錢。

又　用五積合通聖溫通散寒，便通而痛未止。脈遲，喜食甜味，痛在當臍，後連及腰，身常懍懍惡寒。此中虛陽弱，寒積內停。擬通陽以破其沉寒，益火以消其陰翳。

四君去草，加肉桂、製附子、木香、元明粉、烏藥、蓯蓉。

又　溫臟散寒，腹痛已止。今當溫補。

淡蓯蓉　杞子　熟地　當歸　茯苓　陳皮　吳茱萸　製附子　烏藥　砂仁

淵按：尚嫌膩滯。仍從四君加減為妙。

袁　三四年來腹痛常發，發則極甚，必數日而平。此脾臟有寒積，肝經有濕熱，故痛則腹中覺熱。擬溫脾兼以涼肝。

金鈴子散加陳皮、茯苓、乾薑、白朮、川樸、白芍、神麯、砂仁。

又　腹中寒積錯雜而痛，古今越桃散最妙，變散為丸可耳。

淡吳萸　乾薑　黑山梔　白芍　炙甘草。

神麯末一兩，煮糊為丸。每朝服三錢，開水送下。

夫越桃散惟薑、梔二味。吳萸、白芍者，復以戊己法。加甘草取其調和也。

某　中氣不足，溲便為之變。腹中結瘕，亦氣之不運也。

二陳湯去草，加白朮、沙苑子、焦神麯、苡仁、澤瀉、砂仁、通草。

又　肝胃不和，脘腹作痛，嘔吐酸水痰涎，經來則腹痛。先與泄肝和胃。

川連　半夏　陳皮　茯苓　栝蔞皮　薤白頭　乾薑　蔻仁　猩絳　旋覆花

又　腹中久有癖塊，今因冷食傷中，腹痛泄瀉，嘔吐不止，心中覺熱。擬苦辛通降，先止其嘔。

二陳湯去草，加黃芩、川連、川樸、蘇梗、藿梗、蔻仁、澤瀉。改方加神麯。

某　自咸豐四年秋季，飽食睡臥起病，今已五載。過投消積破氣之藥，中氣傷戕。脘間窒痛，得食則安，不能噯氣，亦不易轉矢氣，脈遲弦。肝胃不和，陽虛寒聚於中。擬通陽泄木法。

苓桂朮甘湯加陳皮、白芍、吳茱萸、乾薑、大棗。

又　胸背相引而痛，症屬胸痹。

二陳湯去草，加栝蔞仁、製附子、桂枝、乾薑、吳茱萸、蔻仁、竹茹。

孫　中虛土不制水，下焦陰氣上逆於胃。胃脘作痛，嘔吐清水，得食則痛緩。擬溫中固下，佐以鎮逆。

四君子湯去草，加乾薑、烏藥、白芍、熟地、紫石英、代赭石、橘餅。

淵按：土虛水盛，用熟地未合。若欲扶土，不去草可也。

秦　懸飲居於脅下，疼痛，嘔吐清水。用仲景法。

芫花　大戟　甘遂　白芥子　吳茱萸（各三錢）　大棗（二十枚）

將河水兩大碗，上藥五味，煎至濃汁一大碗，去滓，然後入大棗煮爛，候乾。每日清晨食棗二枚。

淵按：此十棗湯變法也。以吳萸易葶藶，頗有心思。

某　寒氣凝聚，少腹結瘕，時或上攻作痛。法以溫通。

小茴香　吳茱萸　木香　青皮　烏藥　延胡索　三稜　砂仁　香附

錢　脈微細，陰之象也。少腹有塊，上攻及脘，自脘至嗌一條氣塞，發作則塊攻大痛欲厥，頭汗如雨。用方大法，溫通無疑。惟舌黃膩濁苔，便泄臭穢，必兼濕熱；而塊痛得按稍減，又屬虛象。

金鈴子散加人參、烏梅、烏藥、澤瀉、補故紙、吳茱萸、木香、肉桂、枸杞子、五味子、茯苓、肉果。

又　水飲痰涎與下焦濁陰之氣，盤踞於中。中脘腹脅有塊，攻撐作痛，痛甚發厥。昨用溫通，痛勢稍減。但脈仍微細，泄仍臭穢，穀食厭納，中氣大虛，陰氣凝結，當臍硬痛，恐屬臟結。攻之不可，補之亦難，仍為棘手。

前方去人參、五味、烏藥、故紙、肉果，加白芍、乾薑、萱花、橘餅。

某　腹中有寒，疼痛不止，法當溫通。

金鈴子散加乾薑、吳茱萸、當歸、枸杞子、官桂、木香、烏藥、紫石英。

張　寒氣稽留，氣機不利。胸背引痛，脘脅氣攻有塊。宜辛溫通達。

二陳湯去草，加栝蔞皮、薤白頭、乾薑、吳茱萸、延胡索、九香蟲。

某　肝胃不和，腰脅胸背相引而痛。舌光無苔，營陰內虧。大便溏薄，脾氣亦弱，並無嘔吐痰涎酸水等症。宜辛溫通陽，酸甘化陰。

陳皮　茯苓　蘇梗　吳茱萸　沙苑子　枸杞子　薤白頭　白芍　橘餅

淵按：脾腎虛寒宜甘溫，營陰內虛宜柔緩，故不用薑、附剛燥之藥。

某　飲停中脘，脘腹鳴響，攻撐作痛。大便堅結如慄，但能噯氣而無矢氣，是胃失下行而氣但上逆也。和胃降逆，逐水蠲飲治之。

二陳湯去草，加代赭石、旋覆花、神麯、乾薑、白芍、川椒、甘遂、澤瀉。

某　丹田有寒，胸中有熱，中焦不運，濕甚生蟲。與黃連湯。

川連　肉桂　吳茱萸　乾薑　砂仁　使君子　半夏　青皮　烏藥　花檳榔

又　蟲痛，面黃吐涎。擬苦辛法。

川連　桂枝　川椒　蔻仁　烏梅　蕪荑　焦六曲　香附　合金鈴子散

張　脘痛兩載，近發更勤。得溫稍松，過勞則甚。塊居中脘，患處皮冷，法以溫通。

二陳湯去草，加炮薑、吳茱萸、木香、川樸、歸身、神麯、澤瀉、生熟穀芽。

又　腹痛有塊，肝脾不和，食少面黃。治以疏和。

丹參　白芍　懷山藥　茯苓　茯神　冬朮　神麯　香附　砂仁

仁淵曰：脘痛屬胃，腹痛屬脾。
吞酸嘔苦，俗名肝氣，乃積飲病也。或得之喜餐生冷，或憂思鬱結。夫肝膽屬木而喜升達，寄根於土。今脾胃為生冷憂思傷其陽和之氣，布化轉運失職，肝膽無溫潤升達之機，郁久而肆其橫逆，侮其所勝，脾胃受克，氣機與痰飲凝滯於中脘，故作痛耳。其吞酸嘔苦者，脾寒不化，胃中之水飲停積，如食物置器中不動，其味變焉。稼穡味甘，今胃不能化，木乘其勝，而齊木之味，化而為酸，齊膽火之味，化而為苦。
木氣衝逆，泛嘔不已，久久積飲成囊，亦生癖塊。由餐涼而起者，尚可治；由七情而起者，每成噎膈。蓋憂思既久，中陽受傷，嘔多胃汁槁枯，始則陽氣傷，繼則陰津竭，營衛少生化之源，胃管幹癟，腸液不充矣。徒恃醫藥無益，須怡神靜養。治法喻氏進退黃連湯，最有深意，辛以化胃，苦以降逆，所謂能變胃而不受胃變也。羅謙甫治中湯亦合，用金以制木。
若南陽之栝蔞薤白等，或辛或苦，或通或潤，皆可用，務在通中焦陽氣，使脾胃之陰凝開，肝木之鬱結達，其痛自已。若腹痛須分部位，當臍太陰，臍旁少陰，少腹厥陰。尤宜辨寒熱虛實，大抵寒多熱少，虛多實少，熱者多實，虛者多寒。《內經·舉痛論》：寒者八九，熱者一二，須從脈證細辨焉。濕鬱之年，亦多是證，亦脾胃為寒濕所郁，陽氣不得宣化耳。


<h2>噎膈反胃門</h2>
王　痰隔中焦，食入脘痛，口沃清水，嘔吐黏痰。大便堅結，腸液枯也。時多空噯，胃失降也。擬化痰和胃，降氣潤腸法。

旋覆花（鹽水炒）　代赭石　杏仁　半夏　橘紅　栝蔞皮　瓦楞子　蘇子　白芥子　萊菔子　薑汁　地慄汁

胡　氣鬱中焦，得食則嘔，已延匝月，慮成膈證。

川連（吳萸炒）　白朮　半夏　藿香　陳皮　焦六曲　香附　茯苓　鬱金　白蔻仁

張　營陰虛，故內熱少寐。氣火逆，故咽喉哽塞。擬四物以養其陰，四七以理其氣。

大生地（砂仁拌）　蘇梗　茯苓　當歸　川樸　北沙參　白芍　半夏　棗仁　姜竹茹　枇杷葉

陳　營虛火亢，胃枯食噎。心膈至咽，如火之焚，有時呱呱作聲，此氣火鬱結使然也。病關情志，非徒藥餌可瘳，宜自怡悅，庶幾可延。

旋覆花　代赭石　沙參　黑山梔　茯苓　川貝　焦六曲　麥冬　杏仁　竹茹　枇杷葉

復　氣火上逆，咽喉不利，胸痛食噎，膈症已成。況年逾六旬，長齋三十載，胃液枯槁，欲求濡潤胃陰，飲食無礙，還望怡情自適。

前方加西洋參、半夏。

丁　脈形弦硬。春令見此，是即但弦無胃。納食哽痛，大便堅燥，已見木火亢逆，胃汁腸液乾枯，治之不易。

旋覆花　杏仁　火麻仁　桃仁　蘇子　青果　荸薺　蘆根

復　前方潤燥以舒鬱結，今擬下氣化痰之劑。

麥冬　半夏　杏仁　橘紅　川貝　茯苓　竹茹　蘆根　荸薺　海蜇　枇杷葉

淵按：兩方清潤可喜，洵屬名家。

秦　痰氣阻於胸中，故痰多而胸悶，納食或嘔，兩太陽脹痛。清氣不升，濁氣不降。久延不已，恐成膈症。

半夏　橘紅　赤苓　吳萸汁炒川連　黨參　澤瀉　藿香　旋覆花　枳殼　川貝　蔻仁　肉桂　大腹皮　冬朮　生薑

來復丹一錢，藥汁送下。

陳　喪子悲傷，氣逆發厥，左脈沉數不利，是肝之氣鬱，血少不澤也。右關及寸滑搏，為痰為火，肺胃之氣失降，肝木之火上逆，將水穀津液蒸釀為痰，阻塞氣道，故咽喉胸膈若有阻礙，納食有時嘔噎也。夫五志過極，多從火化，哭泣無淚，目澀昏花，皆屬陽亢而陰不上承。目前治法，不外順氣降火，復入清金平木。

蘇子　茯苓　半夏　枳實　杏仁　川貝　竹茹　沙參　橘紅　麥冬　海蜇　荸薺

此方系四七、溫膽、麥冬三湯加減，降氣化痰，生津和胃。病起肝及肺胃，當從肺肝胃為主。

秦　七情鬱結，痰氣凝聚。胸膈不利，時或嘔逆。症將半載，脾胃大虛。前用四七、二陳，降氣化痰，今參入理中，兼培中土，當顧本也。

四七湯合二陳湯。理中湯加丁香、木香、蔻仁。

徐　氣鬱於胸為膈，氣滯於腹為臌。飲食不納，形肉頓瘦。陰氣凝聚，陽氣汩沒。脈細如絲。姑與培土、通陽、化氣一法。

黨參　肉桂　白朮　大腹皮　熟附子　澤瀉　茯苓　來復丹

淵按：傷胃則膈，傷脾則臌。膈多鬱火，臌多陽衰。肺金治節不行，肝木起而克賊。

周　胸痛吐清水，自幼酒濕蘊蓄胃中，陽氣不宣，濁氣凝聚。遽述前年又得暴喘上氣，額汗淋漓，發作數次。今又增心嘈若飢，此皆胃病。用小半夏湯。

半夏　茯苓　陳皮　竹茹　生薑

淵按：暴喘額汗，肺腎亦病，不獨胃也。

復　停飲生痰，嘔吐酸水，胸中板痛。前用小半夏湯，所以蠲其飲也。今風邪傷肺，咳嗽內熱。擬金沸草散宣風降氣，仍寓祛痰蠲飲，肺胃兼治之方。

金沸草　半夏　陳皮　茯苓　款冬花　杏仁　荊芥　前胡　竹茹　枇杷葉

趙　氣水鬱結成痰，咽噎礙食，食入輒嘔清水米粒。病在胃之上脘。降氣化痰之藥，須擇不燥者為宜。

栝蔞仁　半夏曲　川貝　橘紅　丁香　蛤殼（青黛三分，同研包）　白蜜　枇杷葉　竹茹　蘆根　生薑汁（沖服）

復　諸逆衝上，皆屬於火。食入即吐是有火也。

川連　半夏　蘇梗　製大黃　竹茹　枇杷葉

淵按：《內經》病機十九條，都有不盡然者，注者不敢違背，隨文敷衍，貽誤後學。其實是是非非，明眼自能別白。即如諸逆衝上之證，不屬於火者甚多，未可一概論也。讀經者知之。

祝　胃陽虛則水飲停，脾陽虛則穀不化。腹中漉漉，胸脅脹滿，納食輒嘔酸水清涎，或噯腐氣。法以溫導，崇土利水。

炮姜　陳皮　蒼朮　半夏　熟附子　白朮　黨參　澤瀉　枳實　栝蔞仁　蔻仁　穀芽

沈　食下則飽脹，作酸嘔吐，病屬反胃。胃脈浮按則緊，沉按則弦。弦者木侮土，緊者寒在中。

黨參　乾薑　半夏　陳皮　茯苓　丁香　焦六曲　蓽茇　蔻仁　陳香櫞

許　吐血後呃逆，迄今一月。舌白膩，右脈沉滑，左脈細弱。其呃之氣自少腹上衝，乃瘀血挾痰濁阻於肺胃之絡，下焦衝脈相火上逆，鼓動其痰，則呃作矣。酌方必有濟，幸勿躁急為囑。

半夏　茯苓　陳皮　當歸　鬱金　丁香　柿蒂　薑汁　藕汁　水紅花子

東垣滋腎丸一錢，陳皮、生薑泡湯下。陰寒呃者用肉桂五分，坎炁二條，沉香六分，分兩服。

淵按：所謂氣呃、痰呃是也。與虛寒不同。

某　瘧後痰氣阻滯胃脘，清陽不升。作呃，納食輒嘔，防成膈症。且與仲景化痰鎮逆再商。

旋覆花　代赭石　淡乾薑　法半夏　赤苓　制香附　丁香　柿蒂

秦　納食輒嘔清水涎沫米粒，病在胃也。曾經從高墜下，脅肋肩膊時痛，是兼有瘀傷留於肺胃之絡，故嘔有臭氣。擬化瘀和胃，降逆止嘔為治。

旋覆花　歸鬚　廣鬱金　杏仁　半夏　炒丹皮　茯苓　焦楂肉　橘紅　蔻仁

淵按：佐韭、薑、藕三汁更妙。

復　止嘔必以和胃，氣升必須降納。

半夏　茯苓　白朮　蔻仁　藿香　陳皮　老桂木　神麯　乾薑　沉香　伏龍肝

李　寒熱咳嗽，一載有餘，咳痰帶血。飲食沃噎，胸膈阻窒，又成噎膈。此必兼挾氣鬱而成。今且和胃降氣，冀其血止噎減為妙。

旋覆花　半夏　杏仁　丹皮　橘紅　茯苓　鬱金　栝蔞霜　蔻仁　竹茹　枇杷葉

陳　卒然心痛，納食哽塞，粥飲猶可。此心氣鬱結，防變膈證。

栝蔞仁　薤白頭　旋覆花　川貝母　茯神　半夏　桔梗　遠志肉　竹茹

朱　脈滑大，食入哽噎不下，舌膩，此屬痰膈，大腸燥火凝結。擬清痰火，佐以宣通。

旋覆花　麥冬　六神麯　黑山梔　赤苓　半夏　豆豉　陳皮　杏仁　竹茹　海蜇　荸薺　枇杷葉

吳　情志鬱結，陽明津液內枯，少陰之氣上逆。少腹氣上衝咽，咽喉覺脹，納食哽噎。擬溫養津液，以降濁陰之氣。

旋覆花　代赭石　蓯蓉干　枸杞子　橘紅　茯苓　川貝　半夏　沉香　雞冠䖳　地慄

盛　氣鬱痰凝，胸中失曠，背寒脊痛，納少哽噎。甚則吐出。膈症之根。

旋覆花　桂枝　栝蔞皮　杏仁　竹茹　代赭石　薤白頭　半夏　茯苓

又　諸恙仍然，痰稍易出。

桂枝　栝蔞皮　乾薑　薤白頭　陳皮　杏仁　旋覆花　生鹿角　竹茹　枇杷葉

又　服溫通陽氣之藥，嘔出寒痰甚多，未始不美，惟納食哽噎之勢未除。仍以溫通，再觀動靜。

川熟附　桂枝　薤白頭　半夏　陳皮　杏仁　桃仁　栝蔞仁　薑汁　韭菜根汁

又　上焦吐者從乎氣，中焦吐者因乎積。此納食哽噎，少頃則吐出數口，且多清水黏痰，是有痰積在中焦也。然究屬膈症之根。

川熟附　半夏　瓦楞子　陳皮　蘇子　萊菔子　旋覆花　白芥子　桃仁　蓽茇

高　坤土陽微濕勝，腹中不和。用平胃、理中合劑。

平胃散合理中湯。加延胡者，因有瘀凝也。

某　疊進溫中運濕，腹中呱呱有聲，朝食則安，暮食則滯，臥則筋惕肉瞤，時吐酸水。中土陽微，下焦陰濁之氣上逆，病屬反胃。溫中不效，法當益火之源，舍時從症，用茅朮附子理中合真武法。

附子理中加茯苓、陳皮、生薑。

淵按：水穀不化精微而生酸痰，肝木失於濡潤，筋惕肉瞤，是肝有燥火也。徒事溫燥無益。

張　胃汁乾枯，腸脂燥涸，上焦飲食盡生為痰，不生津血。納食則吐，痰隨吐出。膈症之根漸深，高年靜養為宜。

鮮蓯蓉（一兩）　青鹽半夏（三錢）　茯苓　當歸　陳皮　沉香　枳殼

又　津枯氣結噎膈，蓯蓉丸是主方。

照前方加炒香柏子仁、陳海蟄、地慄。每日用柿餅一枚，飯上蒸軟，隨意嚼咽。

盛　背為陽位，心為陽臟。心之下，胃之上也。痰飲竊踞於胃之上口，則心陽失其清曠，而背常惡寒，納食哽噎，是為膈症之根。蓋痰飲為陰以礙陽故也。

熟附子　桂枝　杏仁　神麯　薤白頭　栝蔞皮　旋覆花　蔻仁　豆豉　丁香　竹茹　枇杷葉

淵按：溫中化飲，降逆潤腸，不失古人法度。惟豆豉一味不解是何意思。

孔　先曾嘔血，胃中空虛，寒飲停留，陽氣不通，水穀不化，食入嘔吐酸水，穀食隨之而出。脈細肢寒，陽微已甚。證成翻胃，慮延脾敗難治。

熟附子　乾薑　丁香　橘餅　蓯蓉干　九香蟲　二陳湯（其中甘草炙黑）

淵按：噎膈反胃從嘔血而起者甚多。蓋血雖陰物，多嘔則胃陽傷而不復，不能運水穀而化精微，失其順下之職，始則病反胃，久則腸液枯槁而為膈證矣。

嚴　噎膈、反胃，胃脘之病也。上焦主納，中焦司運，能納而不能運，故復吐出。朝食暮吐，責其下焦無陽。擬化上焦之痰，運中焦之氣，益下焦之火，俾得三焦各司其權，而水穀熟腐，自無反出之恙。然不易矣。

旋覆花　代赭石　熟附子　茯苓　枳殼　沉香　半夏　新會皮　益智仁　淡蓯蓉　地慄　陳雞冠　海蟄

仁淵曰：噎膈證，昔張雞峰謂神思問病，而有不盡然者。
過於謀慮憂思，脾陰傷而肝火起，固有是證。而得之嘔血過多，或餐涼食冷者不少，是皆脾胃陽傷也。胃陽傷則不化而失其順降，脾陽傷則不運而失其升騰，飲食到胃，精微不化氣血津液而變酸水痰涎。中土既失溫和松燥，肝膽失其條達，鬱結不舒，橫克脾胃，氣結而為痛，逆升而為吐，將稼穡甘味化為木火酸苦之味嘔出，胸膈稍快。明日再積再嘔，久之中焦之氣日傷，津液日竭，胃管之口縮小，納食哽嗌作痛。胃氣既失順降，二腸自少灌溉，渣滓留滯不行，加以肝膽鬱結之火日加煽灼，大便自然燥而不通，甚至經旬始通。
通下如羊矢黑粒者，不可治矣。夫噎膈固屬難治，而古人治此者亦少精妙之方。云岐子九方，劫霸攻克，固不足道。《局方》過於香燥。近惟喻嘉言黃連湯進退之議，深中竅要。此外如丹溪五汁安中飲、左金丸等，尚可取法。
若大便不通，斷不可以硝、黃硬下。要知陽明氣降，始二腸津液流潤，不通自通矣。若夫反胃，即噎膈之根。古人謂食不得入是有火，食入反出是無火。蓋肝膽相火，鬱於胸中，清曠之地，變為燎原之場，胃口被灼，氣不得降，致食不能下。此不獨噎膈，噤口痢亦是此意。
若噎膈證如此，則五液被焚，不可為矣。至食入反出，雖屬無火，乃中宮失溫運之職，升降不靈，木火更從而為患，與火不生土，土虛陽衰之無火大異，未可以溫燥從事。仲景論胸中有寒，丹田有熱，與此相近。喻氏黃連湯，即仿其意為之進退。治此者能想明孰寒孰熱、孰虛孰實，得其機巧，則為良工矣。


<h2>三消門</h2>
李　稚齡陽亢陰虧，一水不能勝五火之氣，燔灼而成三消，上渴，中飢，下則溲多。形體消削，身常發熱。法當壯水以制亢陽。

大生地　川連　麥冬　知母　五味子　茯苓　生甘草　生石膏　牡蠣　花粉

又　夫三消，火病也。火能消水，一身津液皆干。惟水可以勝火，大養其陰，大清其火，乃治本之圖。病由遠行受熱，腎水內乏，當救生水之源。

大生地　沙參　五味子　麥冬　牡蠣　西洋參　桑白皮　蛤殼　天冬

侯　脾胃虛而有火，故善飢而能食；肝氣盛，故又腹脹也。甘寒益胃，甘溫扶脾，苦辛酸以泄肝，兼而行之。

玉竹　川石斛　麥冬　黨參　冬朮　白芍　吳萸炒川連　茯苓　烏梅　橘餅

淵按：深得古人制方之意，而又心靈手敏。

查　脈沉細數而澀，血虛氣鬱，經事不來。夫五志鬱極，皆從火化。飢而善食，小溲如膿，三消之漸。然胸痛吐酸水，肝鬱無疑。

川連　麥冬　蛤殼　鮮楝樹根皮（一兩，洗）　建蘭葉

又　服藥後，大便之堅難者化溏糞而出，原得苦泄之功也。然脈仍數澀，鬱熱日盛，臟陰日消。舌紅而碎，口渴消飲，血日乾而火日熾。頭眩、目花、帶下、皆陰虛陽亢之徵。當寓清泄於補正之中。

川連　淡芩　黑山梔　大生地　當歸　阿膠　川芎　白芍　建蘭葉

大黃䗪蟲丸，早晚各服五丸。

淵按：建蘭葉不香無用，徐靈胎論之矣。

又　諸恙皆減。內熱未退，帶下未止，經事未通。仍從前法。

川連　當歸　洋參　白芍　女貞子　茯苓　麥冬　丹參　沙苑子　大生地

又　經曰：二陽之病發心脾，女子不月，其傳為風消。
風消者，火盛而生風，渴飲而消水也。先輩謂三消為火疾，久必發癰疽。屢用涼血清火之藥為此。自六七月間足跗生疽之後，消症稍重。其陰愈傷，其陽愈熾。今胸中如燔，牙痛齒落，陽明之火為劇。考陽明氣血兩燔者，葉氏每用玉女煎，姑仿之。

鮮生地　石膏　知母　元參　牛膝　大生地　天冬　川連　麥冬　茯苓　生甘草　枇杷葉

錢　古稱三消為火病，火有餘，由水不足也。
十餘年來常服滋陰降火，雖不加甚，終莫能除。然年逾六旬，得久延已幸。今就舌苔黃膩而論，中焦必有濕熱。近加手足麻木，氣血不能灌溉四末，暗藏類中之機。擬疏一方培養氣血之虛，另立一法以化濕熱之氣。標本兼顧，希冀弋獲。

大生地　當歸　山萸肉　麥冬　洋參　懷山藥　龜板　建蓮肉

豬肚丸三錢，另服，開水下。

朱　脈左寸關搏數，心肝之火極熾。口乾，小溲頻數而渾濁，此下消症也。久有腳氣，濕熱蘊於下焦。擬清心肝之火，而化腎與膀胱之濕。

大生地　川連（鹽水炒）　牡蠣　黃耆　茅朮　麥冬　赤苓　黃柏（鹽水炒）　蛤粉　升麻

豬肚丸，每朝三錢，開水送。

龐　胃熱移膽，善食而瘦，謂之食㑊。大便常堅結而不通者，胃移熱於大腸也。膽移熱於心，故又心跳，頭昏。今擬清胃涼膽為主，安神潤腸佐之。

鮮石斛　淡芩　郁李仁　火麻仁　枳殼　棗仁　栝蔞皮　龍膽草　茯神　豬膽汁

另更衣丸一錢，淡鹽花湯送下。

此病服此方五、六劑後，用滋陰如二地、二冬、沙洋參等煎膠，常服可愈。

淵按：此似消非消之證。膽腑鬱熱移胃，傳所不勝，故用苦寒直瀉膽火。

方　脾陰虛而善飢；腎陰虛而溲數。肝氣不舒，則腹中耕痛；胃氣不降，則脘中痞窒。此二有餘二不足也。然有餘不可瀉，不足則宜補；腎充則肝自平，脾升則胃自降耳。

黨參　懷山藥　五味子　茯神　麥冬　冬朮　大熟地　枸杞子　陳皮　紅棗

仁淵曰：三消為火證，人盡知之。
而古人治火之方，如人參白虎、竹葉石膏、門冬飲子，玉女煎、大補陰等法，多有不應者，其火固非實火，亦非尋常虛火可比。愚意謂肺腎真陰耗損，肝腎龍相之火浮越無制，以故尋常瀉火清火之藥，不能治其燔灼。多飲而不能潤其煩渴，多食而不能充其肌膚者，固為邪火不殺穀，實由肺金治節無權，脾土雖轉輸運化，肺不能灑陳散精，以充灌六腑五臟，營衛失滋生之本，致愈食愈瘦，並不能通調水道，膀胱氣化失其常度，小便如膏如油，致愈飲愈渴。夫肺為相傅，主一身治節。飲食轉運，雖賴脾胃，而宣灑通調，則在相傅。今飲不支渴者，乃氣不化津以蒸溉上焦也；飢不充腸者，乃氣不化液以周灌臟腑百骸也。
金病而水絕其源，火益熾而消益甚。夫腎為水臟，為陰陽之窟宅而藏五液。五液既損於前，母氣復傷於後，一傷再傷，而病獨重焉。是以仲聖腎氣丸最有深意焉。《金匱》云：飲水一斗，小便亦一斗，腎氣丸主之。不治其肺燥而治其腎燥，不獨治其腎之陰，並治其腎之陽。蓋腎之陰不化，由腎之陽不騰。熟地、丹皮滋腎之陰，而佐以附、桂蒸腎之陽，使腎陰充而腎陽升，中焦上焦均得其蒸化之力，所謂云騰致雨，品物流行，治腎即所以治肺也。若夫上中下之分，在肺脾所傷之淺深多少。肺傷重則多上消，脾傷重則多中消，而下消則無乎不在，蓋三消以腎為主也。


<h2>痰飲門</h2>
吳　飲停中脘，脘腹鳴響，攻撐作痛。大便堅結如慄，但能噯氣、不能矢氣，是胃失下行，而氣但上逆也。和胃降逆、逐水蠲飲治之。

半夏　淡乾薑　陳皮　茯苓　澤瀉　白芍　旋覆花　代赭石　甘遂（去心麵包煨）　川椒（炒出汗）　焦六曲

潘　肛有漏瘍，陰津先損於下。
兼以嗜酒，濕熱又盛於中。繼因勞碌感寒，寒入肺經，與胸中素盛之痰濕相合，咳嗽，嘔吐清水，而成痰飲為患。仍飲燒酒祛寒，宜其血溢矣。況內熱脈數，陰津亦虧。欲蠲痰飲，恐溫則劫其陰；欲除內熱，恐清則加其咳。宜和胃降氣。

生苡仁　紫菀　白扁豆　茯苓　款冬花　川貝母　鬱金　杏仁　蛤殼　十大功勞

又　陰虛痰飲，逢暑既不可溫，又不可清。舌苔黏膩，當和中化痰，兼以攝納腎氣。

二陳湯加杏仁。腎氣丸一錢，都氣丸二錢，相和，開水下。

淵按，暑天何嘗不可用溫？惟痰飲見吐血，以為陰虛，不敢溫耳。其實血從燒酒傷胃而來，尚非真正陰虛。

又　咳嘔清水，痰飲之病。脈細數，內熱，陰虛之候。治痰飲宜溫，治陰虛宜滋，藥適相背。肝腎為子母，不妨補母以益子；而胃土又為肺金之母，又當和胃以化痰。擬滋燥兼行，仿東垣法而不礙。

大熟地　冬朮　阿膠　五味子　淡乾薑　澤瀉　茯苓　半夏　腎氣丸

某　痰飲咳嗽，脾胃兩虧。
柯氏云：脾腎為生痰之源，肺胃為貯痰之器。近增氣急，不得右臥，右臥則咳劇，肺亦傷矣。素患肛門漏瘍，邇來糞後有血，脾腎虧矣。幸胃納尚可，議從肺脾腎三經合治。然年近六旬，愛養為要，否則慮延損症。

熟地（砂仁末拌炒）　半夏　陳皮　五味子　川貝母　阿膠（蒲黃拌炒）　炮薑炭　冬朮　歸身炭　款冬花

此金水六君煎合黑地黃丸，加阿膠、款冬、川貝三味，補金水土三虛，上能化痰，下能止血。雖有炮姜，勿嫌溫燥，有五味以攝之。

周　飢飽勞碌則傷胃，寒痰凝聚，氣血稽留，阻於胃絡，而胃脘脹痛，嘔吐黏痰，殆無虛日。倘不加謹，恐成脹滿。

異功散去甘草，加炮薑、熟附子、良薑、蔻仁。

又　溫胃化痰，從理中、二陳、平胃三方化裁。

六君子合附子理中，加川樸。

又　寒積中焦，胃陽不布，痰飲竊踞。為脹為痛，為吐為噦。法當溫運中陽。但病根日久，必耐服藥乃效。

六君子合附子理中去草，加川椒、白蔻仁。

又　中虛非補不運，寒飲非溫不化。益火生土，通陽蠲飲，苓桂朮甘湯主之。附子理中湯亦主之。

苓桂朮甘湯合附子理中去草，加半夏、陳皮、蔻仁。

又　病有常經，方有定法。藥已見效，無事更張。袁詩云：莫嫌海角天涯遠，但肯揚鞭有到時。

附子理中合二陳湯，加老生薑，老桂木。

淵按：倜儻風流，足徵讀書功夫。

徐　痰飲伏於胸中，遇寒則咳而喘，心嘈氣塞，頭眩腰痠。年逾五旬，天癸當去而不去，是氣虛不能攝血也。夫氣本屬陽，陽氣日衰，痰飲日盛。法當通陽氣以祛水飲之寒。仲景云：病痰飲者，當以溫藥和之，是也。

二陳合苓桂術甘，加款冬、杏仁、蛤殼、沉香。朝服都氣丸二錢，腎氣丸一錢，開水送下。

秦　痰飲咳喘，脘中脹滿，時或微痛。雖肺胃腎三經同病，而法當責重於脾。蓋脾得運而氣化，則痰飲有行動之機也。

半夏　陳皮　澤瀉　茯苓　杏仁　川樸　補故紙　乾薑（五味子同研）　胡桃肉

淵按：痰飲病輕則治肺脾，重則治腎。數方皆治飲正軌。

又　痰飲停於心下，上則喘咳，下則脘脹。多由清陽失曠，痰濁內阻。轉胸中之陽以安肺，運脾中之陽以和胃，咳喘與脹滿當松。

栝蔞皮　茯苓　陳皮　薤白頭　川樸　半夏（薑汁炒）　乾薑　澤瀉　枳實（麩炒）

胡　痰飲久留於肺胃，或咳，或喘，或脹滿，皆痰氣之為病也。化胃中之痰宜苓、半，化肺中之痰宜橘、貝，從此擴充以立方。

茯苓　橘紅　桂枝　紫菀　白朮　半夏　川貝　炙甘草　杏仁　蛤殼

顧　閱病原，知由痰飲久留，肺脾腎三臟交傷，下則腎虛不能納氣，中則脾虛不能運氣，上則肺傷不能降氣。由是咳喘不得臥，肢腫腹膨，神氣疲憊，虛亦甚矣。治上無益，當治中下。

大熟地（海浮石拌炒）　五味子（炒）　補故紙（鹽水炒）　牛膝（鹽水炒）　蛤殼（打）　沙苑子（鹽水炒）　紫石英（煅）　懷山藥（炒）　麥冬（元米炒）　茯苓

黑錫丹，每朝服三錢，淡鹽湯送下。

淵按：治下固是，然五味無干薑、熟地，牛膝無肉桂，肺腎之氣仍不能納降。賴有黑錫丹主持，可以取效。

秦　懸飲踞於脅下，疼痛，嘔吐清水。用仲景法。

芫花　甘遂　大戟　吳茱萸　白芥子（各二錢）

將河水兩大碗，入上藥五味，煎至濃汁一碗，去渣，然後入大棗五十枚，煮爛，俟干。每朝食大棗五枚。

淵按：此五飲之一，乃實證也。用之得當，其效如神。

趙　寒入肺底，咳喘而嘔，水飲停於心下也。腰脅痛而經停，肝腎已虛。擬開上、溫中、補下。

麻黃　細辛　淡乾薑　五味子　茯苓　陳皮　杏仁　炙甘草　大熟地（海浮石拌）　半夏　沉香　枇杷葉

又　痰飲咳嘔清水，而致停經發熱，帶下淋漓，營陰虛而肝腎虧矣。脘中脹滿，大便偶利則脹覺鬆，仍是飲邪見症。夫痰飲宜溫宜化，而陰虛宜補宜清。所慮熱久停經，恐成乾血勞損。

半夏　陳皮　茯苓（細辛拌炒）　生地（薑汁炒）　乾薑（五味子同炒）　沙苑子　白芍　當歸　川芎　款冬花

淵按：經停發熱，未必即屬虛證；惟帶下過多，營液虛矣。脘脹便通則松，乃肺脾氣分不化也。

尤　痰飲咳嗽，朝晨必吐清水。本擬溫藥以化之，但時當酷暑，兼有臂痛，且以和胃化痰。

半夏　陳皮　茯苓　款冬花　蘇子　杏仁　萊菔子　白芥子

指迷茯苓丸。每朝服三錢，開水送下。

許　寒咳交冬則發，兼以頸項強急不舒。

大熟地（二兩，麻黃二錢煎汁浸一宿，炒鬆）　川貝（一兩）　黨參（一兩，元米炒）　陳皮（一兩）　茯苓（一兩，細辛二錢，煎汁浸一宿，曬烘）　款冬花（一兩）　制首烏（一兩）　苡仁（一兩）　五味子（五錢，乾薑二錢同炒）　杏仁霜（六錢）　歸身（一兩，酒炒）　胡桃肉（一兩）

上藥共為細末，煉蜜丸，每朝三錢，開水送下。

王　脈弦遲，臍以上連胃脘脹痛，此有寒飲。《脈經》云：遲則為寒。仲景云：口不渴而脈雙弦者，飲也。

香砂六君湯去草，加炮薑、神麯、乾薑。

又　當臍腹痛，痛則氣塞胸中，氣噯不得語，脈弦大而遲。此胃中陽氣不足，而有寒飲也。當以溫藥通之。

照前方去神麯，加香附、川熟附。

呂　陰虛挾痰飲為病。痰飲內留，故咳嗽背寒，心胸著冷則痛。陰虛，故內熱也。金水六君煎加減治之。

大熟地　半夏　陳皮　沉香　蛤殼　款冬花　蘇子　杏仁　沙參　茯苓

顧　頭眩心悸，脈沉弦者，飲也。病發則嘔吐酸水，滿背氣攻作痛，得噯則痛松，此濁陰之氣上攻陽位。當以溫藥和之。

熟附子　桂木　半夏　陳皮　冬朮　川椒　茯苓　沉香

強　中氣不足，濕化為痰，氣逆不降，喘息不安，夜重於晝。脈象弦滑，滑主痰飲，痰飲屬陰，故病甚於夜也。擬降氣化痰，兼扶中氣。

半夏　蘇子　陳皮　茯苓　前胡　旋覆花　神麯　竹茹　雪羹　枇杷葉

蓋　夫邪之所湊，其氣必虛，留而不去，其病則實。留飲久踞不去，亦由中氣之虛。欲逐其飲，先補其中。丹溪云：補完胃氣而後下之為當。茲議先補中氣一法。

六君子湯去甘草，加乾薑。

又　甘遂半夏湯，用甘遂五分。

又　照前方用甘遂七分。

又　照前方用甘遂一錢。

雖大便仍未瀉，而腹中已覺甚安，即停。藥三日。

某　春脈當弦而反微，是肝虛也。肝虛魂不藏，夜不得寐，晝日當寤而反寐，是胃虛也。胃為兩陽合明之腑，胃虛則陽氣失明，故晝日反寐。補肝之虛以藏魂，益胃之虛以補氣。

生熟棗仁　茯神　新會白　黨參　半夏　生熟穀芽　秫米　白芍　炙甘草

淵按：此等方案在古人亦不可多得。

某　水飲去後，中氣大虛，胃液枯涸，難為力矣。夫中氣大虧，非建中不可，而胃陰枯涸，非養胃陰又不可，然則黃耆建中但補中氣而不能養其胃陰，仍非計之善也。今擬十全大補陰陽氣血雙調，加入麥、夏、蓯、附，即十四味建中法，並建其脾中腎中之陰陽，或者其有濟乎！

人參鬚　黃耆　大熟地（附子三分，煎汁炒）　川芎　茯苓　半夏　白芍（肉桂一分，煎汁炒）　蓯蓉　炙甘草　麥冬　冬朮（土炒）　歸身　金橘餅

又　肝虛無直補之法，補腎即所以補肝；中虛有兼補之方，補火而更能生土。前投十四味建中，兩建其脾中腎中之陰陽。證既大虛，藥宜加峻。虛能受補，便是生機。

人參鬚　黨參　黃耆　炙甘草　大熟地（附子一分拌炒）　肉桂　麥冬　歸身　冬朮　枸杞子　半夏　茯苓　棗仁　山萸肉（酒炒）　蓯蓉

單　痰飲久留，咳喘不已。痰多黏膩，脾腎兩虧。脾虛則痰不化而食減，腎虛則陽氣衰而水泛，以致腹滿足腫面浮，病成溢飲。《金匱》云：病溢飲者，當發其汗，小青龍湯主之。然脈細陽衰，便難液涸，腎氣久虛，何堪更投發泄耗陰傷陽之劑！擬進附子都氣丸，裁去熟地者，以其痰多痞塞也。

淡蓯蓉　枸杞子（青鹽炒）　茯苓　澤瀉　半夏　五味子　製附子　牛膝炭　胡桃肉

孫　風邪久戀肺中，寒飲停留胃脘。
風能化熱，咳久傷陰。積飲生痰，胃陽失布。肺之子，腎也。胃之妻，脾也。肺傷腎亦虧，胃虛脾亦弱。脾弱故便泄，腎虧故左尺脈弦而大也。咳將一載，雖曾吐血，而時嘔清水，其為寒飲無疑。今從飲門例治。

大熟地（海浮石拌）　麥冬（元米炒）　生苡仁　五味子　陳皮　焦六曲　茯苓　半夏　乾薑　紫石英　細辛　沉香

吳　喘咳多年，近加咳嗆，形消肉瘦，正陰大虧。雖有痰濁，法當補納。

大熟地　黨參　半夏　陳皮　牛膝　款冬花　麥冬　茯苓　紫石英　五味子　胡桃肉

許　痰飲流落心中，心痛徹背，大便乾燥，飲食哽嗌。腸胃液枯，法當溫潤。

淡蓯蓉　麥冬　茯苓　桂木　薤白頭　枸杞子　半夏　陳皮　栝蔞霜　白蔻仁

淵按：積飲久而傷胃，將成噎膈。桂、蔞、薤白治痰飲，亦可治噎膈。蓋二證皆上中焦陽微不化所致。

範　寒痰留於胃，則脘痛而吐清水；入於肺，則咳嗽而多白沫。宜仿小青龍法，辛溫開達上焦。

淡乾薑　茯苓　白芍　細辛　橘紅　桂枝　半夏　五味子　款冬花　杏仁

顧　嗜酒多濕，濕蘊生痰。體質陰虛，煩勞傷氣。去冬咳嗽，須微帶血，行動氣升，至今不愈。診脈虛小，恐加喘急。茲以金水六君煎加味。

大熟地　半夏　陳皮　茯苓　款冬花　杏仁　蛤殼　五味子　麥冬　胡桃肉

另：金水六君丸，每朝服三錢，淡鹽花湯送下。

金　痰飲停胸，清陽失曠，咳嗽眩悸，與苓桂朮甘湯加味。

茯苓　桂枝　白朮　炙甘草　紫石英　五味子　陳皮　半夏　蛤殼　胡桃肉

方　向有心痛嘔吐之病，得食則安，明系中虛而有痰飲伏留於心下也。
上年春季，頭痛寒熱，從此咳嗽喉有痰聲。當時設遇明眼，用小青龍發汗散水，表邪與痰飲悉解，何至淹纏不愈耶！迨至酷暑，邪郁化熱，咳嗽帶臭，肺氣受傷。交白露節，秋金得令，肺氣清肅而後漸愈。至冬陽氣少藏，其咳復作。交春入夏，咳頻不已，病延一載有餘。診脈雙弦，形肉瘦削，口不乾渴，身不發熱，頭眩心悸，肝腎之陰已虛，脾胃之氣亦弱，痰飲戀而未化，自淺及於深矣。昔賢謂外飲治脾肺，內飲治腎。今自外而至於內，從肺脾腎三經立法，前後綰照，以冀各得其所。

款冬花　蘇子　杏仁　川貝　茯苓　陳皮　半夏　乾薑（五味子五粒，同炒）　大熟地（海浮石拌炒）　炙甘草　牛膝（鹽水炒）　蛤殼　馬兜鈴　薑汁　胡桃肉　枇杷葉

淵按：外飲治肺脾，非杏、貝等清潤之藥可治，當求之於《金匱》。想病已棘手，方藥錯雜，有不得不然耳。

費　痰飲伏於胸中，咳嗽喘促。其標在肺，其本在腎。此症本虛未甚，標實有痰，法當兩顧。

大熟地　茯苓　蛤殼　川貝　牛膝　半夏　陳皮　杏仁　桑白皮　枇杷葉

郝　仲景云：風舍於肺，其人則咳。又云：胸中有留飲，背寒冷如掌大。此症是也。

麻黃　桑白皮　象貝　橘紅　黃芩（薑汁炒）　杏仁　半夏　生甘草　茯苓　款冬花

胡　痰飲　咳嗽，飽則安，飢則甚，乃胃虛也。

黃耆　炙甘草　冬朮　陳皮　白芍　玉竹　茯苓　杏仁　桔梗

李　胃有寒侵，肺有寒侵，兩寒相得飲邪停，咳而喘嘔為痰飲。氣亦宜平，痰亦宜平，病痰飲者藥宜溫，仲師方法細詳審。

二陳湯加老桂木、吳茱萸、川椒、苡仁、生薑。

羅　乾咳陰虛痰火盛，丹溪方法主生津。此由脘痛兼痰飲，煙體須當溫化遵。

蓯蓉（養陰溫潤，咸能下降）　枸杞子（甘溫益血）　製半夏（燥濕痰）　茯苓（消金燥濕）　陳皮（鹽水炒，理氣）　水紅花子（飲停腹痛）　白螄螺殼（痰停脘痛）　白蜜（潤燥調服）　薑汁（豁痰沖服）

又　煙體陰虛，兼夾痰飲。乾咳無痰，脘痛微悶。前方咸降，兼以溫潤。咳雖稍緩，痰仍內蘊。唇燥舌膩，原方加味。

蓯蓉　枸杞子　旋覆花　半夏　茯苓　陳皮　白螄螺殼　海參（漂淡去砂）　薑汁（衝入）　地慄汁（衝入）

淵按：海參入煎劑，乃葉氏之作俑也。脘痛胸悶，明系痰飲，體雖陰虛，仍不相宜。

陳　宗臺先生認此症為痰飲，卓識超群，曷勝佩服。
竊思痰飲久踞，中土必受其戕，而臟氣互傷，窮究必歸於腎。腎為五臟之根，土為萬物之本。脾土弱則清陽失曠，而氣化無權；腎水虧則真陽失藏，而源泉消涸。夫以痰飲之病，久臥不起於床，加以寒熱神疲，其為水土俱敗明矣。節屆春分，木旺陽升之候。木旺則土益弱，陽升則水益虧。清明節後百花齊放，將奈之何？為今之計，崇脾上而轉旋清陽，以治其中；補腎水而蟄藏真陽，以治其下。守過清明，若得病情安穩，有減無增，或者其克濟乎！

苓桂術甘合二陳，上午煎服。金匱腎氣丸三錢，暮服。

胡　寒飲伏留於胃脘，清陽失曠於心胸。脘中微痛，腰背牽掣覺酸，時吐清水，與苓桂朮甘湯清胸中之陽氣，理中湯理脾中之陽氣，陽氣復則胃脘之寒飲自化矣。

照二方加陳皮、砂仁、半夏。

又　前方通胸中脾中之陽，此方兼通腎中之陽。陽氣得通，三焦氣機自暢，胃中寒飲自化矣。

照前方加清和丸。

蕭　腹滿，口舌乾燥。
仲景云：腸間必有水氣。渴欲飲水，水入即吐，名曰水逆。食已即吐，名曰格塞。今兼此三者，是寒飲水氣伏留於腸胃也。病已四五年，非一日可去。即宗仲景法彙集而加減之。

防己　赤苓　川椒目　澤瀉　川連　大腹皮　桂木　焦白朮　乾薑　豬苓　半夏　白蔻仁

孫　水停心下則悸，氣鬱胸中則痛，痛甚則痞塞而吐白沫，得食則寬。此中虛夾痰飲為患也。

六君子湯加川樸、乾薑、桂木、沉香。

楊　心胸覺冷，經事數月一來，食入則腹中脹痛，寒痰氣鬱凝滯不通。當以辛溫宣暢，遵熟料五積意。

半夏　桂枝　茯苓　蒼朮　白芍　川芎　川樸　當歸身　丹參　炙甘草　陳皮　枳殼　高良薑

又　苦辛溫通之劑，而能調經散痞，用之而效，益信古人言不妄發，法不虛立，在用者何如耳。

前方去良薑，加茺蔚子、砂仁。

胡　陽微濁聚於胃，寒飲竊踞中宮。脘痛連脅，腹鳴漉漉。法當轉運中陽，以卻寒飲。

旋覆花　乾薑　半夏　茯苓　澤瀉　陳皮　水紅花子　白螄螺殼　生薑

又　脘脅之痛雖除，脾胃之氣大憊。面浮足腫，土衰水泛，脈細少神，慮其腹滿。急宜溫補中陽以消水濕，又當自知節愛為上。

六君子湯去草，加炮薑、熟附子、神麯。另金匱腎氣丸朝暮各服一錢五分。

某　腎中之元陽不足，膽中之火用不宣。
痰飲伏留於心下，故心胸如盆大一塊，常覺板痛，背亦常寒。三四年來每交子後則氣喘，乃陽氣當至而不至，痰飲阻遏，陽微陰勝故也。天明則陽氣張，故喘平。至心悸咳嗽，易於驚恐，屬陰邪竊踞胸中為病。其常若傷風之狀者，衛外之陽亦虛也。圖治之法，當祛寒飲而逐陰邪，斡旋陽氣，如離照當空，陰邪盡掃。用仲景苓桂朮甘湯，先通其胸中之陽氣，再議。

茯苓（細辛一分，煎汁炒）　冬朮（附子二分，炒）　黨參（薑汁炒）　甘草（麻黃一分炒）　桂木　半夏　乾薑（五味子五粒，炒）　補故紙（青鹽炒）　紫石英　陳皮　胡桃肉　白螄螺殼（洗）

賈　病已兩月，先嘔而後咳，多吐清涎，口不渴，心胸痛而痞悶，此痰飲停於心下也。雖微有寒熱，並非外感風邪。當從胸痹痰飲門中求之。

半夏　茯苓　栝蔞皮　橘紅　杏仁　生薑

淵按：仲景治胸痹用蔞皮須同薤白，治痰飲須同桂枝，否則不效。蓋胸脘之陽不化，飲痹皆不去耳。

施　背筋常冷，胸腹有塊，時吐酸水。此寒痰阻於胃而太陽之氣不宣，溫之通之。

蘇梗　桂枝　陳皮　茯苓　半夏　製附子　川椒　老生薑

仁淵曰：《內經》無痰飲證，並無痰字。
痰飲之病，始於仲景，詳於《金匱》。其論痰飲有四，曰痰飲，懸飲，支飲，溢飲。《千金》有五飲丸，治留飲，痰飲，溢飲，流飲，澼飲。明·李時珍即《金匱》四飲加伏飲為五飲。古人以胸胃腸間有水飲內積，即名曰飲。不必盡有咳嗽也。
今人以咳嗽氣逆，倚息不得臥，名之曰痰飲，乃《金匱》之支飲也。其餘或已更名，如脘痛吐酸，即古之懸飲也。飲水不化，不得汗出，身體疼重浮腫，古之溢飲也。去古漸遠，其名遂更。夫五飲之生，總由肺脾陽虛，致水飲入胃不能布化通調，停蓄胃腸之間，遂生種種病情。射肺則咳，凌心則悸，犯肝則脅痛眩冒，入腎則喘逆，侮脾則脹滿痞悶，皆中上陽氣不能布化之過也。
然肺脾之陽雖虛，腎中之陽尚旺，其病猶可支持，故痰飲病有積延歲月而不死者。如此篇亦以咳嗽氣逆為痰飲，然即以咳嗽氣逆而論，其因多端，未必盡屬痰飲也。大抵痰飲咳嗽，其痰多沫，其氣多逆，其脈多弦、多滑，其心多悸蕩，其頭多眩冒，其表畏寒，冬發夏愈，其口不渴，其舌苔多白，此痰飲咳嗽之狀也。治法，《金匱》要言不繁曰：須以溫藥和之。蓋無論何飲，化其中上焦之陽氣為先，而腎氣丸一方，即開後人內飲治腎之門。故後人有外飲治肺脾，內飲治肝腎之說。蓋飲邪久延，窮而傷腎，腎陽虛而腎氣上奔，非溫納補攝不效。後賢之人參蛤蚧，黑錫丹，天真丸等，都從腎氣丸得來，為溫納腎氣之法。若得病之由，或冒冷雨，或臥而受涼，或過飲傷其肺脾，非一端耳。


<h2>痰喘門</h2>
高　寒入肺底，久而化熱，同一痰喘，先後不同矣。初病在肺，久必及腎，虛實不同矣。補腎納氣，清金化痰，是目下治法。

大熟地（海浮石拌）　麥冬　川貝　蛤殼　五味子　牛膝　杏仁　沙參　地骨皮　枇杷葉　雪梨皮

盧　腎司納氣，開竅於二陰。病發每因勞碌之餘，先頻轉矢氣，而後氣升上逆，短促如喘，飲食二便如常。其病在少陰之樞，宜補而納之。

六味地黃合生脈散，加青鉛。

陸　喘哮十二年，三瘧一載。瘧止復來，喘發愈勤。中虛痰飲不化，雖痰中帶血，而不可以作熱治也。擬六君子加杏仁、旋覆、薑桂方法。

六君子湯加杏仁、旋覆花、桂枝（細辛同炒）、乾薑（五味子同打炒）。

淵按：痰中見血，仍用薑、桂，非老手不辨。

馮　年逾七旬，伏暑挾濕，濕能生熱。
病起微寒微熱，咳嗽痰稠，曾經吐血。今血雖止而咳仍然，脈澀而數，舌苔灰白而渴，乃濕熱痰濁戀於肺胃。病將匝月，元氣大傷。脾胃不醒，穀食少進。初起大便堅，今則軟而帶溏矣。病在肺脾胃三經，治在化痰、降氣、和中。

甜杏仁　茯苓　款冬花　蛤殼　沙參　紫菀　川貝母　苡仁　陳皮　雪羹

另：用人參、珠子、血珀、沉香、礞石，研細末，勻和一處，再研極細。分四服，日一服。

又　夫咳嗽痰喘之病，淺則在肺胃，深則屬肝腎。
凡用方之法，由淺而深。按脈察色，知其虛中挾實。實者，痰濁也，故先以化痰、降氣、和中為法。兩劑，咳嗽稍平，惟氣之喘而短者有出多納少之意，則其本虛矣。左脈細微，肝腎之虛大著。雖舌苔黃濁不化，亦當以攝納為要。且額上汗冷，胃泛不納，將有虛脫之慮。

人參（一錢五分）　五味子（八分）　麥冬（錢半，元米炒）　山萸肉（二錢）　澤瀉（一錢）　大熟地（六錢，附子三分煎汁，浸片時，炒成炭）　懷山藥（五錢，炒）　茯苓（二錢）　紫石英（三錢）　懷牛膝（三錢）　紫衣胡桃肉（不去皮，二個）

另：用好肉桂（三分），上沉香（三分，）坎炁二條。

上三味，各研末，和一處，再研細，分作二服。今晚一服，燕窩湯調下。明日再進一服。若得額汗收斂，左脈稍起，猶有生機可理。若不應手，難為力矣。

杜　咳嗽有年，每遇勞碌感寒即發。
並無痰涎，此屬氣喘。據述病起受寒，早用麥冬清滋之藥，遂至邪戀於肺，曾服麻黃開達見效。然病根日久，肺氣日虛。虛而不治，累及子母。今三焦並治，乃肺脾腎三臟兼顧也。

杜蘇子　淡乾薑（五味子合搗）　甜杏仁　橘紅　半夏　款冬花　炙甘草

早服附桂八味丸一錢，金水六君丸三錢，開水送。

又　久咳，肺脾腎交虛，前用溫納相安。今交夏令，腎氣丸中桂、附嫌剛，改用都氣丸可也。

都氣丸三錢，朝服。金水六君丸三錢，晚服。俱鹽湯下。

又　肺為貯痰之器，腎為納氣之根。
腎虛不納，則氣逆而生喘；肺虛失降，則痰貯而作喘。前方辛通肺氣。補攝腎氣，服下稍安，而病莫能除。良以多年宿恙，根深蒂固。然按方書內飲治腎，外飲治肺，不越開上填下之意。

法半夏　茯苓　橘紅　杏仁霜　款冬花　乾薑　白芍　五味子　炙甘草

上藥為末，用麻黃三錢，白果肉三十粒，枇杷葉二十片，煎濃汁，泛丸。每服一錢，朝晚並進，與都氣丸同。

王　高年烘火，誤燒被絮，遭驚受寒，煙燻入肺，陡然喘逆，痰嘶，神糊，面浮。防其厥脫。

旋覆花　前胡　杏仁　川貝　代赭石　茯神　蘇子　沉香　桑白皮　款冬花　竹油（沖）　薑汁（沖）

淵按：此火邪傷肺而喘也。與尋常痰喘不同，故不用溫納。

徐　喘哮氣急，原由寒入肺俞，痰凝胃絡而起。
久發不已，肺虛必及於腎，胃虛必累於脾。脾為生痰之源，肺為貯痰之器。痰戀不化，氣機阻滯，一觸風寒，喘即舉發。治之之法，在上治肺胃，在下治脾腎，發時治上，平時治下，此一定章程。若欲除根，必須頻年累月，服藥不斷，倘一暴十寒，終無濟於事也。此非虛語，慎勿草草。

發時服方：

款冬花　桑皮　紫菀　蘇子　沉香　茯苓　杏仁　橘紅　半夏　淡芩

平時服方：

熟地　五味子　陳皮　苡仁　胡桃肉　紫石英（煅）　半夏　蛤殼　杜仲　茯苓

又　喘哮頻發，脈形細數，身常惡寒。
下焦陰虛，中焦痰盛，上焦肺弱。肺弱故畏寒，陰虛故脈數。喘之頻發，痰之盛也。有所感觸，則病發焉。病有三層，治有三法。層層護衛，法法兼到。終年常服，庶幾見效，否恐無益也。

發時服方：

桂枝（生曬乾）　款冬花（蜜炙）　橘紅（鹽水炒）　杏仁霜　萊菔子　桑皮（蜜炙）

共研末，用枇杷葉十片，去毛，煎湯，再用竹油半茶杯，薑汁一酒杯，相和一處，將上藥末泛丸。發喘時，每至臥時服此丸二錢，苡仁、橘紅湯送下。

平時服方：

大熟地（砂仁拌）　丹皮（鹽水炒）　茯苓　牛膝（鹽水炒）　澤瀉（鹽水炒）　肉桂　山萸肉（酒炒）　懷山藥（炒）　五味子（鹽水炒）　磁石

上藥為末，用煉白蜜搗和，捻作小丸，丸須光亮。俟（半乾），再用製半夏（三兩），陳皮（二兩），炙甘草（一兩），研極細末，泛為衣。每朝服（二錢）。發時亦可服。

葉　喘之標在肺，喘之本在腎。脈遲者，寒也。舌白者，痰也。以金水六君煎加味。

大熟地（蛤粉炒）　半夏　陳皮　茯苓　杜仲　款冬花　桂枝　紫菀　杏仁　五味子　胡桃肉

又　喘發已平，咳嗽不止，吐出濃痰，今宜降氣化痰。

蘇子　旋覆花　當歸　款冬花　桑白皮　橘紅　半夏　茯苓　杏仁

金　痰氣聲嘶，面仰項折，久而不已，防有雞胸、龜背之變。蓋肺氣上而不下，痰涎升而不降，上盛則下虛，故病象若此。宜清肺以降逆，化痰而理氣。

生石膏　紫石英　半夏　茯苓　橘紅　石決明　川貝母　蛤殼　紫菀　杏仁　竹油　薑汁

另：不蛀皂莢三枚，去皮弦子，煎濃湯一飯碗，用大棗三十枚，將湯煮爛，曬乾，將汁再浸，再曬乾。每日食棗五六枚。

某　汗出不休，氣短而喘，是氣血陰陽並弱也。足常冷為陽虛，手心熱為陰虛。營不安則汗出，氣不納則喘乏。法當兼顧。

大熟地（附子三分，拌炒）　黃耆（防風一錢，拌炒）　歸身　白芍　五味子　紫石英　茯苓　黨參　冬朮　浮麥　紅棗

淵按：此勞損虛喘也。金受火刑，經所謂耐冬不耐夏。夏令見之，都屬不治。黃耆為汗多而設，若喘而無汗，即不相宜。

又　汗出減半，氣尚短喘。今當大劑滋陰，再參重以鎮怯。

人參固本丸　龜膠　磁石　紫石英　白芍　五味子　胡桃肉

又　周身之汗已收，頭汗之多未斂。
氣喘較前覺重，交午愈甚。掌心覺熱，脈形細數，飲食減少。陰津大虧，肺氣傷戕。茲當炎暑，水衰火旺，金受其灼。咳嗽痰黃，漸延損症。擬清金麗水，冀其應手為妙。

沙參　麥冬　大生地　龜板　川貝母　五味子　知母　西洋參　川黃柏

仁淵曰：痰喘之因不一，須分虛實兩途。
實者因風寒痰火，大都病在肺胃，從外感而來，或寒熱無汗，或不熱有汗，咳嗽痰濃，便溺短赤，舌苔厚，脈數浮滑不空，乃風溫痰熱壅於肺胃不得降化也。宜宣通肺絡，清降胃氣。有汗葶、杏、橘、貝、芩、翹、石膏等劑，無汗麻杏甘石、桑、貝、橘、桔之類。若形寒表熱不揚，咳窒不爽，脈浮而緊，乃風寒閉其肺絡，元府不宣，肺氣不利，不得肅降也。宜麻、杏、蘇、桔或防風通聖等開其腠理。虛者乃平素肺腎內虛，肅降攝納無權，脾胃氣弱，不克化飲食精微，即痰飲之類。
痰留肺系胃絡，一觸外邪，肺胃即失順降，腎氣即為奔逆，喉間嗘吼有聲，倚幾布息，甚至自汗淋漓，無表熱外感見證，脈浮滑空豁，或形瘦浮腫，種種虛象，宜溫納鎮攝。又有半虛半實之證，如素有痰飲，感寒遇勞即發，咳嗽痰沫，喘逆倚息。仿痰飲例治之，若久病全屬虛證。更有無痰而喘，火迫而喘，糖哮鹽哮而喘，俱傷其肺氣使然。當求其因。古人謂實喘治肺，虛喘治腎，確有見地，然不可執一。
實喘治肺，須兼治胃；虛喘治腎，宜兼治肺。如腎氣丸、黑錫丹治腎，人參蛤蚧湯治肺，人參胡桃湯肺腎兼治也。大抵痰多，脈空弦者，以腎為主。痰少，脈虛不甚大者，以肺為主。痰稀多沫者，宜溫納，痰少色黃厚者，宜平降。一則腎陽虛，一則腎陰虛而肺有火也。夫熟地最能消虛痰，以其能填補腎氣而化無形之痰也。勿嫌膩膈而畏之。


<h2>卷之四</h2>

<h2>咳嗽門</h2>
卜　心咳之狀，咳則心痛，喉中介介如梗狀，甚則咽腫喉痹。蓋因風溫襲肺，引動心包之火上逆，故治法仍宜宣散肺經風邪，參入寧心緩火之品。仲景方法，略示其端，但語焉而未詳，後人未細審耳。

前胡　杏仁　象貝　桔梗　射干　遠志（甘草湯制）　麥冬　沙參

小麥一兩煎湯代水。（微妙在此一味。）

淵按：非深入仲景堂奧不能道。用宣散肺金風溫之方，加小麥一兩，清心熱，即補心虛，何等靈敏。

胡　咳嗽嘔吐，痰濃頭痛，風熱上蘊，肺胃失降。

前胡　杏仁　蘇子　橘紅　款冬花　桑白皮　防風　桑葉　冬瓜子

丁　形寒飲冷則傷肺，兩寒相感，中外皆傷，故氣逆而為咳嗽。自秋冬歷春夏，每每夜甚，氣升不得臥。近來吐血數口，是伏寒化熱，而陽絡受傷矣。祛其伏寒，退其伏熱，必兼降氣化痰。

紫菀　杏仁　款冬花　橘紅　川貝　茯苓　桂枝　淡黃芩　桔梗　半夏　桑白皮　枇杷葉

胡　肺有風邪則咳，胃有濕痰則滿。腎虛則腰痛，肝虛則目花。既不可徒散，亦未可徒補，擬兩顧法。

蘇子降氣湯去桂枝，加茯苓、玉竹、穭豆衣、桑葉、胡桃肉、枇杷葉。

某　素有寒嗽，時發時止。上年歲底發時，寒熱六七日方止。至春初，喉痛三日，聲音遂啞，而咳嗽作。總因風溫襲於肺部。宜宣邪降氣，冀免喘急。

旋覆花　荊芥　杏仁　款冬花　前胡　蘇子　枳殼　川貝　川芎　桔梗　蛤殼　枇杷葉

許　寒嗽交冬則發，兼患頸項強急。

大熟地（六錢，麻黃一錢煎汁浸，炒鬆）　茯苓（三錢，細辛五分煎汁浸，炒）　胡桃肉（四錢）　五味子（八分，淡姜一錢同炒）　陳皮（二錢，鹽水炒）　半夏（錢半，炒）　川貝（三錢）　款冬花（三錢）　苡仁（四錢）　杏仁霜（三錢）　歸身（三錢，酒炒）　黨參（三錢，元米炒）

上藥為末，煉蜜為丸。每晨開水送下三錢。

淵按：久嗽宜此方。若頸項強急，未免有外風襲三陽經也，何不以湯劑兼治之。

僧　咳嗽七八年，咳甚必汗出。近半年以來痰中見血兩次，肺氣腎陰虧損矣。慮加內熱，延成勞怯。

大熟地　歸身　蛤殼　北沙參　麥冬　川貝　甜杏仁　蘇子　桑白皮　炙甘草　枇杷葉

又　久嗽肺腎交虛，猶幸胃氣尚旺。法以金水同治，冀精氣漸生。

大熟地　歸身　炙甘草　潞黨參　桂枝　款冬花　炮姜　麥冬　半夏　阿膠　蛤殼

此方炙甘草合麥門冬湯。病由寒伏肺底，致成咳嗽，日久傷及精氣，故於滋補中兼化痰。

又　久嗽汗出，諸藥不效。用寧肺散。

粟殼（一兩六錢，醋炒）　炙烏梅肉（四錢）

共研末，每服三錢，下午開水調服。朝服金水六君子丸四錢，開水送下。

張　十年前三瘧之後，盜汗常出，陰津大傷。去秋咳嗽氣升，痰中帶血。至今行動氣喘，內熱多汗，食少無力，脈虛細數，勞損根深。

四君子湯加五味子、熟地、焦六曲、粟殼、紫石英、熟附子、黃耆、白芍、麥冬。

又　肺主出氣，腎主納氣。腎虛不能納氣，氣反上逆而喘。痰飲留中，加以汗出陽虛，咳血陰虛，內熱食少，肺腎虛勞之候。

四君子湯加麥冬、紫石英、熟附子、丹皮、大熟地、半夏、白芍、沉香、五味子、粟殼、烏梅。

淵按：奪血毋汗，奪汗毋血。血，陰也；汗，亦陰也。何以言陰虛陽虛？蓋汗出為陽氣失衛，咳血為陰火所迫，故有陰陽之分。

又　盜汗氣喘，咳嗽脈細。精氣兩虛，舍補攝肺腎之外，更將何法以治！景岳云：大虛之症即微補尚難見效，而況於不補乎？

前方加歸身、牡蠣、龍骨、黃耆。

姚　咳嗽將及一年，陰陽之氣各造其偏。陽虛則外寒，陰虛生內熱。夏令濕熱用事，邇日寒暄不調，脾胃傷戕，恐致成勞，毋忽！

沙參　茯苓　五味子　麥冬　黃耆　川貝　苡仁　沙苑子　玉竹　枇杷葉

又　脈數未退，陰虛未復。咳嗽不止，肺氣日虛。夏暑將臨，病尚未穩，仍宜小心安養為要。

大生地　生洋參　麥冬　川貝　玉竹　五味子　黃耆　沙參　茯苓　枇杷露

唐　七旬有六之年，面色紅潤，脈形堅搏，外似有餘，裡實不足。
屢患咳嗽，嬌臟暗傷。本月初旬微感風溫，咳嗽又作。舌苔薄白，底有裂紋，飲食略減。風溫久戀，劫胃津，灼肺陰。不可再投辛散，當以甘潤生津。

花粉　沙參　玉竹　麥冬　苡仁　杏仁　川貝　桑葉

李　咳嗽喉癢，痰或稀或濃，濃則腥臭。脈象右弦而滑，左弦小數。肝經有鬱勃之熱，肺家有膠黏之痰。此痰為火鬱而臭，並非肺癰可比。當以平肝開鬱，參清金化痰。

沙參　橘紅　蘇子　杏仁　石決明　川貝　茯苓　丹皮　蛤殼　枇杷葉　陳海蜇（漂淡）　地慄

許　咳嗽面白為金傷，脈數而洪屬虛火，是脈克色而火勝金也。夏至一陰生，正屬火令，為剝極則復之際。倘若剝而不復，頗有火灼金銷之慮。

黨參　黃耆　炙甘草　茯苓　懷山藥　麥冬　沙參　五味子　紫菀　陳皮

此生脈散合六君子湯加紫菀。夫四君去朮加黃耆、山藥、陳皮，亦名六君，在《醫方集解》中。

王　暑風從背俞而內薄於肺，濕熱從胃脈而上注於肺，外內合邪，其氣並於胸中，氣不得通，因而上逆，氣升作咳。舌苔薄白，口膩不渴，治屬飲家。

半夏　陳皮　枳殼　馬兜鈴　杏仁　射干　通草　冬瓜子　枇杷葉

淵按：宜佐開泄暑風之藥一二味，如香薷、蘇梗之類。

闕　體弱素虧，頻年屢患咳嗽。
今春產後悲傷，咳嗽復作，背寒內熱，氣逆痰多，脈虛數，大便溏。延今百日，病成蓐勞。按產後血舍空虛，八脈之氣先傷於下，加以悲哀傷肺，咳嗽震動，衝脈之氣上逆。經云：衝脈為病，逆氣裡急。陽維為病苦寒熱。頻進疏風清熱，脾胃再傷，以致腹痛便溏，食減無味，斯皆見咳治咳之弊。越人謂上損及脾，下損過胃，俱屬難治。姑擬通補奇經，鎮攝衝脈，復入扶脾理肺。未能免俗，聊復爾爾。

大熟地（砂仁炒炭）　當歸（小茴三分拌炒）　紫石英　白芍（桂枝三分拌炒）　白茯苓　川貝　牛膝（鹽水炒）

張　稚齡形瘦色黃，痰多食少，晝日微咳，夜寐則喉中嗘吼有聲。病已半載，性畏服藥。此脾虛濕熱蒸痰阻肺也。商用藥棗法。

人參　炙甘草　冬朮　茯苓　制川樸　蒼朮　宋半夏　陳皮　川貝　榧子

上藥各研末，和一處。
用好大棗一百枚，去核，將藥末納入棗中，以線紮好。每棗一枚大約納藥二分為準。再用甜葶藶一兩，河水兩大碗，用棗煮，候棗軟熟，不可太爛，取出，曬乾。候飢時，將棗細嚼一枚。一日可用五、六枚。余棗湯去葶藶，將湯煎濃至一茶杯，分三次先溫服。

此平胃、六君子湯加川貝、榧子也。製法極好。治脾虛濕熱蒸痰阻肺，喉中痰多者，從葛可久白鳳膏化出，頗有巧意。服之遂愈。

淵按：心思巧妙，觸發後學不少。

畢　勞心苦志，耗損營陰。
陰虛生內熱，熱勝則風動，由是心悸少寐，頭眩咳嗽，晡熱朝涼，種種病情，相因而至。前議甘涼生津，微苦泄熱，服後熱減咳稀，原得小效。而或謂外感，改投辛散，雜入消導苦寒，以致咳頻汗多。猶云邪未盡達，再欲發汗。大言不慚，豈非癡人說夢耶！余今仍用甘涼，竊恐見此方者，又訾議於後也。呵呵！

沙參　玉竹　麥冬　地骨皮　茯苓　川貝　穭豆衣　茯神　鐘乳石　雪梨肉　紅棗

奚　風邪襲肺，肺氣失宣。
一月以來咳嗽，上引頭痛，乃振動肝膽之陽也。幸胃旺能食，邪未延及於中。第久戀於肺者，勢必漸化為熱。乃咳而喉痛、音啞，肺陰為熱耗矣。宣風散熱，潤肺化痰，是其治法。然非數劑所能治。蓋風入肺系，祛之亦不易也。

牛蒡子　馬兜鈴　川貝　桔梗　杏仁　生甘草　海浮石　蛤殼　阿膠　桑葉　枇杷葉

另：蛤粉一兩，青黛二錢，蟬蛻七分，共三味，研為細末。分七服，藥汁調下，每日一服。

肺陰已傷，引動肝陽，咳作頭痛，青蛤散頗合。皂莢子不可用，恐劫液也。

戴　五臟皆有咳，總不離乎肺。
肺為嬌臟，不耐邪侵，感寒則咳，受熱則咳，初起微有寒熱，必夾表邪。邪戀肺虛，脈形空大。前方降氣化痰，保肺滌飲，俱無少效。據云得汗則身體輕快，想由肺氣雖虛，留邪未盡。補虛而兼化邪，亦一法也。用錢氏法。

牛蒡子（元米炒）　馬兜鈴　杏仁　阿膠（蛤粉炒）　蘇子　桑白皮　款冬花　炙甘草　茯苓　桑葉　枇杷葉

沈　脈虛軟而似數，內傷虛弱奚疑！夫邪之所湊，其氣必虛。虛處受邪，其病則實。咳嗽雖由外感，而實則因於氣虛。以為風寒固不可，以為虛損未必可。玉竹飲子主之。

玉竹　杏仁　蘇子　桑白皮　款冬花　旋覆花　沙參（元米炒）　象貝　橘紅　枇杷葉

岑　煩勞疲極則傷肝，肝傷則氣逆而上迫，為脅痛，為咳嗽。秦氏所謂先脅痛而後咳者，肝傷肺也。治法不在肺而在於肝。夏令將臨，恐有失血之虞。

旋覆花　桃仁炭　杏仁　川貝　蘇子　冬瓜子　黑山梔　丹皮　鬱金　苡仁　枇杷露

祝　咳嗽夜重，風寒傷於肺，勞碌傷於腎。腎氣上逆，故重咳於夜也。

前胡　杏仁　象貝　橘紅　半夏　旋覆花　紫菀　茯苓　沉香　沙苑子

淵按：治風寒則可矣，治腎虛則未也。

某　咳嗽白痰味鹹，是腎虛水泛為痰也。小便黃，陰虛內熱。初起雖有風寒，日久亦從熱化，而元氣漸虛矣。今從肺腎圖治。

沙參　玉竹　橘紅　甜杏仁　茯苓　川貝　紫菀　蛤殼　金狗脊　十大功勞

平　病起傷風咳嗽，邪留肺系。久咳傷陰，火起於腎，上衝於心，心中熱癢則咳甚而膚熱，迨火降則熱亦退而稍平。其所以發熱者，由於陰虛也。惟胃納甚少，滋陰之藥不宜過，當以金土水三臟皆調。立夏在前，冀其熱減為妙。

大生地（蛤粉拌搗）　阿膠（米粉拌炒）　懷山藥　炙甘草　川貝　五味子　茯苓　牛蒡子　丹皮（炒焦）　橘紅　紫菀　枇杷葉

仁淵曰：咳嗽一證，最為難治。
外感固不可擅用清滋，即內傷之咳，亦未可擅用冬、地，須察其病因在何臟腑而施治。療久咳必先顧其胃氣，未有胃不順而咳可愈者。經謂：十二經皆有咳，非獨肺也。皮毛者，肺之合也。皮毛先受邪氣，邪氣以從其合也。其寒飲食入胃，則肺寒。
肺寒則內外合邪，因而客之，則為肺咳。此言外感之咳，從感寒飲寒而起，邪由皮毛而內合於肺，或散或溫或涼，從肺主治。其飲熱受熱者，亦可隅反。若內傷之咳，則五臟十二經皆有，斷不可專治其肺。蓋咳在肺，所以致咳不在肺。五臟六腑苟有一氣之逆，觸動肺氣，即能作咳。
醫經旨「聚於胃、關於肺」二語，深得咳嗽要言。夫胃有五竅，如閭里門戶。水穀入胃，渣滓由下脘傳小腸，水液即從旁竅而出，傳布三焦，由中焦蒸化，至上焦為津液，滲下焦為便溺。今臟腑之氣失順，逆擊於肺作咳，胃竅之水飲不能盡化津液，聚於上脘而為痰涎，寒則痰稀，熱則痰濃。前人論脾乃生痰之源，肺為貯痰之器。今讀西國醫書，謂咳痰不從肺出，即從胃脘而來。
證以經文「聚於胃、關於肺」二語，始知前人所論非是。按前賢論咳嗽者甚多，至「聚於胃」三字，從未論及，豈《內經》此言漫無著落耶？今得西醫剖視之書，益見《內經》之精。至何臟何腑之逆，虛實之辨，當詳參脈證。經文於此尤為精細，不難按證用藥。茲集外感內傷為一編，讀者宜細繹之，勿混治也。


<h2>疝氣門</h2>
某　先天不足，腎氣虛寒，膀胱失化，腎囊脹大，疝氣上攻，嘔吐不止。防其發厥。

肉桂　金鈴子　烏藥　巴戟肉　胡蘆巴　半夏　吳茱萸　澤瀉　小茴香　荔枝核

又末藥方：

棉子肉（四兩，炒）　小茴香（二兩，鹽水炒）　糯米（半升，炒黃）

共研末，砂糖調服。

淵按：水盛凌土之象，須崇土御水為主。

曾　嗜酒之人多濕，濕注下焦而成㿗疝，腫脹久而不已，慮其變釀囊癰、濕漏等疾，是屬淹纏。

萆薢　橘核　桃仁　茯苓　焦白朮　海藻（洗清）　昆布（洗清）　澤瀉　延胡索　川黃柏　川楝子（炒打）　通草

附丸方：

金鈴子（一兩，炒打）　萆薢（一兩，炒）　茯苓（一兩，烘）　澤瀉（一兩，炒）　防己（一兩）　焦山梔（一兩）　白朮（八錢，炒）　黑白醜（各二錢，炒）　黃柏（五錢，炒）　川連（三錢，吳萸二錢煎汁，炒）　苡仁（一兩，炒）　茅朮（八錢，米泔水浸）　昆布（一兩，洗淡，炒）　橘核（一兩，炒，打）　海藻（五錢，洗淡，炒）

上藥共研細末，用老絲瓜筋三兩，砂仁三錢，通草三錢，煎湯泛丸。每朝三錢，開水送下。

秦　濕熱素盛，下注小腸厥陰之絡，囊腫，胯筋脹痛，小有寒熱已經匝月。擬泄肝絡，兼通小腸。

金鈴子散加柴胡、青皮、穿山甲、全蠍、龍膽草、枳殼、山楂肉、黑山梔、沉香、吳茱萸、橘核。

又　疝本屬寒，久則化熱。其熱為標，其寒為本。當標本兼治。

金鈴子散加木香、烏藥、吳茱萸、橘核、小茴香、車前子、川黃柏、枸杞子、胡蘆巴。

吳　子和論七疝，都隸於肝。
近因遠行勞倦，奔走傷筋，元氣下陷，其疝益大。蓋筋者，肝之合也。睪丸者，筋之所聚也。大凡治疝不越辛溫苦泄，然勞碌氣陷者，苦泄則氣益陷。今先舉其陷下之氣，稍佐辛溫，是亦標本兼治之法。

補中益氣湯加茯苓、茴香、延胡、全蠍、木香。

又丸方：

黨參　白朮　茯苓　吳茱萸　烏藥　木香　小茴香　當歸　枸杞子　川楝子　淡蓯蓉

上藥研末，用荔枝半斤，去殼煮爛，取肉搗爛，另將核炙脆，研末，連前藥末共搗成丸。朝暮用鹽花湯送下三錢。

周　中氣不足，濕熱下注厥陰之絡，胯凹腎囊之間，每逢勞碌必發疝氣攻痛，兼有寒熱。前用搜絡方法，未獲效驗。今用補中益氣湯加搜絡清裡之藥。

補中益氣湯去黃耆、炙草，加黃柏、茴香、全蠍、吳茱萸、黑山梔、川楝子、橘核、絲瓜絡。

又藥酒方：

枸杞子　沙苑子　茴香　仙茅　川楝子　熟地　菟絲子　吳茱萸　杜仲　巴戟肉　黨參

燒酒十斤浸，夏五冬十日飲，勿醉。

王　肝經久有濕熱，伏於下焦經絡之中。疝氣交春而發，夏甚秋衰，至冬而平。發時每有寒熱，是屬濕火無疑，斷非寒疝可比。去冬迄今患瘧，兼以咳嗽，舌底紅裂而苔黃掯，此瘧邪濕熱傷陰之象。法以養陰化痰、和胃泄肝為治。

制首烏　鱉甲　陳皮　杏仁　桃仁　川楝子　青皮　延胡　川貝　沙參　紅棗　生薑

仁淵曰：古人謂七疝都隸於肝，以少腹前陰皆厥陰經脈部位故也。
濕熱寒邪襲郁厥少而成疝，此言誠是。然余謂病標在肝，病本在脾腎。蓋厥陰風木，寄體在土，滋灌賴水。苟日暄雨潤燥濕得宜，欣欣向榮，何疝之有？惟水寒土濕，木失其榮，藏舍空而經絡虛，始寒濕、熱濕之邪乘虛襲入；邪郁不化，木不條達，愈郁愈橫，於是將軍之性猝發難遏，其氣不得升達，橫塞本位經脈之間而作疝也。所以不涉他部者，他臟尚不虛耳。衝心則死，亦以心陽大虛，寒邪得以直犯君主耳。氣體實而標邪盛者，其治尚易；惟積年累月，邪雖不重，而臟真大虛，一切苦寒辛通之藥，未可徑施，施亦未必效驗，最為難療。若治疝都用辛通溫散入方者，不獨散其寒，亦所以通其氣耳。通則不痛，痛則不通，是之謂乎！


<h2>遺精淋濁門</h2>
嚴　淋濁三年不止，腎虛濕熱不化。陰頭碎癢，筋骨微疼。六味補腎，能化濕熱。耐心久服，莫計效遲。

大生地　懷山藥　茯苓　山萸肉　五味子　麥冬　益智仁　丹皮　澤瀉　湘蓮肉

須　精濁連年不斷，兼有血塊淋漓。肝腎大虛，八脈無以固攝，濕熱混亂不清。舌苔白膩。法當脾腎雙補，固攝下焦。

懷山藥　茯苓　菟絲子　阿膠（赤石脂炒）　血餘炭　五味子　杜仲　沙苑子　金櫻子　蓮鬚　旱蓮草

淵按：肝腎八脈之虛，由濕濁混淆，精血頻下。若不先清濕熱以寧相火，徒事補腎固精，所謂不清其源而欲塞其流，能乎否乎？

顧　遺精無夢為腎虛，咳嗽寒熱乃風邪，腹脹納少兼肝氣。此三者當先何治？曰：咳嗽盜汗出，不宜治肺；肝氣橫，不宜伐肝；然則治其腎乎？

六味丸去澤瀉，加陳皮、白芍、沉香、牡蠣、芡實、湘蓮肉。

又　遺精屬腎，不寐屬心。心火刑金則咳，心陽下陷則遺。陰虛則盜汗，肝虛則結瘕。法當交濟坎離。

大生地　遠志　芡實　茯苓　白芍　黨參　龍齒　棗仁　懷山藥　龜板　六神麯　麥冬　牡蠣　五味子　丹皮　建蓮肉

丁　水竅精竅，異路同門，二竅不並開。
水竅開則濕熱常泄，相火常寧，精竅常閉。若水竅為敗精瘀濁阻塞不通，則濕熱不泄。病已二載，頗服滋補，使濕熱敗濁漫無出路，致下焦濁氣上攻及胃，時時噯氣，腹中不和，二便不爽，失下行為順之理。診脈細肢寒，腎陽與胃陽不布。法宜通陽滲濕，益腎化濁。

補故紙　韭菜子　茯苓　萆薢　小茴香　菟絲子

又　症勢仍然，前方加減。

照前方加桂枝、白芍、龍齒、牡蠣。

又　雜藥亂投，諸病不除，中氣早戕，故腹中不和，大便不暢。至於本病清濁淆混，亦脾虛濕熱所致。

萆薢　益智仁　半夏　陳皮　黨參　黃柏　石菖蒲　烏藥　砂仁

又　九竅不和，腸胃病也。胃以下行為順，腸以傳導為職。腸胃失司，則噯氣，腸鳴，頭眩，大便難，小溲渾濁，肛門溺竅皆癢。

白朮　苦參　茯苓　陳皮　香附　澤瀉　六神麯　桃仁　火麻仁　檳榔　青皮　茵蔯草

又　濕熱濁邪，混入清氣之中，無路可出，外則肌膚生瘰，如粟且癢；上則頭眩；下則溺竅後陰俱癢，精濁時流，大便艱澀。三焦俱受其邪，虛實混淆之病也。疏泄濁邪從下而出，復入交濟坎離，虛實同治。

朝服控涎丹十四粒，陳皮湯送下。暮服磁朱丸三錢，沙苑子湯下。

淵按：借控涎丹以瀉中焦濕熱痰濁，磁朱丸以交濟坎離，可謂善於騰挪。

王　病起膏淋，變為石淋，今又成血淋矣。蓋腎虛精不藏聚，濕熱相火蒸灼，致精化為濁，濁凝成塊；陰傷日久，血亦下注，故見血塊也。填補陰髓以化濕熱，法當滑澀兼施。

大熟地　阿膠　龜板　天冬　血餘炭　芡實　秋石　沙苑子　冬葵子　韭菜子（炒）　湘蓮肉

李　北門之籥得守，則陽氣固；坤土之陽得運，則濕濁化。濕濁化則精旺，陽氣固則精守。所嫌肌肉盡削。夫肌肉，猶城垣也；元氣，猶主宰也。城垣傾頹，主宰困窮，然則非大補元氣不可。

大熟地　西黨參　冬朮　枸杞子　厚杜仲　麥冬　懷山藥　淡蓯蓉　當歸　半夏　陳皮　茯苓　穀芽

蕭　據述病情多系情懷鬱勃，肝腎下虛。小溲頻數澄腳，遍體機關骨節不利，頭面覺麻。此由陰液內虧，風陽繞絡，源泉不足，膀胱不化使然。養陰液以熄風陽，救源泉以通氣化，又須怡情安養，庶幾可瘳。

大生地　二冬　龜板　沙苑子　五味子　川斷　茯神　沙參　覆盆子　家韭子

淵按：既從七情鬱結而來，乃心火不能下交於腎水，致腎關不固，似宜心腎兼治。

張　男子十四發身太早，保真不固，究竟外豐內虧，不時內熱，身倦乏力，恐其延成勞損。培補先天，兼理後天，尤宜自知愛惜為上。

黨參　大熟地　懷山藥　丹皮　茯苓　陳皮　沙苑子　苡仁　杜仲　金狗脊

薛　左尺極細，寸關微而似數，右三部俱弦滑。下有遺精暗疾，肛門癢而出水；上則頭眩耳鳴，舌苔粉白。以脈合症，腎陰下虧，濕熱相火下淫上混，清竅為之蒙閉。法當補腎之陰而清相火，清金和胃，分利膀胱以化濕熱。

萆薢　大生地（蛤粉炒）　知母　澤瀉　龜板　麥冬　黃柏　赤苓　半夏　丹皮　牡蠣　懷山藥

又丸方：

大生地（砂仁、陳酒拌蒸）　冬朮（土炒）　黃連（鹽水炒）　苦參　天麻　懷山藥　丹皮（鹽水炒）　川芎　芡實　龜板（酥炙）　牡蠣（煅）　澤瀉（鹽水炒）　黃柏（鹽水炒）　知母（鹽水炒）　半夏　萆薢（鹽水炒）　赤苓　麥冬（元米炒）

上藥為末，用建蓮粉四兩，神麯四兩，煮糊搗丸。

淵按：此方治腎虛濕熱遺精極妙，然須胃納尚旺者。若穀食式微，連、柏等苦寒宜斟酌。

高　淋濁而兼遺滑，耳聾目花。肝腎大虛，不宜滲利，法當固攝。

沙苑子　懷山藥　補故紙　茯神　家韭子　芡實　龍骨　牡蠣　朝暮服威喜丸三錢。

淵按：純屬虛象，宜加熟地、山茱萸。

蔣　腎藏精，肝藏血，膀胱主疏泄，故前陰一物也，而有二竅。二竅不並開，水竅開則濕熱常泄，相火常寧。若房事過度，則相火旺而精血不藏，混入水竅，為血淋竅痛焉。

大生地　元精石　丹皮　龜板　五味子　川黃柏　血餘炭　沙參　知母　麥冬　茯苓　阿膠

高　脈細固屬陰虛，若下垂尺澤，是相火下淫，故精血下流，小溲便數，溺竅疼痛，大便乾結也。補養腎陰，兼清相火為法。

大生地　龜板　黃柏　大黃（酒炒）　木通　小薊炭　阿膠（蒲黃炒）　焦山梔　甘草梢　知母　茯苓　元明粉　車前子　牛膝

陳　遺精無夢，不特陰虛，陽亦衰矣；乾咳無痰，不特肺虛，胃亦弱矣。補精納氣，溫煦真陽，治其腎也；補土生金，清肅高源，治其肺也。若夫救本之圖，在於息心無妄。無妄二字所該者廣，心君鎮定，自無震撼之虞。

大熟地　黨參　五味子　枸杞子　茯神　菟絲子　龍骨　沙苑子　懷山藥　牡蠣　龜板　丹皮　杜仲　芡實

華　病由喪子憂怒抑鬱，肝火亢甚，小溲淋濁，漸至遺精，一載有餘，日無虛度。
今年新正，左少腹睪丸氣上攻胸，心神狂亂，齦血目青，皆肝火亢盛莫制也。經云：腎主閉藏，肝司疏泄。二臟皆有相火，其繫上屬於心。心為君火，君不制相，相火妄動，雖不交會，亦暗流走泄矣。當制肝之亢，益腎之虛，宗越人東實西虛、瀉南補北例。

川連　焦山梔　延胡索　鮮生地　赤苓　沙參　川楝子　知母　黃柏　龜板　芡實

另當歸龍薈丸一錢，開水送下。

附丸方：

川連（鹽水炒）　苦參　白朮（米泔浸，曬）　牡蠣

共研末，用雄豬肚一枚，將藥末納入肚中，以線紮好，用水酒各半煎爛，將酒藥末共搗，如嫌爛，加建蓮粉拌干作丸。每朝三錢，開水送下。

張　操觚蓮幕，形逸心勞。腎水下虧不能上承於心，心陽內亢而反下趨於腎，即坎離之不交也。不交則諸病生，由是而下為淋濁尿血，宗筋絆痛；上為眩暈咳嗽，心中震躍，診脈左小右大，內傷虛症何疑！今遠道初歸，跋涉勞頓，且擬和平補益，庶無畸重畸輕之病。

馬料豆　甘草梢　茯神　懷山藥　麥冬　建蓮肉　沙參　紅棗　鮮藕　枇杷葉

又　心陰耗損，君不制相，相火妄動，強陽常舉，精濁時流，肛門氣墜，大便溏薄，心中嘈辣，干嗽無痰。右脈空大，兩尺皆虛。法宜補心陰以制相火，益腎氣以固元精。

西洋參　黃柏　五味子　知母　牡蠣　大生地　龜板　麥冬

另補故紙鹽水炒，韭菜子鹽水炒，研末，煉蜜為丸。每服三錢。

淵按：相火旺而腎陰虧極矣。二味為丸，專助腎陽，恐與此證不合。

包　勞碌氣虛，濕熱隨之下陷。淋濁初起覺痛，今而不疼，但覺氣墜，小便頻數，色黃而渾濁不清。仿東垣補脾胃、去濕濁、瀉陰火、升清陽方法。

黃耆（鹽水炒）　柴胡　升麻　沙參　茯苓　芡實　萆薢　黃柏　知母　燈心　食鹽（沖服一捻）

仁淵曰：遺精、淋、濁，古人每連類稱之，其實三者因不同、病不同、治亦不同，未可一概論也。
夫遺精乃精關之病，少年者多起於意淫，或色欲過度；中年者或由用心太過，心火不能下交，致腎精下溜，不夢而泄，甚則不寐亦泄，亦有濕熱阻中，致肝木升陽之氣不能上達，郁陷於至陰之下，蒸煽精關而病。古人以有夢無夢分虛實，未必盡然。大抵從濕熱來者多實，從意淫多欲、用心太過來者多虛。惟同一虛也，須分陰虛陽虛及陰陽兩虛、虛中夾實。今世醫治此多不效者，由未辨明陰陽虛實，一味以補腎固精了事，及病者未能養心寡欲耳。蓋相火妄動致遺精，腎陽不能固攝亦致遺精。
試觀古方，其義自明。若淋症全由膀胱溺竅為患，雖分五證，半由濕熱而來，前人辨之甚詳。即勞淋、虛淋，或從色欲起見，乃敗精阻於溺管，溺管傷損，或淋久膀胱氣虛，致腎亦虛，乃由標及本，由腑及臟，非病起於腎也。至濁證則腎與膀胱臟腑兼病，然臟病多而腑病少。小便短赤，塞而不通者，為膀胱濕熱；小便清通，膿濁時流者，為腎虛精不固。濁色黃厚為虛熱，色白而清為虛寒。
小便清通，但短數，時時欲便，亦屬腎氣虛寒。前人於淋、濁二證，不甚分別，都以為濕熱。余少時執其說而治之，多不驗。今閱歷有年，始知淋屬膀胱溺竅，濁屬腎臟精竅。濁證雖有夾濕熱，兼膀胱病者，總屬臟多腑少，臟主腑賓。俟濕熱清而小便暢，即專益氣固精；若陽氣虛者，佐扶陽升陽。蓋濁徵大都色欲時忍精不泄，精管受傷，致精關不固，腎液與陰精同下，病久則陰傷及陽，陽不攝陰耳。前案兼病俱多，方亦不能一例，讀者神而明之。


<h2>痙厥門</h2>
陳　嘔惡數日，止而發痙，每日必三五次。此肝逆犯胃，聚液成痰，內風陽氣弛張，痰亦從之為患。擬以和胃熄風。

羚羊角　鉤鉤　半夏　陳皮　黑山梔　石決明　池菊花　元參　竹茹

又　痙厥日數發，口噤不能言，而心中了了，病不在心而在肝。夫心為君主，肝為將軍。當其氣火風相煽之際，一如將在外，君命有所不受，則君主雖明，安能遽禁其強暴哉！況胃為心子，胃家之痰與肝家之風相助為虐，舌紅碎痛，一派炎炎之勢莫遏。欲化胃痰，先清肝火。

羚羊角　大生地　犀角　茯苓　生山梔　天竺黃　石決明　元參　鉤鉤　金箔　棗仁（川連炒）　竹油（沖服）　薑汁（沖服）

錢　肝苦急，急食甘以緩之。

生甘草（一斤，研末）　紅棗（一斤）

煮爛，去皮核，與甘草打和為丸。每服三錢，開水送下。

此人並無表證，又不內熱，一月數十痙，服此二料即愈。

仁淵曰：胃虛生痰，肝旺生火，火煽其痰，胃不能御，必至上逆而為嘔吐。
吐極而胃益虛，肝益強，不至風動痙厥不已。夫所謂胃虛者，胃之降氣不順也；肝旺者，肝之鬱熱上升也。氣逆化火，呼之為肝風、肝火、肝氣者，以肝屬巽木，為生風生火之臟，其性急暴，為將軍之官，凡逆升之氣都主於肝故也。治以涼降者，以秋金之氣，逆折其春木之太過也。夫痙厥之證，不止嘔吐一端。若痙厥為木旺賊土，霍亂多有之。
外如溫邪液涸，中風痰阻關竅，小兒痰熱矇蔽。吳鞠通有《痙因質疑》，論《內經》諸痙項強皆屬於濕，謂「濕」字乃「風」字之誤。余謂風不得痰，尚不至痙，《內經》「濕」字當作「痰」字解者甚多。然痰不得風，亦不為痙。大抵風火痰三者相因為患。今時痙厥與瘛瘲不分。夫痙則角弓反張，戛齒吐沫；瘛瘲則筋絡抽掣，四指搐捻。痙乃風火痰交煽，閉其機關，多實證；瘛瘲則液涸血空，經絡失養，多虛證。補瀉不同，治法大異，不可不詳辨之。


<h2>雜病門</h2>
某　風邪入絡。

小續命湯。

此症病後一日數次不能言語。只要自己捏肩背，即可漸漸而言也。

某　久虛不能統血，並不能轉運其氣，是以便血時作，而又腹微滿也。吐出之痰結硬，此為老痰，乃濕熱所結，法當兼理。

四物湯去川芎，加黨參、冬朮、懷山藥、陳皮、龜板、蛤殼、荸薺、海蜇。

淵按：不統血，不轉運其氣，腹微滿，皆脾虛也。

某　久病之軀，去冬常患火升。
交春木旺，肝膽升，陽無制，倏忽寒熱，頭面紅腫，延及四肢，焮熱癢痛，殆即所謂遊火、遊風之類歟！匝月以來，腫勢大減。四五日前偶然裸體傷風，遂增咳嗽，音啞痰多，口乾舌白，續發寒熱，胃氣從此不醒，元氣愈覺難支。風火交煽，痰濁復甚；陰津消涸，陽不潛藏。清火養陰，計非不善，抑恐滋則礙脾；化痰扶正，勢所必需，又恐燥則傷液。法取輕靈，立方但求無過。

北沙參　知母　鮮生地　蛤殼　蟬衣　海浮石　豆卷　青果　海蟄　地慄　百合

另珠粉，朝晨用燕窩湯下三分。

上方《金匱》百合知母地黃湯合《本事》神效雪羹，取其清火化痰，不傷脾胃；生津養液，不礙痰濕。酌古參今，歸於平正。

袁　瘍膿之後，氣血必虛。
奔走烈日之中，汗出招風，風與熱毒舍於皮膚脈絡之間。至秋涼氣外束，熱鬱於皮中，遂覺遍體瘙癢，幾及兩月。近來面色帶黑而浮，少腹略滿。據云奇癢之時，唇舌俱麻，是外風引動內風也。經云：面腫曰風。夫風行必燥，木勝剋土，此症現為風癩，久防腹滿，理勢所必然也。

羚羊角　秦艽　地骨皮　陳皮　通草　北沙參　丹皮　苡仁　黃耆　防風

又洗方：

紫背浮萍　杜牛膝　側柏葉　巴豆殼

煎湯洗。

淵按：面黑腹滿，乃脾腎兩虛見症。

又　古有風癩一症，周身瘙癢。擬用《千金》法。

生石膏　防風　麻黃　茯苓　生甘草　白朮　鮮生地　百部

沈　腎為欠，胃虛亦欠。
欠之一症，屬腎胃二經。大抵陽氣欲升，陰氣欲降。腎虛則陽欲升而遲，胃虛則陰欲降而緩。故《內經》曰：陰陽相引，故數欠。此兼胸背多汗，足跟時脹。氣血兩虧，法當兼顧。

西黨參　歸身　黃耆　冬朮　茯神　大熟地　枸杞子　麥冬　川石斛　蛤殼

胡　脈軟無力屬氣虛，便溏食少屬脾虛，乾咳無痰屬肺虛，時覺口苦屬心熱移脾也。宜十補一清。

四君子湯加川連、防風、懷山藥、陳皮，澤瀉、六神麯、砂仁。

潘　年近六旬，天癸久去而反頻來，是謂脫營。
脫營者，元氣極虛不能固攝，血從外脫也。又名下竭，故腰痛如折。下竭者必上厥，故面赤、火升、發熱也。血屬陰，陰虛則陽亢，故脈弦硬無情。其脈愈數，其陰愈虛。夏令一交，陽亢無制，恐致水涸龍飛，難為力矣。

阿膠（赤石脂拌炒）　牡蠣　海參　線魚膠（米粉炒）　元精石　沙苑子　貢菜（洗淡）　豬腰子（酒洗）　茯神　龜板膠（餘糧石拌炒）　生洋參（元米炒）

朝服震靈丹二錢，暮服威喜丸二錢。

淵按：吳鞠通法也。妙以咸降有情之物補下焦精血。

舒　乳房屬胃，乳汁血之所化。
無孩子而乳房膨脹，亦下乳汁，非血之有餘，乃不循其道為月水，反隨肝氣上入乳房，變為乳汁，非細故矣。夫血，猶水也；氣，猶風也。血隨氣行，如水得風而作波瀾也。然則順其氣而使下行，如風回波轉，不必參堵截之法，澀其源而止其流。噫！可與知者道，難為俗人言也。

元精石　赤石脂　紫石英　牡蠣　烏藥　寒水石　郁李仁　大生地　白芍　茯神　歸身　焦麥芽

某　茹素精枯液涸，更兼便血傷陰。
去冬骨骱疼酸，今又心懸如墜，時或口不能言，心中恐怖，必大聲驚叫而後醒。此風陽內擾，震動君主，火溢沖激也。病出於肝，關於心，乘於脾，故又腹脹也。擬養陰柔肝而熄風陽，佐安神和中。久病宜緩調，又宜常服膏滋方。

大生地（八兩）　茯神（三兩）　陳皮（一兩五錢）　炙甘草（一兩）　歸身（二兩，炒）　天冬（二兩，去心）　柏子仁（三兩，炒研）　沙苑子（三兩）　龍齒（三兩，煅）　棗仁（三兩，炒研）　洋參（三兩）　枸杞子（三兩）　石決明（六兩，煅）　焦六曲（三兩）　紅棗（四兩）　桂圓肉（四兩）　五味子（一兩五錢，炒，研）　牡蠣（三兩，煅）

上藥煎濃汁，用川貝末二兩，蓮心粉二兩，白密四兩，收膏。朝暮開水沖服一羹杓。

淵按：精血兩枯，肝燥火動，故見證如是。

某　《易》曰：男女媾精，萬物化生。
《內經》曰：兩精相搏為之神，兩神相搏合而成形是為精。是知男女媾精，必神氣交而後生育也。若精神不足之體，或臨事而興已闌，或對壘而戈忽倒。雖有藍田實難種玉。滋陰補陽各造其偏，揠苗助長日就枯耗。然則如何而後可？曰天地無心而成化，得春氣者多生，得冬氣者多寂。
欲補其精，先養其神。欲養其神，先補其氣。而必兼壯其膽，膽為甲木春生之氣也。神為陽光，氣為陽氣。陰津者，猶甘露也。陽和氣至，甘露滋之，草木欣欣向榮，生意源源不息。人身一小天地也，豈猶子嗣為然哉？若徒切切於子嗣，百憂感其心，萬事勞其形。有動乎中，必搖其精，念誰為之戕賊，亦何恨乎藥之不靈？

西黨參　冬朮　茯神　炙甘草　桔梗　酸棗仁　黃耆　遠志　苦參　牡蠣　懷山藥

豬膽汁為丸，每日開水送下三錢。

淵按，抵得一篇求子論。惟膽汁恐苦寒傷胃太甚。


<h2>婦人門</h2>
王　經來半月不止，有紫血塊，少腹疼痛，氣墜陰門，診脈沉澀，下午惡寒。陽陷入陰，營虛失守。法以升陽收攝其陰。

黨參　熟地　黃耆　升麻　歸身　阿膠（蒲黃炒）　冬朮　白芍　柴胡　淡芩　血餘炭

陸　營分有熱，則經至而淋漓；衛分有寒，則脈小而遲緩。脾為營之本，胃為衛之源。經至而舌苔反布，胸無痞悶，是胃陽虛而無氣以化濁也。擬醒胃陽以攝脾陰為法。

歸芍六君子加神麯。

又　經行過多，血氣兩衰，肝腎失固，麗翁所論包括盡矣。
然治病之道，有相機從事之權。夫舌白多痰，胃有濁也。咽乾色紅，陰虛而火浮也。脈細遲緩，中氣不足也。考古人腎虛有痰濁者，金水六君煎；氣虛而上有浮火者，生脈四君子。合而參之，似覺不可擅易，還祈曬政。

大熟地　半夏　五味子　歸身炭　陳皮　於朮　茯苓　麥冬　人參　穀芽　建蓮肉

又　肝腎與脾胃同治，經漏仍然不止。
左脈稍覺有力，原得歸、地之功；右脈更覺細微，脾氣虛衰不振。許學士謂補腎不如補脾，蓋謂脾胃虛者言之。今心跳食少，心脾不足可知。經血如漏卮不息，衝任不得不固；腹中微痛，氣虛且滯，不得不補，不得不通。仿黑歸脾法。

熟地炭　黃耆（炒焦）　茯神　棗仁　白芍　廣木香　歸身炭　冬朮　人參　陳皮　炙草

淵按：既云固衝任，而無固衝任之藥。仍用歸脾，恐漏仍不止。古人治崩漏急證，自有專方，如血餘、棕炭、百草霜、倒掛塵等，殊有效驗。且脈小遲緩，其漏未必屬熱，或脾腎陽虛，不能固攝其血，尤非固而兼溫不效，未可見血即以為熱也。

張　營血不足，經事愆期。肝氣有餘，瘀凝停滯。心蕩頭眩，腹鳴脹滿，是其徵也。脹滿能食，病在肝而不在脾。擬舒肝化瘀、和營養陰方法。

金鈴子　吳茱萸　當歸　延胡索　陳皮　沙苑子　茯苓　香附　大麥芽　青皮

曹　經事來多去少，似崩非崩，是血虛有熱也。所謂天暑地熱，則經水沸溢。用白薇湯加阿膠主之。

女貞子　白薇　阿膠（米粉炒）　淡芩炭（醋炒）　黃柏　沙苑子（鹽水炒）　白芍　蓮心　歸身炭　旱蓮草

奚　肝為藏血之臟，脾為生血之源。
肝氣鬱則營血失藏，脾氣弱則生源不足。腹中結瘕，肝氣所結也。經事先期，肝血失藏也。飲食少納，脾氣弱也。便後帶血，脾失統也。氣弱血虛，宜乎不孕矣。調補肝脾，則衝任充足，自然有孕。

西黨參　大熟地　冬朮（人乳拌）　白芍　香附（醋炒）　杜仲（鹽水炒）　茯神（辰砂拌）　菟絲子　歸身　木香　川斷　艾葉炭　阿膠（米粉炒）　烏賊骨

丁　經事參前而色淡，淡則為虛，參前屬熱，是血虛而有熱也。

四物湯加香附、阿膠、黨參、冬朮、丹皮、炮薑炭、玫瑰花。

淵按：佐炮姜以行四物之滯，非溫經也，可謂得旨。

朱　痛而經來，肝氣橫也。經事參前，血分熱也。色黑有瘀，和而化之可也。

金鈴子　延胡索　香附　當歸　丹皮　山楂肉　澤蘭葉　白芍　木香　茯苓　砂仁

陸　營虛發熱，瘀阻經停。心中若嘈，飲食厭納，時吐酸水，是脾胃不足而夾痰飲者也。夫心生血，脾統血，肝藏血，胃為氣血之總司。調治之方，以和脾胃為第一。脾胃健則營血自生，停飲自運，瘀凝自化。

半夏　陳皮　川連（吳萸炒）　茯神（辰砂拌）　桃仁　旋覆花　新絳　丹參　野薔薇花　白扁豆

孫　經期一載不來，大便時常秘結，每月胸中不舒數日，此肝血虛而胃氣不和也。理氣之方，不在平肝而在養血；和胃之法，不在破氣而在補氣。氣血充而肝胃自和矣。

西黨參　熟地（砂仁拌）　棗仁　陳皮　歸身　製半夏　丹參　於朮（人乳拌炒）　茯苓　白芍　沙苑子　橘餅　穀芽

又　肝腎素虧，氣鬱，胃氣不舒，脾陰不足。飲食知味而不能多進，經事不來，二便時常不利，肩膝痠疼，舌苔或黃或白，此有濕熱夾雜其中。補養氣血之方雖穩當，然無理氣化濁之品，未能奏效。今擬一方，以觀驗否。

制首烏　懷山藥　棗仁　牛膝　焦山梔　柏子仁　茅朮炭　陳皮　半夏　建蓮肉

常服苡仁、紅棗煮食。

某　經停，少腹痛，小溲淋塞有血縷。此肝火與瘀凝交阻，當通而導之。

龍膽草　小薊炭　車前子　丹皮　桃仁　大黃（酒炒）　冬葵子　海金砂　延胡　焦山梔

徐　咽乾乾咳，全由津液之虧；內熱經停，已見虛勞之候。設欲生津降火以養其陰，而飲食減少者適以傷脾。計惟調其中氣，俾飲食增而津液旺，以復其真陰之不足。蓋津液生成於水穀，水穀轉輸於脾胃，舍此別無良法也。

白扁豆　茯苓　白芍　玉竹　炙甘草　懷山藥　苡仁　金石斛　玫瑰花　枇杷葉

陸　驚恐飢飽勞碌，內傷氣血。血凝氣滯，經停不來，已及八月。內熱食少，慮成乾血勞損。

肉桂（一錢二分）　桃仁（二錢三分）　川斷（一錢）　麝香（五釐）　當歸（二錢五分）　大黃（醋炒，一錢三分）　砂仁（四分）　牛膝（酒炒，三錢）　乳香（去油，五分）　沒藥（一錢）　五靈脂（醋炒，錢半）

共研細末，分五服。每日一服，陳酒送下。

淵按：此調經散加減法，頗得古人遺意，元氣可支者用之。

徐　經行後奔走急路，冷粥療飢，少腹疼痛連腰脅，兼及前陰。此肝腎受傷，又被寒侵而熱鬱也。經云：遠行則陽氣內伐，熱舍於腎。冷粥入胃，則熱鬱不得伸，故痛也。遵寒熱錯雜例，兼腹痛治法。

川連（酒炒）　炮薑炭　桂枝　白芍（吳萸三分煎汁，炒）　木通　全當歸　香附　山楂炭　焦山梔　旋覆花　新絳屑

王　經後少腹痛連腰股，肛門氣墜，大便不通，小便赤澀熱痛。擬宣肝經之鬱熱，通絡脈之凝澀。

柴胡　川楝子　焦山梔　郁李仁　延胡索　新絳　旋覆花　歸尾　龍膽草　青蔥管

淵按：此經未盡而行房過度所致，乃經血乘虛入絡，衝任入脈受傷也。

張　形壯，面色紫黑，經事或數月或數十日而後來，來亦色淡不多。今經行後少腹攻痛，痛在左則左股酸而無力，痛在右亦如之。兼有淋帶如膏，此瘀凝化濁，衝任失調也。通絡泄濁治之。

五靈脂　香附　丹參　金鈴子　延胡　當歸尾　冬葵子　吳茱萸　旋覆花　新絳　青蔥管

何　漏下淋瀝不斷，少腹板痛，微寒微熱，口渴不欲飲。此有瘀血著於臍下，擬化瘀生新法。

小生地　當歸　丹參　桃仁泥　澤瀉　延胡　旋覆花　柴胡　大黃炭（酒炒）　地鱉蟲（酒浸）

又　漏下淋漓，少腹板痛。化瘀和營，未能奏效。食少無力，微寒微熱。治在肝脾，緩之調之。

柴胡　當歸　丹參　茯苓　澤瀉　赤芍　白朮　香附　地鱉蟲　山楂炭

某　寒熱無序，脈促數，下有淋帶，上則心跳，又少腹痛，大便堅，面色萎黃，血瘀之候也。慮延勞損。

大生地　桃仁　茯苓　冬葵子　當歸　柏子仁　丹參　白芍　穭豆衣　玫瑰花

王　向有淋帶，月前血崩，崩止淋滯不斷，少腹板痛，脈象細數，身發寒熱，脾胃大虛。此血瘀未盡，復兼肝氣夾寒也。法當通補。

鮮生地渣（薑汁炒焦）　當歸炭　荊芥炭　杜仲　陳皮　生薑渣（鮮地汁炒焦）　香附炭（醋炒）　香穀芽

淵按：鮮地、生薑互炒，名交加散，能通瘀調氣，和寒熱，而不傷血耗氣，女科之妙方也。

陳　經行作嘔，血虛肝旺也。嘔止而腹中結塊，經事四、五月不來，當臍跳動，疑為有孕。恐其不然，想由瘀凝氣聚與痰涎互結成塊耳。《內經》腸覃、石瘕二證，狀如懷子，病根皆在乎血。雖不敢大攻，當氣血兼理，仿婦科正元散法。

黨參　白朮　川芎　茯苓　陳皮　半夏　當歸　砂仁　木香　枳殼　香附

有孕無孕，最難辨別。此症斷乎非孕。服此二十餘帖，至八九月而經始行。

李　婦人之病，首重調經。
經事初起不來，狀如懷子。以後來而略少，但腹漸大，三載有餘。尚疑有孕，豈非癡人說夢耶？《內經》謂腸覃、石瘕皆腹大如懷子，石瘕則月事不來，腸覃則月事仍來，而提其要曰：皆生於女子，可導而下。夫豈徒有虛文而無斯症哉！余曾見過下紅白垢汙如豬油粉皮樣者無數，調理得宜，亦有愈者。藉曰不然，則天下盡有高才博學之醫，就有道而正焉，無煩余之多贅也。

大黃䗪蟲丸每朝三十粒，炒大麥芽泡湯送下。

蘇　石瘕生於胞中，寒氣客於子門，子門閉塞，氣不得通，惡血當瀉不瀉，衃以留止，日以益大，狀如懷子。此段經文明指石瘕一症，由於寒氣瘀凝夾阻而成。今腹痛泄瀉食少，脾胃虛寒，肝木橫逆，病延半載，元氣已衰，理脾胃，兼溫中下，尚恐莫及。備候主裁。

肉桂　冬朮（土炒）　陳皮　木香　金鈴子　訶子　茯苓　乾薑　澤瀉　延胡索　生熟穀芽

吳《內經》有石瘕、石水之證，多屬陽氣不布，水道阻塞。少腹有塊堅硬者為石瘕，水氣上攻而腹滿者為石水。此症初起小便不利，今反小便不禁，而腹漸脹滿，是石水之象。考古石水治法，不越通陽利水，淺則治膀胱，深則治腎，久則治脾。茲以一方備採。

四苓散去豬苓，加大腹皮、陳皮、川樸、桑白皮、烏藥、桂枝、雞內金。朝服腎氣丸三錢。

仁淵曰：婦科首重調經。
夫經乃心血與腎液相合而成，為天一之真水，故名天癸；按月而下，猶月魄之有盈虛，故名月信；不差時日，猶海水之有潮汐，故名月潮。夫月也，潮也，癸也，皆陰類也。然月魄不得日光麗照則不明，潮汐不得陽氣鼓盪則不盛，其質雖陰，其用則陽。婦人經水之盛衰，亦猶是耳。葉天士云：婦女以心脾為立命之本，心生血，脾統血，心氣旺則陰血自足，脾氣盛則統馭有權，無愆期崩塞之病。今世醫調經，動曰衝任八脈，皆言末而忘其本耳。
夫沖為血海，任主胞胎，在女科原不可不講，而經水之所以盛衰通塞，其根源不在乎是。《內經》言奇經之於十二經，猶江河之於溝渠也。江河充足，溝渠自盈溢。可知江河不充足，則溝渠涸竭窒塞矣。又可知江河充足，溝渠偶有不通不足，欲通之足之亦甚易矣。能知此理，斷不以通瘀養血套劑了事。
即帶下一證，雖有陰虛、濕熱之辨，亦莫非心脾之氣不通不化而來。即癥瘕、癖疝、鬼胎、腸覃等疾，雖由痰凝血滯，風寒閉塞，肝膽生陽不能布化，其因甚多，其根亦莫非心脾鬱結所致。蓋男子用陽而體陰，女手用陰而體陽。男子以腎為先天，女子以心為先天。心陽足則脾陽亦旺，陽生陰長，血氣充沛，乃宜男之兆。若心陽不振，則脾陽亦弱，肝木生生之氣少布，飲食少化，聚濕生飲，肝氣鬱陷而逆升，為氣撐飽脹，為脘痛作嘔，或錯經妄行而鼻衄，或脾氣下陷而崩漏，或風寒瘀汙客於子門衝任，為鬼胎、石瘕，種種病情，相引而至。蓋有形之病皆屬陰邪，大抵陽氣不化而生，斷非通瘀行血所能了事也。


<h2>產後門</h2>
丁　因瘧小產，瘀凝未盡，衝任受傷，少腹結瘕，上攻疼痛，大便常溏，內熱不已，迄今半載。不渴不嗽，病在下焦。通補衝任、和營化瘀，不越產後治例，與陰虧勞損有歧。

當歸（小茴香炒）　川楝子　延胡　香附　肉桂心（研，沖）　白芍（吳萸炒）　紫石英　砂仁　茺蔚子　玫瑰花

淵按：從瘧而起，脾氣先傷，大便常溏，即其徵據，徒治下焦血分無益。

又　產後蓐勞，已經八月。內熱瘕痛，病在衝任。

當歸（酒炒）　白芍（桂枝三分炒）　桃仁泥　丹參　黨參　炒丹皮　穭豆衣　廣皮　玫瑰花

張　寒氣客於下焦，瘀凝停於小腹中央，乃膀胱之部也。寒氣瘀凝，阻塞胞門，膀胱陽氣失化，以致癃閉。產後八日而小溲不通，脈細肢寒，腹中覺冷，恐其氣逆上攻發厥。法以溫通下焦，化瘀利水。

全當歸（八錢）　川芎（四錢）　山楂炭（五錢）　炮姜（五分）　桃仁（三錢）　車前子（五錢）

益母草湯、陳酒各一碗煎藥。另研桂心五分，血珀五分，甘遂三分，為末，藥汁調下。

淵按：從生化湯加通瘀祛寒藥，可法。

又　小溲癃閉已通，惡露瘀凝未下，少腹板痛。再以溫通。

肉桂　延胡索　紅花　桃仁　丹參　歸尾　山楂炭　牛膝　炮薑炭　冬葵子　兩頭尖　車前子

張　產後營虛發熱，已經數月。多汗心跳，營陰大虧也。

大熟地　黨參　黃耆　茯神　歸身　酸棗仁　冬朮　陳皮　玉竹　白芍　砂仁

某　產後營虛，內熱日久，近感風邪，發熱更甚，胸悶心跳。氣滯血虧，顯然可見。

香豆豉（炒）　黃耆　防風　全當歸　白芍　白朮　棗仁　茯神　玉竹　桑葉

淵按：虛多邪少，從補營方中加輕散藥一二味，即可祛邪。重加發散，邪轉不服，反多變證。

趙　病後小產，產後感邪咳嗽，寒熱似瘧。服解散疏和藥五六劑，邪退未盡，夜猶微熱。然頭暈心跳，寐則驚惕，虛象見矣。擬養營化邪法。

四物湯合二賢，加蘇子、蘇梗、蘇葉、川貝、杏仁、枳殼、茯苓、款冬花。

用三蘇、二賢、四物，意在泄血分之風，和血中之氣。加化痰止咳藥，佐使之耳。

又　補肺阿膠合金水六君，去半夏，加川貝、款冬花。

某　左脈細數，營陰虧也；右脈細軟，脾氣虛也。產後不能安息，反加勞碌，氣血傷而不復，致身常內熱，心蕩若嘈，久延慮成勞損。人參養營湯加減。

黨參　大熟地　冬朮　白朮　丹參　香附　遠志（甘草湯制）　砂仁　歸身（酒炒）　陳皮　茯神　棗仁

孫　前年小產，惡露數日即止，因而腹中作痛結塊，心神妄亂，言語如癲。此謂血風病也。胞絡下連血海，上繫心包，血凝動火，火熾生風，故見諸症。診脈弦搏，肝陽有上亢之象，防加吐血。為治之法，當以化瘀為先，清火化痰為佐。

川貝　赤苓　丹參　蒲黃炭　五靈脂　川連　香附　延胡　焦山梔　茺蔚子

另：回生丹一粒，開水化服。

淵按：血風病有數種，此因產後瘀凝而得，病在衝任血海，上及心包，不脫產後著筆。

毛　產後腹痛，一載有餘。營虛木鬱，脾胃受戕。時作惡心，時吐酸水。用《千金》當歸建中湯法。

當歸　炮薑炭　炙甘草　肉桂　川椒　白芍（吳萸炒）　橘餅　南棗

又　前投建中法，腹痛已止。復因經行之後，勞碌受寒，腹中又痛，加以晡熱，飲食減少，舌苔乾白。此屬血虛肝鬱，脾虛木橫。用歸脾法加減。

黃耆　黨參　冬朮　茯苓　砂仁　炮姜　木香　陳皮　歸身　白芍（吳萸炒）　橘餅

胡　小產半月，感邪發熱，又遭驚恐，衝任受傷，少腹脹痛，白帶淋濁，眼花口苦，腰膝拘攣。證逾半月，飲食不納，慮其昏厥。姑仿南陽以濁攻濁法，兼達邪化瘀，備商。

淡豆豉　白前　澤蘭葉　延胡索　焦山梔　當歸　丹參　焦楂肉　竹茹　交加散　兩頭尖

另：舊褲襠一方，燒灰存性，藥汁調下。

淵按：此名燒褲散，仲聖治陰陽易病。

章　先痙厥半日而後產，產後厥仍不醒，痙仍不止，惡露稀少，湯水不能納，納則仍復吐出，面赤身溫，脈洪而荒。肝風熾張，營虛氣耗，虛陽外越，冷汗遂出，恐其厥而不返，奈何奈何！姑擬一方，希冀萬一。

肉桂（五分）　當歸（三錢）

煎湯沖童便一杯，化下回生丹一丸。

淵按：脈荒者，亂也。究屬杜撰。虛風挾痰上逆，化痰降火，衝入童便最妙。

又　前方勉灌三分之一，惡露稍多，面赤稍退，脈大稍軟，而厥仍不醒，舌色灰黃，時沃涎沫，兩日飲食不進。營虛氣滯，胃虛濁泛。必得溫通化濁，以冀陽回厥醒為妙。

肉桂　炮姜　半夏　全當歸　丹參　山楂肉　陳皮　茯苓　紫石英　童便（衝入）

又　厥醒進粥半盞，諸無所苦，惟周身疼痛，不能轉側。舌苔白，口不渴。擬溫養氣血，兼和胃氣。

肉桂　炮姜　黃耆　半夏　當歸　丹參　茯苓　陳皮　桑枝

丁　產後瘀凝未盡，新血不生，身熱日久，少腹疼痛，小溲淋濁，帶下血筋。此肝經鬱熱，兼夾瘀凝為患，殊非小恙。姑擬泄肝、化瘀、和營為法。

鮮地渣（薑汁拌，炒焦）　金鈴子　延胡索　丹參　焦山梔　生薑渣（鮮地汁拌，炒焦）　龍膽草　當歸　赤苓　甘草梢　青蔥管　新絳屑

範　產未滿月操作，猝遇大雨淋身，水寒之氣自毛竅而入於骨節，內舍於腎，外達太陽、陽明，是以始病腰疼，繼而上攻頭痛，遍體機關不利也。脈沉而寒熱，寐少而恐懼，納少而噁心，邪氣留連於胃腎。據云頭痛甚則汗出，太陽之表虛矣。用許學士法。

香豆豉　牛蒡子　豆卷　杜仲　磁石　藁本　白芷　川芎　金狗脊　赤苓　半夏　甘菊花

淵按：太陽表虛，風藥未免太過，況得之產後乎！

又　前投益腎通經，和胃泄濕，頭項腰脊之痛原有松機。今產後兩月有餘，經水適來，而心跳恐懼，是營氣虛而不攝也。擬和營止痛，仍佐理胃泄濕。

黨參　桂枝　秦艽　棗仁　杜仲　豆卷　半夏　赤苓　苡仁　金狗脊　歸身　陳皮　桑枝（酒炒）

又　產後營虛，雨濕寒氣襲入，經絡機關不利。
前投宣通養血兩法，俱無少效。雖頭痛略鬆，而右半之腿臂轉增痛熱。猶幸脾胃稍旺。今惡風、發熱、口乾，是寒濕漸化為熱矣。擬疏泄濕熱以通經絡，再議。

羚羊角　丹參　防風　秦艽　苡仁　陳皮　羌活　絲瓜絡　防己　當歸　白芷　木通　桑枝　忍冬藤

王　產未百日，骨蒸發熱，淹延匝月，熱勢漸加，迄今五十日矣。
診左寸關輕取虛小，中按之數，重按數而且堅，知其熱在陰中，心肝之火獨亢；右寸關虛軟而數，則知脾肺氣虛；兩尺皆虛，腎陰虧也。陰虛陽盛，熱氣熏於胸中，蒸動水穀之濕上泛，故舌苔反見濁厚耳。耳鳴而聾者，腎虛肝陽上逆也。據述服參、耆則熱勢愈甚，投膠、地則胃氣益憊。節近清明，地中陽氣大泄，陰虛陽亢莫制，恐其交夏加劇。刻下用藥，以脾胃為要。土旺四季各十八日，清明節后土氣司權，趁此培土，冀其脾胃漸醒，飲食漸加，佐以清金平木，必須熱退為妙。

北沙參　地骨皮　丹皮　歸身　懷山藥　白扁豆　茯苓　白芍　生熟穀芽　白薔薇露

仁淵曰：產後病最難治，最多變證，難以殫述。
朱丹溪云：產後以大補為主，雖有別證，從未治之。此言雖是，亦未可泥。有少壯之婦素體不虛，或兼外感六淫，內阻瘀滯，當見證治證。若執產後須補之論，不但本病不退，勢必轉增他變。蓋新產百脈雖虛，感邪則實，急去其邪，即所以養其正也。倘遇可攻可下之證，即白虎、承氣不為過。
胎前亦然。惟下筆切宜仔細，未可率意輕忽。心中須念此產後虛體，若一擊而中，便與輕鬆調理。果是純虛，自當大補，補之有方，不可集幾味養血套劑便為了事。再者，胎前溫藥宜慎，產後涼藥宜慎。諺云：胎前一把火，產後一塊冰。雖未盡然，卻也不差。蓋胎前多實，實者多熱，產後多虛，虛者多寒，理固然也。


<h2>幼科門</h2>
李　胎驚之病，得之於母腹胎孕之後，其母有所大驚，氣應於胎，驚氣入肝，故數月嬰孩即有胎驚之患，往往不能愈。姑擬一方備採。

羚羊角　天竺黃　陳膽星　石菖蒲　大黃

共研末。或竹油或鉤鉤湯調服五分。

許　音啞喘咳，痰聲嗘咯。風痰襲肺，肺脹夾驚險候。

麻黃　杏仁　射干　桔梗　桑白皮　菖蒲　枳殼　前胡　白前　紫菀　白蘿蔔汁（沖服）

朱　痧後夾積，移熱於大腸。腹中熱痛，每交寅卯二時則痛甚。擬開肺金之郁，仿丹溪論參越桃意。

高良薑　桔梗　川連　通草　滑石　焦山梔　山楂炭　焦六曲　砂仁

又　痧後腹痛，甚於黎明。陽氣為陰寒凝遏，欲升而不得升，故痛甚於黎明也。前用溫寒並進見效，今仍前法加減。

桂枝　炮姜　吳茱萸　木香　延胡索　香附　山楂炭　花檳榔　赤苓　焦山梔　白蔻仁

方　痧後肺火不清，移熱於大腸之絡。腹痛便溏，手腕內外腫痛。防發痧毒。治以清解。

升麻　葛根　赤芍　焦山梔　甘草　高良薑　丹皮　桔梗　忍冬藤

淵按：此方非夷所思。庸者必與清肺健脾、化積解毒套劑矣。

又　前方已效，輕減其制。

防風　焦楂肉　銀花　砂仁　桔梗　甘草　陳皮　赤芍

仁淵曰：幼兒不能明告病情，脈亦難憑，雖以一指按寸口，惟得浮沉遲數大略而已，故稱啞科。
四診只得其二，惟察聲望色，詢之乳母，得其梗概，最為難看。而難中亦有易焉。易者何？乃三因之中絕少內因，大都外感六淫、內傷乳食而已。即有內傷，亦因病致虛，非七情六慾因虛致病者可比。苟仔細詳審，不難得其要領。近世風氣之最壞者，莫若挑驚。
不問外感內傷，概以驚風呼之，非推即挑，繼以牛黃、腦、麝香開之藥。明理之家亦蹈此習，不知冤殺多少嬰兒矣。夫驚病偶亦有之，兒體脆弱，魂魄未堅，猝見異言異服及奇怪之物，驚恐惶駭，此必有因。須將驚風二字拆開，驚自驚，風自風，斷不可混治。夫驚乃驚駭受病，風為溫熱所化，或感觸風邪，治判天淵。喻氏云：幼科與大方一理，苟請傷寒名家視之，斷無錯誤。
此乃見道之言。夫六淫之邪，皆能化火。幼兒病熱者多，病寒者少，由陰氣未充，生陽正旺，化火尤易耳。為父母者，每未寒先衣，未飢先食，食不化即變為痰，痰與風熱相併，最易痙厥，俗醫即呼為驚風，病家亦認為驚風，非一日矣。吾願同志大發慈悲，相與挽此頹風，功德無量。


<h2>外瘍門</h2>
吳　足大趾屬厥陰肝經，太陰脾經由此起。今足大趾干爛，乃肝經血枯，脾經濕熱也。延及數月，防成脫疽。兼上唇麻木，亦脾虛風動。殊非易治。

萆薢　當歸　牛膝　枸杞子　苡仁　丹參　川斷　茯苓　桑枝

孫　痧回熱減，溫邪初退之餘，咽喉反腐，虛火又從而起。良由久患喉痹，陰虛火亢，熱淫搖動，亢焰復張。用方最宜加謹，過清恐傷脾胃，早滋恐戀餘邪。姑擬甘涼平調肺胃，冀其上焦清肅。

鮮石斛　大貝母　元參　生甘草　丹皮　沙參　羚羊角　扁豆　穭豆衣　雪梨

劉　偏腦疽自右延及於左，三候有餘。
偏右穿潰膿少，偏左木腫未腐，頭頂平塌，根腳散蔓。此氣虛不能引血化腐成膿，托毒外出，高年殊慮內陷。至舌苔白膩，大便閉結，在瘍科指為火毒內閉，濕熱上蘊，而用內疏黃連等法。閱倪先生方案，謂內夾雜氣，邪伏膜原，引用達原、三消數劑，異想超出尋常。今大便已通，舌苔稍化，然右脈軟弱，胃氣殘憊，瘍不甚腫，色不甚紅，深恐陽變為陰。大凡外瘍起發膿腐，須賴元氣承載。
所謂元氣者，衛外捍禦之氣、胃中衝和之氣、三焦升降之氣也。虧則膿腐不克依期，從此生變。故黃耆為外瘍托毒之聖藥，即兼別症，再參他方。古法有攻補兼施、補瀉同用者。拙見欲托毒，必扶正。

生黃耆　當歸　赤苓　陳皮　藿梗　法半夏　香附　穀芽

又　腦疽將四候，起發膿俱遲。
欲問真消息，陰陽各半推。陽多方是吉，陰長便生危。頂不高兮根不束，皮不腐兮膿不足。凡此皆因氣血衰，順逆安危有結局。乃若瘡流鮮血，即為變陷之端；況夫年逾六旬，尤宜加謹為要。茲當補托，佐以疏通。補其正而托其毒，疏其氣而通其壅。俾脹滿寬而加谷，期陽毒化而收功。聊以解嘲，非敢說夢。

黃耆　當歸　制殭蠶　皂角刺　陳皮　川樸　赤苓　法半夏　香附

某　暑邪熱毒，走入營中。遍身紫黑爛斑，鼻血齦腐。此發斑牙疳之險症也。倘至壯熱神昏，不可挽矣。

犀角地黃湯加羚羊角、連翹、鮮石斛、黑山梔、銀花、淡黃芩、蘆根。

某　瘧久陰傷，項發痰核，頭傾不舉，腹中有塊。年逾二八，天癸未通。慮延勞損。

大生地　制首烏　茯苓　丹皮　懷山藥　軟柴胡　白芍　當歸　陳皮　十大功勞

某　肝經鬱火，乘犯陽明，牙齦癢痛出血而發牙疳。舌紅碎裂，頭眩心煩，營陰內虧。而納穀氣撐，又屬脾氣虛也。猶喜大便燥結，可用清滋，先平其炎上之火。

羚羊角　鮮生地　鮮石斛　元參　麥冬　茯苓　石決明　女貞子　棗仁

某　陰虧火亢，繞頸生痰，寒熱似瘧，而實非瘧也。少陰水虧不能涵木，少陽火亢更來灼金，金木交戰，乃生寒熱，飲食少，脾胃弱，慮延勞損。

六味地黃湯加牡蠣、黨參、麥冬、柴胡、白芍、五味子。

某　結喉癰生於咽喉之上，視之不見，脹塞不通，湯水難進，極為險重。急以化痰宣竅、開通肺氣方法。

射干　牛蒡子　殭蠶　薄荷　荊芥　桔梗　山豆根　貫仲　生甘草　茅柴根

洲按：吹喉之藥必不可缺。

某　對口生疽，足根發疔，此二處皆屬太陽膀胱之絡。濕熱內聚，風熱外侵，勿得輕視。

羌活　防風　連翹　歸尾　萆薢　乳香　沒藥　土貝母　銀花　甘草梢　桑枝

某　牙齦滲膿，二載不愈。此屬牙漏，腎虛胃有濕熱所致。

六味丸（三錢）　資生丸（二錢）

相和。每朝服四錢，淡鹽湯送下。

某　馬脾風極重險症，危生倏忽。姑與牛黃奪命散。

大黃（生切，四錢）　檳榔（一錢五分）　黑牽牛（三錢）

共研末。分二服，白蘿蔔汁溫調服。

某　肺癰咳吐膿痰，肺葉已傷，勢屬重候。

羚羊角　冬瓜子　桔梗　葶藶子　苡仁　生甘草　桃仁泥　野茭根　川石斛　蘆根

又　痰臭雖減，咳嗽未除。

羚羊角　川貝母　杏仁　苡仁　桃仁　桔梗　蘇子　甘草　冬瓜子　蘆根　野茭根

張　怒則肝氣逆而血苑於上，章門結塊硬痛，寒熱脈數，小便短少。症屬肝癰，防其內潰咳吐膿血而劇。

紫菀　鬱金　新絳　柴胡　天花粉　桃仁　旋覆花　當歸　穿山甲　忍冬藤　降香　青蔥管

繆　病起微寒微熱，右肋章門穴痠疼。兩月後痛處略腫，食少便溏，面浮足腫，腰脊痠痛。脈附骨極細而銳。此脾家有濕熱瘀傷，症屬脾癰。日久正虛胃弱，恐其不克支持。

黨參　炙甘草　陳皮　白朮　川樸　木香　吳茱萸　乾薑　當歸　川芎　白芍　六神麯　茯苓　肉果　砂仁

敷方：

官桂　吳茱萸　乾薑　川烏　生半夏　獨活　乳香　沒藥　南星　白芥子　當歸（各一錢，研末）

用陳酒乾麵調和，燉溫，敷痛處。

某　盤腸癰腹痛已久，二三日來驟然脹滿，連及腰脅，小便莖中亦痛，勢已有膿。擬用牡丹湯排膿逐毒，從大腸導下之。所慮飲食極少，胃氣不克支持耳。

丹皮　桃仁　皂角刺　冬瓜子　紅花　大黃（制）　延胡索　廣橘皮　山楂肉　赤苓　歸尾

又　盤腸癰已成膿，不得不從大腸導下之法。

生黃耆　皂角刺　歸尾　桃仁　紅花　土貝母　金銀花　甘草　丹皮　山甲片　冬瓜子　廣皮

又　腸內癰膿將足，脈細食少。治以托裡，冀其外潰為妙。

黃耆　銀花　穿山甲　肉桂　當歸　赤苓　澤瀉　皂角刺　苡仁　廣皮　血珀屑

許　寒氣入於厥陰，濕熱隨經下注。睪丸腫脹，少腹結硬腫痛。防成縮腳小腸癰重症。

川楝子　吳茱萸　枳殼　歸尾　焦楂肉　橘核　小茴香　萆薢　焦黑梔　蔥白頭

某　環跳臀股之間，從前曾患外瘍。今戽水傷筋，受水寒之氣襲筋骨之中，臀股胯凹腓腨痠痛，大便燥結，小便不利，氣墜尻酸。病在太陽、少陰二經，防發附骨陰疽。

六味地黃湯去山藥，加細辛、麻仁、獨活、川熟附。

另：東垣資腎丸二錢，開水送下。

淵按：辛、獨二味，發少陰之寒從太陽而散，佐附子以溫之，六味以補之泄之。

任　濕熱伏邪內蘊，引動宿毒，遍發廣痘，亦曰廣風。恐其肢節酸強，殊難速效。

防風　當歸　赤芍　皂莢子　銀花　天花粉　連翹　甘草　陳皮　土茯苓

許　腎岩翻花，在法不治。怡情安養，帶疾延年。

鮮首烏　馬料豆　銀花　生甘草

朝服六味丸三錢，淡鹽花湯送。

劉　腎俞漫腫色白，脈虛微熱，此腎俞發也。屬三陰虧損，濕熱入絡，氣血凝滯而生。最為淹纏。姑與消散法。

當歸　防風　杜仲　秦艽　金狗脊　丹參　廣皮　萆薢　獨活　胡桃肉　桑枝

胡　胃脘生癰，脈虛形瘦。初起寒熱，延今四十餘日，晨必泄瀉無度。是中氣大虛，不勝攻消之任也。今與內托法。倘仍作瀉，則難矣。

黨參　木香　法半夏　茯苓　枳殼　砂仁　當歸　冬朮　乾薑　陳皮

某　面顴毒乃陽明鬱火所結，今已穿潰，孔如豆大。雖比顴骨疽較輕，然收功亦遲。須忌一切發風動火之物。

羚羊角　白芷　茯苓　土貝母　廣皮　黨參　連翹　丹皮　銀花　甘草

劉　平日豪飲，胃濕必甚。去冬齦腫咳嗽，仍不節飲，以致音啞齦腐，蔓延及唇，此沿牙毒也。雖非牙岩之比，然亦不易收功。

甘露飲去甘草、天冬，加赤苓、黃芩、雞距子、葛根、蟬衣、茅柴根。

淵按：陽明濕火所致。

陸　本原不足，兼挾風溫。發熱，頸間結核成痰。二十餘日，不紅，不腫，不消散，亦不作膿，屬半虛半實。慎柔方有良法，用四君子加牛蒡子，世所未知，余曾驗過。

四君子加牛蒡子、象貝母、桑葉。

淵按：四君補虛，佐蒡、貝以消風痰，桑葉清肺通絡。從補虛中想出祛邪之法，心思靈敏。

又　昨用慎柔方，是托散法。服下若汗出熱退，則數劑可消。若汗不出，仍發熱，則數劑成膿，且易潰斂。

前方加鉤鉤。

又　三歲孩童，但哺乳汁，不進穀食，脾胃虛弱可知。頸結痰核而有寒熱，必挾風溫，屬半虛半實。今將一月，熱退復熱，其塊不消，不作膿，大便溏，脾胃不足，氣血兩虛。

黨參　冬朮　陳皮　荊芥　黃耆　歸身　防風　葛根　砂仁　桑葉

周　立齋云：外瘍經久不消散，亦不作膿，氣虛也。徒用攻消，恐無所益。

黃耆　黨參　防風　歸身　澤蘭葉　穿山甲　殭蠶　丹參　廣皮　桑枝

朱　結毒穿破不斂，在於當額眉稜，俱屬陽明部位。已及半載，當養氣血以化毒。

大熟地　黨參　川芎　皂莢子　茯苓　土貝母　黃耆　當歸　生甘草　銀花　土茯苓

陳　本體陰虧，四月間濕熱成瘍，潰膿而愈。愈後正虛，肝風升動，眩暈跌僕，以致腿股環跳受傷，漫腫色白，而生附骨痰疽。今二便阻塞，少腹脹滿，將有腸癰之變。

忍冬藤　丹皮　桃仁　延胡索　鮮首烏　車前子　歸身　牛膝　血珀（五分，研末，藥汁調下）

某　濕熱積聚，阻於少陽。病起發熱，便少腹偏右板痛，足屈不伸，小腸癰也。身熱不止，防其成膿。

甘草　桔梗　枳殼　蘇梗　赤苓　土貝母　砂仁　延胡索　焦楂肉　川楝子　澤蘭葉

許　肝膽鬱火，凝結成痰。腮頰硬腫，牙關不開，此骨槽痰也。脈象郁澀，氣失利暢，藥力不易見效。

柴胡　黑山梔　香附　秦艽　制殭蠶　石決明　土貝母　丹皮　桑葉　鬱金　骨碎補　刺蒺藜　鉤鉤

某　鼓槌多骨流痰，膿孔甚多，手掌及腕皆腫硬，而色紫不痛。已出過多骨，出骨之處已斂，而餘外仍腫。此風毒濕熱錮結手經。延來五月，收功不易。

當歸　防風　苡仁　丹皮　連翹　廣皮　生甘草　紅花　桑枝

另蜣蜋蟲炙五錢，研末，摻。

汪　《內經》云：一陰一陽結，謂之喉痹。
指少陰君火合少陽相火上逆而為病也。病由內生，非關外感風溫，故治之不易速效。養陰降火化痰，每相須為法。惟嫌脈息太細，系素稟六陰，真陽不足。然清藥亦宜酌用，恐陰未足而陽先傷耳。慎之。

沙參　石決明　白扁豆　元參　懷山藥　蛤殼　川石斛　生甘草　茯苓　川貝　桔梗

另：元明粉一錢，硃砂五釐，冰片二分，研細末，吹。

某　腎主骨，膝者，骨之溪谷也。腎虛則骨髓空，而寒濕乘之，兩足跟痛及於膝。久而不已，防成鶴膝風痹。

大熟地　萆薢　苡仁　牛膝　桂枝　枸杞子　川斷　防風　獨活

另：虎潛丸，每朝三錢。

某　心火與濕熱交結而成痰核。上則舌下，中則脘間，下則陰頭，皆結小核如棉子。此皆火鬱之所致。

川連（二錢，酒炒）　陳皮（一兩，鹽水炒）　甘遂（三錢，麵包煨，去心）　半夏（一兩五錢）　茯苓（二兩）　澤瀉（一兩）　蛤殼（二兩，研粉）　紅芽大戟（三錢，洗淡，炒）

上藥共研細末，水泛為丸。每朝一錢，開水送下。

淵按：直搗其巢，非膽識兼優不能。然虛者未可漫試。

某　風毒內攻入腦，走入耳竅，疼痛出膿，膿出不爽，盤及耳後頸間硬腫不消，此盤耳癰也。已延兩月，症無頭面，牙關不痛，恐滋蔓骨槽等變，殊非易治。

羚羊角　元參　磁石　甘菊花　細生地　牛蒡子　制殭蠶　菖蒲　鉤鉤　蔥白頭

某　舌根邊僵木不痛，已經數月，防變舌疳。此屬心脾鬱火。治以清養營陰，稍參苦降。

鮮生地　川連　元參　丹參　麥冬　生甘草　丹皮　桔梗

又　川連（三分）　蒲黃（一錢）　冰片（二分）　五靈脂（一錢）　人中白（四分，煅）

上味共研細末，吹舌根。

吳　暑熱蒸迫，心火暴甚。喉舌腫痛，及今旬日，勢防成膿。用涼膈散加犀、羚，解上焦以泄君火之燔。

牛蒡子　犀角　連翹　焦山梔　生軍（水浸）　大貝母　元明粉　竹葉　蘆根　薄荷

又　消管丸。

胡黃連（一兩）　刺蝟皮（一兩，炙）　象牙屑（一兩）　五倍子（一兩，炙）　蟾酥（酒化，三錢）　陳硬明角燈（二兩，炙）

上藥為末，煉蜜丸。用上好雄精三錢，泛上為衣。每朝三錢，金銀花湯送下。

淵按：方極佳。惟蟾酥大毒走竄之品，每日服分余，未知可否。減半則穩當矣。此治外症久而成管者。

某　足丫碎爛，南方濕熱之常病也。
患者甚多。今足趾碎爛，掌心皮厚而燥，非徒濕熱，血亦枯矣。經云：手得血而能握，足得血而能步。碎爛不愈，恐成風濕。夫治風先治血，血行風自滅。祛濕先治脾，脾旺濕自絕。所謂治病必求其本也。

制首烏　丹參　當歸　防風　苡仁　懷山藥　茯苓　萆薢　豨薟草　紅棗　三角胡麻

周　咳吐臭痰，已延三月。脈數而虛，其陰已傷。面白無華，飲食漸減，肺失所恃，防成肺痿。

沙參　黃耆　麥冬　白芨　茯苓　元參　大生地　杏仁　百合　蘆根尖

又　咳痰腥臭，面色青晦，脈數而虛，納穀大減。此木火乘金，金傷及土，臟氣克賊，恐延不治。

北沙參　桑白皮　麥冬　苡仁　茯苓　白扁豆　野茭根　橘紅　紫菀　元參　蘆根尖

楊　一陰一陽結謂之喉痹。一陰者，厥陰也；一陽者，少陽也。相火寄於肝膽，君火一動，相火隨熾，上炎灼金，痹喉之症作矣。

鮮生地　元參　麥冬　焦山梔　大生地　石決明　沙參　桔梗　生甘草　穭豆衣　梨肉

王　寒痰凝阻，頰車不利，高而腫硬，色白不紅。此屬陰寒骨槽，與色紅身熱者不同。

大熟地　麻黃　桂枝　秦艽　防風　制殭蠶　當歸　白芥子

趙　脾虛濕熱入絡，兩手指節手腕皆木腫。此乃鼓槌流痰，不易速愈。

黃耆　白朮　防風　秦艽　川貝母　當歸　茯苓

馮　臍風由乎脾腎濕熱而成。今腹痛便泄，先運其中。

白朮　赤芍　茯苓　陳皮　木香　當歸　六神麯　龍齒　砂仁

某　營行脈中，衛行脈外。
體肥濕勝之人，衛恆虛冷，營多盛熱。故肥人當暑，往往肌膚常冷，而易生外瘍也。瘍發背脊三候，內膿已結，外腐未透。營中之火極熾，衛弱失於敷布，不能引血化腐，載毒外出，漸顯內陷之機，頗為可慮。非溫不能助衛陽以鼓舞，非清不能解營熱以化毒。經曰：血實宜決之，氣虛宜掣引之。此法是矣。

黃耆（附子煎汁，炒）　鮮生地　穿山甲　地丁草　連翹　皂角刺　制殭蠶　金銀花

另以三角風熏。

淵按：三角風未詳是否三角胡麻。

趙　咽喉腫及上齶，的屬喉癰。
湯水難嚥，痰多便閉。症交四日，邪火熾張。秀翁主以清化滌痰，極是。鄙意竟用涼膈散通徹表裡，尤為簡淨。仍候裁正。

涼膈散加牛蒡子、桔梗、蘆根。

仁淵曰：欲為瘍科名家，須多讀內科方書。
蓋外科之難治，在內傷陰證。然亦不外表里陰陽虛實寒熱八字。能明此八字，生死難易，胸中自然了了。夫人身營衛，環周不息，一有壅逆，即腫硬作痛，而生外瘍。外科書分五善七惡，以定吉凶，無非在陰陽兩字推求。謂五善不宜少四，七惡不宜有三。
陽多即吉，陰盛即凶。若善惡兼見，可死可生，是在善治者得治則生，失治則死。即奇怪之證，方書師傳所未及，苟學問精深，定其六經部位，審其陰陽虛實，生死吉凶，胸中自有把握。而膏丹敷摻之藥，宜不吝金錢，誠心虔制，自可應手取效。蓋有形跡可求，較內科有捉摸耳。若手法刀法須有師傳，否恐動手便錯，及至回頭，其人已吃虧不小矣。

<script src='https://williamkpchan.github.io/LibDocs/readbook.js'></script>
</pre></body></html>