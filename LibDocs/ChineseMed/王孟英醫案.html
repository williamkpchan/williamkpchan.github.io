<base target="_blank"><html><head><title>王孟英醫案</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = false;
  var topicEnd = ", ";
  var bookid = "王孟英醫案"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>王孟英醫案</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>




<h2>序</h2>
《王孟英醫案》，有初編、續編、三編之分，編者不一其人。

而《歸硯錄》，則孟英自編者也。
余性鈍，讀古人書，苦難記憶。
而原書編年紀錄，檢查又甚感不便。
因於診余之暇，分類手錄，藉與同學講解。
外感統屬六淫，故風溫、濕溫間有編入外感門者。
夫孟英之學，得力於樞機氣化，故其為方，於升降出入，手眼頗有獨到。

而治伏氣諸病，從裡外逗，尤為特長。
大抵用輕清流動之品，疏動其氣機，微助其升降，而邪已解矣。
此其法雖宗香岩葉氏，而靈巧銳捷竟有葉氏所未逮者。
余嘗謂孟英於仲景《傷寒論》小柴胡湯、麻黃附子細辛湯諸方，必極深窮研，深有所得。
故師其意，不泥其跡，投無不效，捷若桴鼓。
讀者須識其認證之確，立方之巧，勿徒賞其用藥之輕，庶有獲乎！

<u>民國十年五月青浦陸士諤序於松江醫室</u>


<h2>序</h2>
青浦陸君士諤，名醫也。

其治症，聞聲望色察脈問證，洞見臟腑，燭照彌遺，就診者無不嘆為神技。
而不知君固苦心得之也。
余以善病，喜讀醫籍。
去年冬，購得《醫學南針》，讀之大好，因想見陸君之為人。
余左脅有塊作痛，患已逾年，歷經中西名醫診治，藥日投而病日劇，乃搭車赴松江訪陸君。
君一診，即曰：病雖在氣，患已及血。

余告以病起由乎積食。
陸君曰：食入於胃，化行於脾。
今飲啖如常，脾胃足徵無病。
凡氣分之病，臌脹浮腫，皆不見痛。
君病在血分也。
立方當歸、川芎、白芍、香附、柴胡、潞黨、紅棗。

寥寥七味，一劑知，三劑病若失。
因與君暢談醫藥，並及近代名流。
君於王孟英氏最為推服。
余曰：孟英果然名家，可惜偏於寒涼。
讀潛齋書者，每每不敢用溫藥。
君曰：孟英用藥，何嘗獨遺溫熱？其寒涼方，救逆之案為多。

檢其全書，用附、桂、乾薑之方，有一十九案。
可知藥貴對證，王氏亦絕無成見也。
大抵當時醫家，喜用溫補。
王氏所診，病病者十之四，病藥者十之六。
讀書者不知研求，自然有偏任寒涼之弊矣。
因出其自編之《孟英醫案》，分類排比，眉目朗然。
余不禁狂喜，勸之發刊。
君曰：孟英原案，猶《資治通鑑》，余此編猶紀事本末，不過自備檢查爾，何足問世。
余曰：初學得此，因證檢方，得見孟英之手眼，未始非君之功也。
陸君頗韙余言，余因草其緣起，即為之序。


<u>民國十年五月金陵哈守梅拜序</u>


<h2><span class="orange">卷一</span></h2>

<h2>外感</h2>
家叔南山，於秋間患感，日治日劇，漸至神昏譫妄，肢振動惕。

施秦兩醫，皆謂元虛欲脫，議投峻補。
家慈聞而疑之曰：盍與孟英商之？孟英診曰：無恐也。
通絡蠲痰，可以即愈。
用石菖蒲、羚羊角、絲瓜絡、冬瓜子、苡仁、桑枝、旋覆、橘絡、蔥須、貝母、鉤藤、膽星為劑，化服萬氏牛黃清心丸一顆。
覆杯即安，調理半月而愈。


丙申春，蜀人石符生，將赴鄧云崖司馬之招，經杭抱病，僑於張柳吟之舊館，亦為寓側陳六順治困。
居停主人知之，即告以柳吟僕病之事，石聞之悚然，亟遣人延孟英診焉。
脈沉而澀滯，模糊不分至數，肢涼畏冷，涎沫上湧，二便澀少，神氣不爽，曰：此途次感風濕之邪，失於解散，已從熱化，加以溫補，致氣機愈形窒塞，邪熱漫無出路，必致爍液成痰，逆行而上。
但與舒展氣機，則痰行熱降，諸恙自瘳矣。
以黃連、黃芩、枳實、橘皮、梔子、淡豉、桔梗、杏仁、貝母、鬱金、通草、紫菀、竹茹、蘆菔汁等藥，三服而起，調理匝旬遂愈。


夏間王某患感，越醫謝樹金治之，病雖退而能食矣，但不能起坐，類乎癱瘓。

延已月餘，人皆謂其成廢。
所親鍾某，浼孟英視之，曰：此多服表散，汗出過分，氣血兩傷，肢骸失其營養，脈微而細，舌亮無苔，與大劑參、耆、歸、朮、熟地、杜仲、菟絲、牛膝、枸杞、山藥、木瓜、萸肉、葳蕤、續斷、桑枝。
（氣血雙補，而補血之藥重於補氣。
以汗為血液，陰分偏傷也。）數十而起。


一勞力人陰分素虧，驟感風濕，兩膝刺痛痠軟，（此症延久，即成鶴膝風。）不能稍立。
孟英以六味地黃湯加獨活、豆卷。
（精當。）一劑知，二劑已。


毛允之戌冬患感，初治以溫散，繼即以滋陰，病日以劇。

延至亥春，或疑為百日之癆，或謂是傷寒壞證。
而鳳山僧主升、柴、耆、術以補之，丁卯橋用輕粉、巴霜以下之。
雜藥遍投，形神日瘁。
乃尊學周延孟英視之，脈來澀數上溢，呃忒，口膩，雖覺嗜飲，而水難下膈，頻吐涎沫，便秘溺赤，潮熱往來，少腹如烙，按之亦不堅滿，曰：此病原屬冬溫，治以表散，則津液傷而熱乃熾；繼以滋填，熱邪愈錮；再施溫補，氣機更窒；升、柴、耆、術，欲升其清，而反助其逆；巴霜、輕粉，欲降其濁，而盡劫其陰。
病及三月，發熱不是表邪；便秘旬余，結澀非關積滯。
且脈澀為津液之已傷，數是熱邪之留著，溢乃氣機為熱邪所壅而不得下行。

豈非溫邪未去，得補而膠固難除。
徒使其內爍真陰，上薰清道，以致一身之氣，盡失肅清之令，法當搜剔餘邪，使熱去津存，即是培元之道。
伸其治節，俾濁氣下趨，乃為宣達之機。
何必執參、茸為補虛，指硝、黃為通降哉。
以北沙參、紫菀、麥冬、知母、花粉、蘭草、石斛、丹皮、黃芩、桑葉、梔子、黃連、木通、銀花、橘皮、竹茹、蘆根、橄欖、枇杷葉、地慄、海䖳等，出入為方。
服之各恙遞減，糜粥漸加。
半月後始得大解，而腹熱全消，穀食亦安。
乃與滋陰善後而愈。
（清熱生津治法固善，然亦此人本元堅固，故屢誤之後猶能挽回，否則亦難為力矣。）

莊半霞芝階中翰之三郎也。

闈後患感，日作寒熱七八次，神氣昏迷，微斑隱隱。
醫者無策，始迎孟英診之曰：此平昔飲酒，積熱深蘊，挾感而發。
理從清解，必誤投溫補，以致熱勢披猖若是。
詢之果三場皆服參，且攜棗子浸燒酒入闈。
初病尚不至此，因連服羌、防、薑、桂，漸以滋甚。
孟英曰：是矣。
先以白虎湯三劑，斑化而寒熱漸已。
繼用大苦寒之藥，瀉其結熱，所下黑矢，皆作棗子氣。
旬日後，與甘潤滋濡之法，兩月始得全愈。


陳足甫稟質素弱，上年曾經吐血，今夏患感之後，咳嗽夜熱，飲食漸減。

醫作損治，滋陰潛陽，久服不效。
秋杪孟英診之曰：陰分誠虛，第感後餘熱逗留於肺，阻氣機之肅降，搏津液以為痰。
此關不清，雖與滋填培補之藥，亦焉能飛渡而行其事耶？先清肺氣以保胃液，俾治節行而灌溉輸；然後以甘潤濃厚之法，補實真陰，始克有濟。
乃尊仰山聞之，擊節歎服。
如法施之，果漸康復。
（晡熱夜熱，原有肺熱、血瘀二候，斷非滋陰所能愈。
況溫病之後，咳嗽夜熱，顯為遺邪在肺，滋陰藥愈沒幹涉矣。）

棲流所司藥陳芝田，於仲夏患感，諸醫投以溫散，延至旬日，神昏譫妄，肢搐耳聾，舌黑唇焦，囊縮溺滴，胸口隱隱微斑，一望而知其危矣。

轉邀孟英診之，脈細數而促，曰：陰虧熱熾，液將涸矣。
遂用西洋參、元參、生地、二冬、知、柏、楝實、石斛、白芍、甘草梢、銀花、木通、犀角、石菖蒲，大劑投之。
（孟英能善用大劑，故能起不治之證，亦古人所未有也。）次日復診，其家人云：七八日來，小溲不過涓滴，昨藥服六七個時辰後，解得小溲半杯。
孟英曰：此即轉機也。
然陰氣枯竭，甘涼濡潤，不厭其多。

於前方，再加龜板、鱉甲、百合、花粉，大鍋煎之，頻灌勿歇。
如是者八日，神氣始清，諸恙悉退。
純用滋陰之藥，調治匝月而瘳。
予謂孟英學識過人，熱腸獨具，凡遇危險之候，從不輕棄，最肯出心任怨以圖之。
如此案八日後神氣始清，若經別手，縱使治法不錯，而一二帖後不甚起色，必規避堅辭，致病家惑亂，謀及道旁。
雖不死於病，亦必死於藥矣。

此在醫者之識老心堅，又須病家之善於擇而任之專也。
談何易耶？且聞孟英嘗云：溫熱液涸神昏，有投犀角、地黃等藥至十餘劑，始得神清液復者。
因溫熱案最夥，不暇詳錄，姑識此以告司人之命者。
（一派甘寒之藥，既可滌熱，又以生津，真治溫良法也。
惟濕溫證宜稍加斟酌耳。）

江小香病勢危篤，浼人迎孟英診之，脈虛弦而小數，頭痛偏於左後，子夜熱躁，肢冷欲嘔，口乾不欲飲，不飢不欲食，舌蹇言澀，溺黃而頻。

曰：體屬素虛，此由患感時，過投溫散，陰津陽氣皆傷。
後來進補而勢反日劇者，滋膩妨其中運，剛烈動其內風，（知此二語方可論藥。）以致醫者僉雲表之不應，補亦無功，竟成無藥可治之證。
雖然，不過難治耳，未可遽棄也。
與秋石水拌制高麗參、蓯蓉、首烏、生白芍、牡蠣、楝實、鹽水炒橘紅、桑椹、石斛、蒺藜、茯苓煎，吞飯丸肉桂心五分。
一劑躁平嘔止，各恙皆減。
連投數服，粥食漸安，乃去首烏、桂、楝，加砂仁末拌炒熟地、菊花、枸杞。
半月而瘳。
（從陰引陽，從陽引陰，絕妙機軸。）

石誦義夏杪患感，多醫廣藥，病勢日增。

延逾一月，始請孟英診焉。
脈至右寸關滑數上溢，左手弦數，耳聾口苦，熱甚於夜，胸次迷悶，頻吐黏沫，啜飲咽喉阻塞，便溏溺赤，間有譫語。
曰：此暑熱始終在肺，並不傳經，一劑白虎湯可愈者，何以久延至此也？乃尊北涯，出前所服方見示。
孟英一一閱之，惟初診顧聽泉用清解肺衛法為不謬耳。
其餘溫散升提，滋陰涼血，各有來歷，皆費心思，原是好方，惜未中病。
而北涯因其溏泄，見孟英君石膏以為治，不敢與服。

次日復診，自陳昨藥未投，惟求另施妥法。
孟英曰：我法最妥，而君以為未妥者，為石膏之性寒耳。
第藥以對病為妥，此病舍此法，別無再妥之方。
若必以模稜迎合為妥，恐賢郎之病不妥矣。
北涯聞而感悟，頗有姑且服之之意。
而病者偶索方一看，見首列石膏，即曰：我胸中但覺一團冷氣，湯水皆須熱呷，此藥安可投乎？堅不肯服。

然素仰孟英手眼，越日仍延過診，且告之故。
孟英曰：吾於是證，正欲發明。
夫邪在肺經，清肅之令不行，津液凝滯，結成涎沫，盤踞胸中，升降之機亦窒，大氣僅能旁趨而轉旋，是一團涎沫之中，為氣機所不能流行之地，其覺冷也，不亦宜乎？且予初診時，即斷為不傳經之候，所以尚有今日，而能自覺胸中之冷。
若傳入心包，則舌黑神昏，才合吳古年之犀角地黃矣。
然雖不傳經，延之逾月，熱愈久而液愈涸，藥愈亂而病愈深，切勿以白虎為不妥，急急投之為妙。
於是有敢服之心矣。

而又有人云：曾目擊所親某，石膏甫下咽，而命亦隨之。
況月餘之病，耳聾泄瀉，正氣已虧，究宜慎用。
北涯聞之惶惑，仍不敢投。
乃約翼日廣徵名士，會商可否。
比孟英往診，而群賢畢至。
且見北涯求神拜佛，意亂心慌，殊可憐憫。

欲與眾商榷，恐轉生掣肘，以誤其病，遂不遑謙讓，援筆立案云：病既久延，藥無小效，主人之方寸亂矣。
予三疏白虎而不用，今仍赴招診視者，欲求其病之愈也。
夫有是病則有是藥，諸君不必各抒高見，希原自用之愚。
古云鼻塞治心，耳聾治肺，肺移熱於大腸，則為腸澼。
是皆白虎之專司，何必拘少陽而疑虛寒哉！放膽服之，勿再因循，致貽伊戚也。
坐中顧聽泉見案，即謂北涯曰：孟英腸熱膽堅，極堪倚賴。

如猶不信，我輩別無善法也。
顧友梅、許芷卿、趙笛樓亦皆謂是。
疏方以白虎加西洋參、貝母、花粉、黃芩、紫菀、杏仁、冬瓜仁、枇杷葉、竹葉、竹茹、竹黃。
而一劑甫投，咽喉即利。
三服後各恙皆去，糜粥漸安。
乃改甘潤生津，調理而愈。
予謂此案不僅治法可傳，其闡發病情處，識見直超古人之上。
（論亦根柢喻氏，而更加明透。）

姚雪蕉孝廉之太夫人，年逾花甲。

患感兩月，醫皆束手，始延孟英診之。
身已不能轉側，水飲難於下咽，聲音不出，便溺不通，曰：此熱邪逗留不去，津液剝削殆盡。
計其受病之時，正當酷暑，豈即溫補是投，但知其虛而不知其病耶？閱前服諸方，惟初手顧聽泉從吸受暑邪、輕清開上立治，為合法耳，余方非不是起死回生之藥，其如與病無涉何。
而阮某小柴胡方，服之最多。
蓋醫者執此和解之法，謂不犯汗吐下三者之險，豈不穩當？病家見其參、胡並用，謂補正祛邪，具一舉兩全之美，最為上策。
孰知和解足少陽傳經傷寒之劑，不可以概和各經各氣之各病。

徒使參、胡升提熱邪以上逆，致一身之治節，無以清肅下行；而薑、棗溫膩濕濁於中焦，致運化之樞機失其灌溉之布，氣機愈窒，津液愈干。
和解之湯愈進，而氣愈不和，病愈不解。
今則雖有良治，而咽喉僅容點滴，氣結津枯，至於此極，英雄無用武之地矣。
雪蕉昆季，力懇挽救，乃疏甘涼清潤之方。
囑其不限時刻，不計多寡，頻以水匙挑入，使其漸滲下喉。
而一日之間，僅灌一小杯許，其病勢之危，於此可想。

直灌至旬余，氣機始漸流行，藥可服小半劑矣。
人見轉機之難，不無議論旁生。
賴孟英鎮靜不搖，乃得日以向愈，粥食漸加。
惟大解久不行，或以為憂。
孟英曰：無恐也。
水到渠成，穀食安而津液充，則自解矣。

若欲速妄攻，則久不納穀之胃，尚有何物以供其盪滌哉？至九月下旬，始有欲解之勢。
孟英連與補氣益血之藥，尚不能下。
於前方加蜣螂一對，熱服即解。
凡不更衣者，計及五十日矣，聞者莫不驚異。
繼以平補善後而痊。


金寬甫初冬患感，局醫黃某，聞其向來不拘何病，總須溫藥而痊，胸懷成見，進以薑、桂之方。

漸至足冷麵赤，譫語煩躁，疑為戴陽而束手矣。
舉家彷徨，延孟英診焉。
曰：此伏邪晚發，誤與升提，熱浮於上，清解可安。
寬甫猶以向不服涼藥為疑，方中芩連之類，堅不肯用。
乃兄願谷中翰，極力開導，督人煎而飲之，果得霍然。


石芷卿患感，張某連投柴、葛藥，熱果漸退。

而復熱之後，勢更孔甚，乃延孟英診焉。
先以梔、豉、芩、連等藥，清解其升浮之熱，俟邪歸於府，脈來弦滑而實，徑用承氣湯下之。
時其尊人北涯赴甌，無人敢主其可服否也。
另招他醫決之，以為太峻，且腹不堅滿，妄攻慮變。
舉家聞之搖惑，暮夜復懇再診。
孟英辨論洋洋，堅主前議。
服後果下黑矢，次日大熱大汗，大渴引飲。
孟英曰：此府垢行而經熱始顯，與竹葉石膏湯，二劑而安。
繼以育陰充液，調理而康。


孫某患感，醫投溫散，竟無汗泄。

延至十一日，始請孟英視之。
業已神昏囊縮，面赤舌絳，目不識人，口不出聲，胸膈微斑，便瀉而小溲不行者已三日。
醫皆束手，或議大投溫補以冀轉機。
（溫病已至神昏，尚議溫補，真盲論也。）孟英急止之曰：陰分素虧，而溫散劫津，邪熱愈熾，則營衛不行，豈可妄云漏底，欲以溫燥竭其欲絕之陰乎？曩浦上林先生治予先君之病云：泄瀉為熱邪之出路，求之不可得者，胡可止也。
以西洋參、生地、麥冬、丹皮、連翹、生芍、石菖蒲、鹽水炒黃連、甘草梢、百合、茯苓、貝母、銀花、紫菀為方。

一劑即周身微汗而斑退，三劑始得小溲一杯而識人，四劑乃得大汗，而身熱退，面赤去，莖亦舒，復解小溲二杯。
次日於方中減連翹、菖蒲、丹皮、黃連，加知母、葳蕤、竹葉投之。
舌始潤，神始清，知渴索水。
孟英令將蔗，梨等榨汁，頻灌不歇。
其汗如雨下者，三晝夜始休。
於是粥漸進，瀉漸止，溲漸長。
前方又去貝母、銀花、紫菀，加石斛、龍眼肉，服之全愈。


周子朝患惡寒，頭痛發熱。

酷似傷寒，而兼心下疼脹。
孟英脈之，右部沉滑，苔黃不渴，溲如蘇木汁。
先以蔥豉湯，（先解表。）加梔、連、杏、貝、蔞、橘為方。
服後微汗，而不惡寒反惡熱。
雖湯飲略溫，即氣逆欲死。

孟英曰：客邪解矣，清其痰熱可也。
與知母、花粉、杏、貝、旋、滑、斛、橘、杷、茹、茅根、蘆根、地慄、海䖳等藥。
（後清裡。）果吐膠痰甚多，而納食漸復。
惟動則欲喘，於肅上之中佐以滋下，為善其後而瘥。


顧竹如孝廉令嬡，患感十餘日，耳聾不語，昏不識人，而客未入室，彼反先知。

（熱極而神外越。
〕醫以為祟，凡犀角地黃、牛黃清心、復脈等湯，遍服無效，（藥不誤，特病重藥輕耳。）已摒擋後事矣。
所親濮根厓囑其延診於孟英，脈至滑數，舌不能伸，苔色黃膩，遺溺便秘，目不交睫者已四晝夜，（下證已悉備。）胸腹按之不柔。
與白虎湯去米、草，加石菖蒲、元參、犀角、鱉甲、花粉、杏仁、竹葉、竹黃、竹瀝。

投一劑即譫語滔滔，渠父母疑藥不對病，孟英曰：不語者欲其語，是轉機也。
再投之，大渴而喜極熱之飲。
又疑涼藥非宜，孟英姑應之曰：再服一劑，更方可也。
三投之，痰果漸吐。
四劑後，舌伸便下，神識漸清。
乃去菖蒲、石膏、犀角、鱉甲，加生地、石斛、麥冬、貝母。

數帖，（溫病後陰必耗竭，宜急救其陰，轉方甚合法。）熱盡退而痰味甚咸。
又去杏、貝、竹黃，加西洋參、牡蠣、龜板、蓯蓉，服之全愈。
逾年失怙，繼遭祝融，郁損情懷，誤投溫補，至戊申年殞。
（葉氏云：溫邪中人，首先犯肺，其次則入心，正此病也。
雖不用下劑，而通經透絡之品大劑用之，亦足以盪滌邪穢。）

《孟英案續編》系張柳吟所輯，批語不知誰氏手筆。

於此案便秘、目不交睫、胸腹按之不柔各證，謂系陽明應下之證，於孟英治法，深露不滿之意。
其實此證，是熱閉心包，與陽明譫語，大不相同。
陽明證斷不能投厥陰劑，厥陰證斷不能投陽明劑。
一主硝、黃盪滌，一主犀角開透，誤投皆有弊害。
近人陸九芝所著《世補齋醫書》，專重陽明，不識厥陰心包絡，大攻葉天士逆傳心包之說，凡治譫語，悉用硝、黃，偏信之者，操刀以割，不免自誤誤人。
士諤臨證以來，所治熱病不下百數十，覺陽明與厥陰，大有判別。

厥陰心包之譫語，是昏不識人，雖喚之不醒也，此是神明已蔽之鐵證。
陽明之譫語，呼之即醒，呼過仍譫語如舊，足徵神明未盡蔽也。
此案腹滿雖似陽明證，而胸滿則非全屬陽明也。
孟英方以開痰透邪為主，真是能手，不可非也。
陸士諤識。


姚小蘅太史令侄女，初秋患寒熱而汛適至。

醫用正氣散兩帖，遂壯熱狂煩，目赤譫語，甚至欲刎欲縊，勢不可制。
孟英按脈洪滑且數，苔色干黃尖絳，脘悶腹脹拒按，畏明口渴，氣逆痰多。
與桃仁承氣湯加犀角、石膏、知母、花粉、竹瀝、甘菊。
人謂熱雖熾而汛尚行，何必大破其血，而又加以極寒之藥哉？孟英曰：叟勿過慮，恐一二劑尚不足以濟事。
果服兩大劑，始得大便，而神清苔化，目赤亦退。
改用甘寒以清之，繼而又不更衣，即脈滑苔黃而腹脹，更與小承氣湯二帖，便行而各恙遄已。
數日後又如此，仍投小承氣湯二帖。
凡前後六投下劑，才得波浪不興，漸以清養而瘳。
季秋，適江右上高令孫明府之子沛堂為室。


顧奏云季秋患感，醫作虛治，補及旬日，舌卷痙厥，腰以下不能略動，危在須臾。

所親石誦羲延孟英設死裡求生之策，察脈虛促欲絕。
先灌紫雪一錢，隨溉犀角地黃湯二大劑。
服下，厥雖止而舌齶滿黑，目赤如鳩，仍用前湯。
三日間計服犀角兩許，黑苔漸退，神識乃清，而呃忒頻作。
人猶疑其虛也，孟英曰：營熱雖解，氣道未肅耳。
以犀角、元參、石花、連翹、銀花、竹茹、知母、花粉、貝母、竹葉為方。

服之，次日即下黑韌矢甚多，而呃忒止。
又三劑，連解膠黑矢四次，舌色始潤，略進米飲，腿能稍動，然臀已磨穿也。
與甘潤育陰藥，續解黑矢又五次，便溺之色始正。
投以滋養，日漸向安，己酉舉於鄉。
其弟翰云，患左胯間腫硬而疼，暮熱溺赤，舌絳而渴，孟英按脈細數，（陰虛血熱。）徑用西洋參、生地、麥冬、楝實、知母、花粉、銀花、連翹、甘草、黃柏等藥，服旬余而愈。


許自堂令孫子社患感，延至秋杪，證交二十八日，諸醫束手。

渠伯母鮑玉士夫人，薦孟英診之，左部數，右手儼若魚翔，痰嗽氣促，自汗瘛瘲，苔色灰厚，渴無一息之停，垂危若是。
而皓首之祖、孀母、少妻，相依為命，環乞拯救，甚可憫也。
孟英曰：據脈莫能下手，吾且竭力勉圖。
第恐一齊眾楚，信任不堅，則絕無可望之機矣。
其母長跽而言曰：唯君所命，雖砒鴆勿疑也。
於是先以竹葉石膏湯加減，至五劑，氣平嗽減，汗亦漸收，苔色轉黑，舌尖露絳。

改投元參、生地、犀角、石膏、知母、花粉、竹葉、銀花等藥，又五劑，瘛瘲漸減，舌絳漸退。
彼婦翁召羽士為之拜斗，飛符噀水，鼓樂喧闐，病者即譫妄不安，神昏如醉，羽士反為嚇退。
夤夜速孟英視之，與紫雪錢余，神即清爽，仍用前方，重加竹瀝。
服八劑，始解黑如膠漆之大便，而黑苔漸退，右脈之至數始清。
惟煩渴不減，令其恣啖北梨，舌才不燥，痰出亦多。
又六劑，舌色乃淡，溲出管痛，熱邪得從下行矣。

凡十二日之間，共服大劑寒涼，已二十四帖。
計用犀角三兩有奇，而險浪始平。
續以前法緩制，服六劑，又解黑矢五次，手足始為己有。
又五劑，筋絡之振惕始定，略能側臥，囈語乃息，漸進稀糜。
繼灌甘潤充其胃汁，七八劑後，渴止知飢，脈皆和緩。
又浹旬，穀食乃復。

又旬余，便溺之色始正。
前後共下黑矢四十餘次，苔色亦淨，授滋填善後而康。
是役也，凡同道暨許之族人戚友，莫不以為秋冬之交，用藥偏寒。
況病延已久，敗象畢呈，苟不即投峻補，必致失手。
既聞鮑夫人云：歸許氏二十餘年，目擊多人，無不死於溫補。
此等病曾見之，此等藥蓋未嘗聞也。
孰知如此之證，有如此之治，求之古案亦未前聞，傳諸後賢，亦難追步。
蓋學識可造，而腸熱膽堅，非人力所能及。
此孟英所以為不世出之良醫也。


段春木秋杪患發熱，（外感溫邪。）
而腰腿痛如刀割。
（真陰內損。）孟英視之，略不紅腫，脈至細數，（熱傷少陰。）苔色黑燥，溺赤便黑。
與西洋參、麥冬、生地、犀角、銀花、楝實、石斛、知母、甘草、竹瀝、蔗汁，為大劑投之。
熱漸退，痛漸已，惟舌絳無津，（陰虧也）仍與甘涼濡潤為方。

數日後忽舌絳倍加，燥及咽膈，水飲不能下咽。
孟英曰：真陰涸竭，藥難奏績矣。
然竊疑其何以小愈之後，驟爾陰枯，或者背予而服別藥乎？繼其契友來詢云：段死而舌出，此曷故與？孟英聞之，爽然大悟，因擷傷寒女勞復之文示之。
其人頓足云：良然。
彼於小愈後，曾宿於外，次日歸即轉劇。
苟直陳不諱，或尚可治？孟英曰：未必然也。
燒褌散、鼠矢湯，皆從足少陰以逐邪。
不過熱邪襲入此經，所謂陰陽易是也。
今少腹無絞痛之苦，原非他人之病易於我。
真是女勞之復，以致真陰枯涸，更將何藥以驟復其真陰哉？然從此而女勞復與陰陽易，一虛一實有定論，不致混同而談治矣。


吳醞香孝廉三令嬡患感，諸醫首以升散，繼進溫補。

至三月下旬，證交三十五日，昏痙譫語，六晝夜不交睫，旬日不沾米飲。
許芷卿視之，儼似養雲室證，即拉孟英暨顧聽泉、趙笛樓會診。
脈弦滑而微數，齒不能開，窺其舌縮苔垢。
孟英曰：尖雖卷，色猶紅潤，且二便不秘，尚有一線生機未絕也。
揆其受病原不甚重，只因謬治逾月，誤藥釀成大證。
勢雖危險，吾儕當竭力援之，第勿再犯一味悖藥，事或有濟。

醞香頗極信從。
孟英復詢其服事婢媼曰：病已逾月，腰以下得毋有磨壞之虞乎？皆曰無之，惟數日前易其所遺，略有血漬，必月事之不愆也。
孟英頗疑之，囑其再易之時，留心細察。
疏方以犀角四錢，石菖蒲二錢，貝母二兩，整塊硃砂兩許，（硃砂不宜入煎劑。）竹瀝碗許，佐以竹葉、竹黃、竹茹、知母、花粉、元參、旋覆、絲瓜絡、葦莖、銀花、鱉甲，調下紫雪丹。
次日，諸君復會，渠母徐夫人即云：王君明視隔垣，小女腰下果已磨穿，糜潰如柈，婢媼輩粗忽，竟未之知也。

昨藥服後，證亦少減。
孟英仍主原方。
四服後夜始眠，痙才息，舌甫伸，苔仍黑。
孟英於前方去鱉甲、硃砂、菖蒲，加生地、梔子。
數服後，苔轉黃，大便黑如膠漆，且有痰色。
蓋從前大解黃色，似乎無甚大熱，不知熱由補藥所釀，滯於腸胃曲折之地，而不能下行，勢必薰蒸於上，致有內陷入臟之逆也。

黑矢下而神氣漸清，餘熱復從氣分而達，痰嗽不爽，右脈滑搏。
孟英主用竹葉石膏湯加減，四劑漸安。
而外患痛楚，徹夜呻吟，雖敷以珠黃，滋以甘潤，未能向愈。
孟英令以大蟾蜍治淨煮湯，煎育陰充液之藥服之，果痛止肌生，眠食漸進，汛事如期而瘳。
冬間適張舟甫之子為室，或疑其病雖愈，而過餌涼藥，恐難受孕，迨戊申夏，已得子矣。


吳醞香之僕吳森，在越患感，旋杭日鼻衄數升，苔黃大渴，脈滑而洪，孟英投白虎湯二帖而安。
遽食肥甘，復發壯熱，脘悶昏倦，孟英以枳實梔豉湯而瘥。
數日後，又昏沉欲寐，發熱自汗，舌絳溺澀，仍求孟英診之。
左尺細數而芤，右尺洪大，是女勞復也，研詰之果然。
與大劑滋陰清熱藥，吞豭鼠矢而愈。


何新之亦儒醫也。

患感旬日，胡士揚診，謂勢欲內陷，舉家皇皇。
渠表弟沈悅亭茂才，亦工岐黃，而心折於孟英，因拉視之。
呃忒，苔膩，便秘，痰多，心下拒按，持其脈右手洪大滑數。
與小陷胸，加沙參、菖、貝、菀、薤、茹、杏、旋、杷之劑，數帖而安。
繼以甘涼，二旬後得大解而痊。
何乃執柯，為王沈聯姻婭焉。


陳邠眉令郎，孟秋患感。

醫與表散溫補，病隨藥劇。
至八月初，渠叔祖陳靄山，延孟英視之。
目瞪神呆，氣喘時作，舌絳不語，便瀉稀水，肢搐而厥，人皆以為必死矣。
察其脈弦而軟數，乃陰虧肝盛之質。
提表助其升逆，溫補滯其樞機，痰飲轇轕，風陽肆橫。
禱神驅祟，有何益哉。
與鱉甲、龍、牡、旋、赭、芩、連、楝、貝、菖、茹、膽星、犀、羚等藥，息風鎮逆，清熱蠲痰，數帖而平。


龔念匏室，故舍人汪小米之女也。

患秋感，服溫散藥而日重。
渠叔母韓宜人，請援於孟英。
脈見弦數軟滑，苔黑肢瘛，疏方用沙參、元參、知母、花粉、犀、羚、茹、貝、梔、菖等藥，曰：亟餌之，否將厥也。
時念匏幕於江南，族人皆應試入場，侍疾者多母黨。
伊叔少洪疑藥涼，不敢與服，迨暮果欲厥矣，眾皆皇皇。
幸彼女兄為故孝廉金訪叔之室，頗具卓識，急煎孟英方灌之，遂得生機。
次日復診，脈較和，一路清涼，漸以向愈。


俞博泉令郎患感，即兼腹痛而脹。

胡某投以溫散，二便不行，昏譫大渴，舌苔黑刺。
孟英以犀、翹、楝、薄、梔、連、花粉、元參、大黃，服之便下神清。
為去犀角，加丹皮，二帖苔化熱退，惟少腹梗脹，不甚知飢。
改投梔、連、楝、蒺、延胡、橘核、蓯蓉、花粉、制軍諸藥，連解黑矢，漸以向安。
正欲養陰之際，而惑於旁言，另招金某，服大劑溫補藥，以圖元氣驟復。
不知餘燼內燔，營受灼而血上溢，液被爍而肌漸消，猶謂吐血宜補，形瘦為虛，竟竭力補死而後已。


張篪百之室患感，連服溫散，繼邀顧聽泉診之。
云有驟變，須延孟英商治，渠不之信。
旬日後，倏然昏厥，自寅正至辰初不蘇。
病者之兄吳次歐，速孟英視之，脈伏而弦滑。
與大劑犀、羚、茹、貝、知母、花粉、元參、銀花，調局方至寶丹，灌下即安。


李竹虛令郎，初秋患感，醫聞便溏而止之，乃至目赤譫妄，舌絳苔黃，溲澀善嘔，粒米不能下咽。
孟英先與犀角、石膏、竹葉、竹茹、枇杷葉、茅根、知母、花粉、梔子以清之，嘔止神清，熱亦漸緩。
繼以承氣湯加減，三下黑矢，黃苔始退，即能啜粥。
以其右關尺遲緩有力，故知有燥矢也，續投甘涼，調理而瘥。


許少卿室，故醫陳啟東先生之從女也。

夏初患感，何新之十進清解，病不略減，因邀診於孟英。
脈至弦洪豁大，右手為尤，大渴大汗，能食妄言，面赤足冷，徹夜不瞑。
孟英曰：證雖屬溫，而真陰素虧。
久傷思慮，心陽外越，內風鴟張。
幸遇明手，未投溫散，尚可無恐。
與龍、牡、犀、珠、龜板、鱉甲、貝母、竹瀝、竹葉、辰砂、小麥、元參、丹參、生地、麥冬，為大劑投之。

外以燒鐵淬醋，令吸其氣。
蠣粉撲止其汗，搗生附子帖於湧泉穴。
甫服一劑，所親薦胡某往視，大斥王議為非，而主透疹之法。
（真盲人。）病家惑之，即煎胡藥進焉。
病者神氣昏瞀，忽見世父啟東扼其喉，使藥不能下嗌，且囑云：宜服王先生藥。

少卿聞之大駭，專服王藥，漸以向愈。
而陰不易復，頻灌甘柔滋鎮，月餘始能起榻。
季夏汛行，惟情志不怡，易生驚恐，與麥、參、熟地、石英、茯神、龍眼，甘、麥、大棗、三甲等藥，（一定不易之法。）善其後。
秋杪歸寧，微吸客邪，寒熱如瘧，孟英投以清解，已得向安。
胡某聞之，復於所親處云：此證實由夏間治法不善，以致邪氣留戀，再服清涼，必死無疑。

湯某復從而和之，（總是病者該死，故一時有此二妖孽。）許氏即招湯某診治，謂其陽氣傷殘，沉寒久伏，（既已沉寒，焉能作寒熱。）以理中湯加威靈仙、桂枝、半夏、厚朴、薑、棗等藥。
（勿論其認證之誤與不誤，即理中湯，亦有此等加減法耶？）病者頗疑藥太燥烈，湯復膏吞拭舌，說得天花亂墜。
病家惑之，初服胃氣倍加，繼而痰嗽不飢，黃苔滿布，肌消汛斷，內熱汗多，心悸不眠，臥榻不起。
病者堅卻其藥，然已進二十劑矣。
再邀何新之商之，亦難措手。
仍囑其求診於孟英，按脈弦細軟數，篡患懸癰，縱有神丹，不可救藥矣。
（服清解藥，致邪氣留戀，豈服滋補藥，邪氣反不留戀耶？此等人而亦自命為醫，豈非怪物。）

潘馥堂令愛患感，沈悅亭治之漸愈。
惟咽阻無形，水穀礙下。
孟英以竹葉石膏湯，加紫菀、白前、旋覆、枇杷葉，以清肺熱而降肺氣，果即貼然。


錢聞遠仲郎患感，湯某進桂、樸、薑、柴等藥，而痰血頻咯，神瞀耳聾，譫語便溏，不飢大渴，苔黑溲少，徹夜無眠。

範應樞、顧聽泉迭進輕清，黑苔漸退，舌絳無津，外證依然，不能措手。
孟英診之，脈皆細數。
乃真陰素虧，營液受爍，不必以便溏不食而畏滋膩也。
授以西洋參、生地、二至、二冬、龜板、燕窩、茹、貝、銀花、藕汁、梨汁、葳蕤、百合等藥。
二劑咯血漸止，痰出甚多，漸進稀糜，夜能稍寐。
五劑熱退，瀉止，渴始減，脈漸和，旬日後解燥矢而痊。


陳赤堂令正患感，面赤不眠，煩躁譫語，口甘渴膩，溲澀而疼，顧聽泉多劑清解未應。

孟英切其脈，左弦洪而數，右滑而溢，胸次痞結，大解未行。
肝陽上浮，肺氣不降，痰熱阻痹，邪乃逗留。
與小陷胸合溫膽、雪羹，加旋、薤投之，胸結漸開。
乃去半、薤，而送當歸龍薈丸，譫語止，且能眠。
參以通幽湯下其黑矢，三次後始進養陰和胃而痊。


許芷卿亦精於醫，偶患外感，即服清散䷀藥，而證不減，或疑其非春溫也。

邀孟英質之，診脈遲澀，二便皆行，筋掣不眠，畏寒能食，喉舌皆赤。
（血熱之徵。）與大劑清營藥，數服而瘥。
迨夏兩腿患疥，外科治之，久而不愈。
孟英謂其平昔善飲，蘊熱深沉，瘍科藥亟宜概屏。
令以雪羹湯送當歸龍薈丸，果得漸瘳。

秋間其太夫人患感，連服溫散，轉為肢厥便秘，面赤冷汗，脈來一息一歇，（肢厥而便秘面赤，可決其非脫症矣。）舉家惶惶，慮即脫變。
孟英視其苔黃膩不渴，按其胸悶而不舒，且聞其嗅諸食物，無不極臭，斷為暑濕內伏，挾痰阻肺。
肺主一身之氣，氣壅不行，法宜開降，是虛脫之反面也。
設投補藥，則內閉而外脫。
昧者猶以為投補遲疑而不及救。

（世之愈補愈虛，以至於脫者，大半由此。）孰知真實類虛，不必以老年懷成見，總須以對證為良藥。
果一劑而脈至不歇，轉為弦滑。
再服汗止肢和，便行進粥。
數帖而痊。
方用紫菀、白前、竹茹、枳實、旋、貝、杏、蔞、兜鈴、枇杷葉也。


吳醞香大令宰金谿。

自春仲感冒而起，迨夏徂秋。
痰多氣逆，肌肉消瘦。
延至初冬，諸證蜂起，耳鳴腰痛，臥即火升，夢必干戈，凜寒善怒。
多醫咸主補虛，迄無小效，臥理南陽，已將半載。
群公子計無所施，飛函至家，囑大公子汾伯副車，叩求孟英來署，已冬仲之杪日矣。
診脈弦細，而左寸與右尺甚數，右寸關急搏不調。

且病者頸垂不仰，氣促難言，舌黯無苔，面黧不渴。
孟英曰：病雖起於勞傷挾感，而延已經年。
然溯其所自，平昔善飲，三十年來，期在必醉。
非僅外來之客邪，失於清解，殆由內伏之積熱，久錮深沉。
溫補雜投，互相煽動，營津受爍，內削痰多，升降愆常，火浮足冷，病機錯雜，求愈殊難。
既承千里相招，姑且按經設法。

以石膏、知母、花粉、黃芩等，清肺滌痰；青蒿、鱉甲、梔子、金鈴等，柔肝泄熱；元參、女貞、天冬、黃柏等，壯水制火；竹茹、旋覆、杷葉、橘紅等，宣中降氣。
出入為方，間佐龍薈丸，直瀉膽經之酒毒；紫雪丹，搜逐隧絡之留邪。
服三劑，而舌布黃苔，蘊熱漸泄。
服六劑，而嗽減知飢，渴喜熱飲，伏痰漸化。
季冬八日，即能出堂訊案。
十劑後，凜寒始罷，足亦漸溫，肺氣果得下降。

望日出署行香，繼而兵火之夢漸清，夜亦能眠。
迎春東郊，審結積案，亦不覺其勞矣。
方中參以西洋參、生地、麥冬，充其液；銀花、綠豆、雪羹，化其積。
至庚戌歲朝，各處賀年，午後護日，極其裕如，且肌肉漸豐，面黑亦退。
藥之對病，如是之神。
調養至開篆時，起居如舊，各恙皆瘥。

而孟英將赴宜黃楊明府之招，醞香為錄其逐日方案，跋而記之。
茲特採其大略如此。
（醞香之證，予於五月間曾為一視，知其感受溫邪，投以清解，三服後頗覺輕減。
又以赴飲而病，復如故，然步履尚無恙也。
後乃惑於溫補之說，熟地、鹿膠等膩滯之藥，恣服不輟。
比孟英至而其勢已棘，雖逐漸清解，大勢向愈，然病久元虛，邪去而正亦隨之。
此所以終於不起也。）

範廉居夫婦，與其令愛，一時患恙，旬日後咸劇，金粟香薦孟英視之。

廉居則大解已行，熱退未淨，氣逆不飢，呃忒自汗，脈形虛大，舌紫無苔。
為上焦熱戀，下部陰虧之象。
予西洋參、旋覆、竹茹、枇杷葉、石斛、柿蒂、牡蠣、龜板、刀豆、牛膝之劑，兩服即舌潤知飢，嘔汗皆罷。
去刀豆、旋覆、柿蒂，加熟地、胡桃肉、當歸，投之而愈。
其室則苔膩口酸，耳鳴不寐，不飢神憊，脘痛頭搖，脈至虛弦，按之澀弱。
以當歸、白芍、枸杞、木瓜、楝實、半夏、石斛、茯神、竹茹、蘭葉、白豆蔻，為養營調氣、和胃柔肝之法，數啜而瘳。

渠女則壯熱殿屎，二便皆閉，苔黃大渴，脹悶難堪，脈來弦滑數實，系府證也。
投桃核承氣，加海䖳、蘆菔，二劑而痊。
廉居尊人穎禾曰：甚矣！服藥之不可不慎也。
三人之證，醫者皆謂可危，而治之日劇，君悉以一二劑起之，抑何神歟！因憶四十二歲時患痁，胡魁先用首烏太早，遂致客邪留戀，纏綿百日，大為所困。
嗣後不敢服藥，今四十年矣。
昨聞韓組林年雖七十，飲啖兼人，而平時喜服藥。
醫以為老，輒用附、桂、參、茸等藥，以期可享遐齡。
詎料初八日，晚膳尚健飯，三更睡醒，倐寒慄發顫，俄而四肢瘛瘲，越日云亡。
得非即世人所謂之子午證耶？孟英曰：此老系陽旺之體，肥甘過度，痰火日增，年至古稀，真陰日耗，而久服此等助火爍陰之藥，以致風從火出，立拔根荄。
與兒科所云急驚風證，殆無異焉。


古云肥白之人多氣虛，又云痰飲須以溫藥和之。

儒醫顧聽泉，體豐色白，平昔多痰，晨起必喘逆，飽食稍安，頗有氣虛之象。
季冬感冒，自服疏解未效，迓孟英診焉。
左關弦寸滑如珠，尺細而干，舌尖甚絳。
乃真陰素虧，水不涵木，風陽內熾，搏液成痰。
謀慮操持，心陽太擾，肺金受爍，治節不伸。
苔雖白而已干，熱雖微而睛赤，忌投溫燥，宜予輕清。

用元參、石斛、梔子、竹茹、旋覆、蛤殼、貝母、枇杷葉、竹葉、蘭葉、蓮心為劑，三啜而安。
自謂氣虛，遽服黨參、枸杞、當歸等藥，下咽之後，即覺火升氣逆，漸至言語支離，溲頻自汗。
夤夜復迎孟英拯治，脈已虛促不調，即投牡蠣、龜板、鱉甲、女貞、旱蓮、元參、甘草、小麥、竹葉、蓮心，以和心肝之陽，而鎮龍雷之奮。
一劑而平。
繼又作勞復感，仍授輕清之法。
兩劑後，又因怫怒縈思，肝陽復僭，顴紅目赤，左耳時聾，夜不成眠，神情煩躁。

越日陡然大汗，濕透衣衾，再速孟英圖之。
脈極弦數而細，仍為陰虛陽越，不可誤認陽虛，而妄施附、桂者。
先令熏以炭醋，撲以蠣粉，隨灌以大劑二至、二冬、三甲、元參、丹參、人參、黃連、童溲而瘳。
繼予多劑育陰清肝，始得全愈。
又其媳新產之後，頭痛甚劇。
孟英按其脈右甚滑大，予清陽明法，得大解而瘥。


施玉林患感，治經多手，延將匝月，熱退未淨，苔膩垢黃，脘悶便溏，腰疼溺短，不飢不眠，氣短音低，醫者技窮。

李華甫薦孟英視之。
脈弦軟不調。
而尺中虛細，是痰熱尚結於上焦，房勞素傷於下部。
初治即從清解，並無背謬之方，奈不足以開有形之結，而滋久耗之陰，以致曠日相持，神氣日形消索也。
以小陷胸湯加葦莖、竹茹、枇杷葉、蘭葉、石斛、歸身、枸杞為方，加野薔薇露和服。
一劑苔即化，三服而結糞下，胸乃舒。
去蔞仁，加西洋參。
服四帖，苔淨能餐，諸恙冰釋。
續投峻補肝腎而康。


翁笠漁素健啖，偶患發熱。

錢某謂勞倦內傷，進補中益氣法，病日劇。
張某診為停食感冒，用承氣法下之，連解黑矢，熱如故。
與養陰藥多劑，熱仍不退，且從此不食不便，不渴不眠。
金云攻補難施，已成壞證。
所親孫詒堂迓孟英診之，脈形澀數不調，神呆靜臥，倦於語言，溺少苔黃，時時面赤，曰：無慮也。
衛分之邪失於清解，補中益氣，實衛錮邪，何異適燕而南其指乎？承氣通腑，但能下其腸胃有形之物，不能散其衛分無形之邪。

下後養陰，固是方法，然必表裡皆和者，方可投之。
衛氣未清，徒增窒滯，樞機日鈍，此神識之所以如呆也。
升降失司，此出入之所以皆廢也。
延之雖久，病猶在衛，故可治也。
予葦莖、蔥豉，加芩、桔、梔子、栝蔞，服一劑而遍身赤疹，神氣爽悟。
乃去芩、桔、蔥，加雪羹、蘆菔、銀花、蘭葉。
服數帖，解醬矢二十餘次，苔退知飢，脈和而愈。


一鐵匠婦患感，雜治經旬，身熱不退，不眠妄語，口渴耳聾，求治於余。
脈來細數，唇紅面白，肌瘦汗頻。
雖是貧家，卻為嬌質，神虛液奪，余暑未清。
以西洋參、甘草、小麥、黃連、麥冬、石斛、丹參、蓮心、竹葉為劑，服之神氣遂安。
自云心悸，因加紅棗與紫石英服之，浹旬竟以告愈。


七月初旬，余遊鴛湖歸，三侄壽和陡患凜寒，身熱筋瘛，面紅，譫妄汗頻，四肢厥冷。

年甫六歲，其母危之。
余察其苔色黃膩，口渴唇紅，乃停食感冒耳。
以枳實梔豉湯加菖蒲及冬干之蘆菔葉煎成，調入玉樞丹五分灌之。
次日譫瘛皆減。
而腹痛微有吐瀉，寐醒則神猶瞀亂，知其邪有外泄之機，治當迎刃而導。
於前方加蘇葉一分、黃連二分，同炒煎服。

連吐三五次，瀉六七次，痛即減，第三日神清爽朗。
余曰：去疾莫如盡。
再服原方一帖遂愈。
蓋小兒之病，因於食滯者多。
胃不和則臥不安，陽明實則譫妄，而世人輒作驚風治之，每致僨事。
昧者更惑於巫瞽，而祭非其鬼，則尤可笑也。

八月初余遊虎林歸，二女定宜患感旬余，熱雖退而乾咳無痰，不眠、不食、不便，胸腹無所苦，湯飲亦不思，五熱形瘦，僉慮成勞。
余按脈弦細，是痰阻而氣不通也。
以紫菀、白前、蔞仁、薤白、橘紅、半夏、菖蒲、竹茹、枳殼、桔梗，服數帖漸愈。
三女杏宜年十四，因侍姐病過勞，且浹旬風雨，寒氣外侵，而自恐不支，勉強納食，起病則凜寒微熱，腿腫而酸，泛泛欲嘔，兼以微嗽，適余歸之次日也。
視其苔微黃而膩，尖微絳，脈緩滑，以枳實梔豉湯加前、蘇、杏、桔、芩、菔飲之。
日晡余遊南鄉歸，內子述服藥後，神情昏瞀，嘔出藥食。

恐夾痧邪，曾為刮背。
余謂此食滯上焦，濁未下行耳。
迨夜頗靜，詰朝察之，胸仍拒按，原方加菖蒲、紫菀投之。
余即遊硤川，黃昏而歸，內子云：午後神復瞀亂，恐有變證，明日君毋他往也。
余頷之。
夜間亦靜，次早問答如常，胸猶拒按。

因其吐既未暢，大便未行，以前方合小陷胸為劑，外用朴硝罨其胸次。
至己刻又神昏如寐，引衣自覆，呼之不應，時或妄言，面色晦滯，四肢時冷，內子對之下淚。
余按脈如故，確係濁氣上熏，清陽失布。
既非寒邪深入，亦非溫熱逆傳。
原方再服一帖，病如故。
余再四思維，徑以薤白、石菖蒲各一錢，蔞仁三錢，煎成，和入醇酒一杯灌之。

外用蔥白杵罨胸次，牙皂末吹鼻取嚏。
時將薄暮，至初更始得微汗而肢和。
尋即溏解一次而識人，夜分安眠。
第四五日，胸次已舒，略無譫語，乃目有妄見，寐即惡夢，時有潮熱。
余以蔞、薤、菖、茹、翹、薇、菀、半、梔、豉、省頭草等藥，通府滌濁。
連解三次，各恙皆平。

改用清肝肅肺法，至七朝身涼全愈。
繼治蔣君寅昉五令郎全官，身熱筋瘛，不啼不乳，神呆嗜臥。
或疑驚風，夤夜延余往視，乃風熱夾食也。
與開泄清解法數帖，便行而痰漸嗽出，病即漸瘥。
此等雖非大證，設稍誤治，告危極速，故連類錄之，以備大匠木屑竹頭之需。



<h2>傷風</h2>
一何叟年近八旬，冬月傷風，有面赤氣逆，煩躁不安之象。

孟英曰：此喻氏所謂傷風，亦有戴陽證也，不可藐視。
以東洋人參、細辛、炙甘草、熟附片、白朮、白芍、茯苓、乾薑、五味、胡桃肉、細茶、蔥白，一劑而瘳。
孟英曰：此真陽素擾，痰飲內動，衛陽不固，風邪外入，有根蒂欲拔之虞。
誤投表散，一汗亡陽。
故以真武、四逆諸法，回陽鎮飲，（以此二語印證前方，可知用法之周到）攘外安內，以為劑也。
不可輕試於人，致干操刃之辜，慎之！慎之！

馬某年三十餘，素用力，患發熱惡寒，肢振自汗，少腹氣上衝胸，頭疼口渴。
孟英診曰：衛虛風襲，而絡脈久傷，肝風內動，與建中去飴，加龍、牡、石英、蓯蓉、楝實、桑枝，（建中之力在飴糖，今去飴，仍是桂枝法。）數帖而痊。
（發熱惡寒，頭疼自汗，皆桂枝證。
此人必津液素虧，因汗出而益耗其津，故肝失所養，而上衝肺胃，失所養而口渴也。）

《寓意草》謂傷風亦有戴陽證，此為高年而言，然有似是而非者。

黃鼎如令堂，年登大耋。
季冬感冒，痰嗽氣逆，額汗顴紅，胸痞不飢，神情躁擾。
孟英診脈，左弦疾而促，右滑數而溢，苔色滿布。
系冬溫挾痰阻肺，治節不伸，肝陽鼓舞直升。
羅謙甫有治痰火類孤陽之案，頗相似也。
以小陷胸湯加薤白、旋覆、赭石、花粉、海䖳、鳧茈、竹瀝為大劑投之，痰活便通，數日而瘥。

繼有陳舜廷之父，年逾花甲，患痰嗽氣逆，惟飲薑湯則胸次舒暢。
醫者以為真屬虛寒矣，連投溫補之劑，馴致咽痛不食，苔色灰刺，便閉無溺，求孟英診之。
脈至雙弦，按之索然，略無胃氣。
曰：渴喜薑湯者，不過為痰阻清陽之證據耳，豈可妄指為寒，迭投剛烈。
胃陰已竭，藥不能為矣。


夏初，孟英挈眷送太夫人葬於皋亭山。

越日歸，其令郎心官，患微熱音嗄，夜啼搐搦。
幼科謂其生未三月，即感外邪，又兼客忤，復停乳食，證極重也，疏方甚龐雜。
孟英不以為然，乃用蚱蟬三枚，煎湯飲之。
蓋取其清熱熄風，開聲音而止夜啼。
一物而擅此數長，與證適相對也。
果覆杯而愈。
趙笛樓聞而嘆曰：用藥原不貴多而貴專，精思巧妙，抑何至於此極耶？然即古之奇方也，今人不能用，而孟英每以此法奏神效，錄此以見一斑。


傷風雖小恙，過表傷陰，與邪未淨而早投補劑，皆能延損。

其高年下虛而誤服升提者，往往陽浮上戴，須以溫補救之。
更有一種似傷風而實非傷風之證，乃根蒂空虛，腎水泛溢以成痰，浮陽沖逆而為嗽也。
此自古未經道及者。
今年四月十二日，孟英詣高石泉處謝吊。
偶診其脈，左關尺忽見浮弦而空。
因私囑其次郎雋生曰：尊翁之脈，頗有可慮，子其慎之！繼無所苦，方疑其言之未當。

雖有小恙，亦未邀診。
迨雋生登賢書，計偕有日。
石泉忽患痰嗽，酷似傷風，馮某視之，與解散藥一帖。
次日便瀉數行，黃某進分清藥一劑，第三日痰升氣逆，自覺唇腫不能啜飲。
雋生始憶及孟英之言，速其拯治。
脈如蛛絲過指，舌色晦黯無津，唇不略腫。

其不能吸飲者，蓋由氣有出而無入耳。
陰既脫於下，陽將脫於上，莫可救藥。
翌日云亡。
此十二月春前事也。
聞霜降後，許吉齋山長微患傷風，數日而逝。
立春後，許硯鄰亦然。

皆同為似傷風證也。
據孟英曰：兒子阿心，長成太速，心性太靈，余固知其不秀。
秋分後，小患傷風，適余酬應紛繁，不遑顧視，且聞無甚大病，亦不延兒科診視，不料三日倏然而殤。
或云惜不早治，余謂襁褓而患根蒂之病，雖治愈亦何益哉。
然則不必高年慮有此證，即小兒亦間有之矣。
醫者其可以傷風而概視為小恙哉。
《不居集》專論傷風誤補成勞，猶是一隅之見焉。



<h2>風溫</h2>
翁嘉順室，產後患風溫，經孟英治愈。

病染於姑，孟英診曰：高年陰氣太虧，邪氣偏盛。
《玉版論要》云：病溫虛甚死。
言人之真陰甚虛，曷足以御邪熱而息燎原？可虞在兩候之期乎。
至十四天果殞。
而嘉順亦染焉，初發熱即舌赤而渴，脈數且澀。
孟英曰：非善證也。

蓋陰虛有素，值憂勞哀痛之餘，五志內燔，溫邪外迫。
不必由衛及氣，自氣而營。
急與清營，繼投涼血，病不稍減。
且家無主藥之人，旁議譁然。
幸其舊工人陳七，頗有膽識，力懇手援。
孟英曰：我腸最熱，奈病來頗惡，治雖合法，勢必轉重。

若初起不先覷破，早已殆矣。
吾若畏難推諉，恐他手雖識其證，亦無如此大劑，車薪杯水，何益於事。
吾且肩勞任怨，殫心盡力以圖之。
病果日重，昏瞀耳聾，自利紅水，目赤妄言。
孟英惟以晉三犀角地黃湯，加銀花、石膏、知、斛、梔、貝、花粉、蘭草、菖蒲、元參、竹瀝、竹茹、竹葉、鳧茈、海䖳等，出入互用。
至十餘劑，舌上忽布穢濁垢苔，口氣噴出，臭難嚮邇，手冷如冰，頭面自汗，咸謂絕望矣。

孟英曰：生機也。
彼陰虛熱邪深入，予一以清營涼血之法。
服已逾旬，始得營陰漸振，推邪外出，乃現此苔。
惟本元素弱，不能戰解，故顯肢冷，而汗僅出於頭面，非陽虛欲脫也。
復與甘寒頻灌，越三日汗收熱退，苔化肢溫。
自始迄終，犀角共服三兩許，未犯一毫相悖之藥。

且賴陳七恪誠，始克起九死於一生。
繼以滋陰善後而康。
（三江地氣卑濕，天時溫暖，傷寒之證絕少，最多濕溫、風溫之證。
又人體質柔脆，不任盪滌之藥，故惟以甘寒清解之劑，漸次搜剔，斯邪去而正不傷。
若在北方，剛堅之體，此等藥雖服百劑，亦若罔知。
非加硝、黃盪滌，邪終不去。
故葉氏之法，擅譽江浙。
而吳氏之方，馳名幽冀。
易地則皆然。
亦智者之因地制宜也。）

翁嘉順之妹亦染，病勢極危。

因役於冥曹，自以為不起。
孟英曰：年壯陰充，藥治不謬，焉能死乎？昔人云：見理明者，陰陽五行不能拘。
吾當以理勝數，遂按法治之，病乃日減。
且慎寒暄，節飲食，守禁忌。
調治二旬，果然康健。
又其姑亦病溫，初不服藥，七日外始迓孟英診之。

曰：此病邪雖不盛，第頻吐涎沫，不能出口，須以手撩，不飲不食，不便不眠，或多言不倦，或久問不答。
是七情鬱結，氣久不舒，津液凝痰，邪得依附。
治之中肯，尚難即愈。
不藥而待，病從何去。
遂於清解方中，寓蠲痰流氣，通胃舒肝之品，交十四日而熱退。
又數日，痰沫漸少，又旬日大解始行，粥食日加而愈。
此治一法直貫到底，不但不犯一分溫燥升補之藥，而滋膩入血之品亦皆避之，尚須三十劑奏績。
若病家不篤信，醫者不堅持，旁人多議論，則焉克有濟耶？然非乃媳前車之鑑，亦未必遽爾任賢不貳也。


沈裕昆室，偶發脘痛，範某與逍遙法，痛頗止，而發熱咽疼。

邀顧聽泉視之，知感溫邪，與清散法，疼已而熱不退。
七日後，目閉鼻塞，耳聾肢搐，不言語，不飲食。
顧疑證險，願質之孟英。
而沈之兩郎，乃從王瘦石學，因請決於師。
瘦石亦謂孟英識超，我當為汝致之。
時已薄暮，乃飛刺追邀。

比孟英往診，見其外候如是，而左手診畢即縮去，隨以右手出之，遽曰：非神昏也。
繼挖牙關，察其苔色白滑，詢知大解未行，曰：病是風溫。
然不逆傳膻中，而順傳胃府，證可無恐。
聽泉學問勝我，知證有疑竇，而虛心下問，豈非胸襟過人處？但溫邪傳胃，世所常有。
而此證如是駭人者，因素有痰飲，盤踞胃中。
外邪入之，得以憑藉。

苔色之不形黃燥者，亦此故耳，不可誤認為寒。
夫溫為熱邪，脈象既形弦滑以數。
但令痰飲一降，苔必轉黃。
此殆云遮霧隱之時，須具溫太真燃犀之照，庶不為病所欺。
且昔人於溫證僅言逆傳，不言順傳，後世遂執定傷寒在足經，溫熱在手經。
不知經絡貫串，豈容界限。

喻氏謂傷寒亦傳手經，但足經先受之耳。
吾謂溫熱亦傳足經，但手經先受之耳。
一隅三反，既有其逆，豈無其順？蓋自肺之心包。
病機漸進而內陷，故曰逆。
自肺之胃府，病機欲出而下行，故曰順。
今邪雖順傳，欲出未能，所謂胃病則九竅不和，與逆傳神昏之犀角地黃湯證大相徑庭。

郭雲臺云：胃實不和，投滾痰而非峻，可謂治斯病之真詮，遂疏小陷胸合蠲飲六神湯，加枳、樸，以蘆菔煮水煎藥，和入竹瀝一杯，送下礞石滾痰丸四錢。
沈嫌藥峻，似有難色。
孟英曰：既患駭人之病，必服駭人之藥。
藥不瞑眩，厥疾勿療，盍再質之瘦石、聽泉乎？沈頷之。
王、顧閱方，僉以為是，且云如畏劑重，陸續徐投可也。
翌日，孟英與聽泉會，診脈證不甚減，詢知昨藥分數次而服，孟英曰：是勢分力緩之故也。

今可釋疑急進，病必轉機。
聽泉深然之，病家亦膽壯矣。
如法服下，黎明果解膠韌痰穢數升，各恙即減，略吐語言，稍啜稀粥，苔轉黃燥。
藥改輕清，漸以向安。
嗣與育陰柔肝而愈。


金祿卿室，沈裕昆之女也。

患溫，顧聽泉連進輕清涼解而病不減，氣逆無寐，咳吐黏痰，舌絳咽乾，耳聾譫語，旬日外始延孟英診焉。
曰：體瘦，脈細數，尺中更亂，竟是陰氣先傷，陽氣獨發，所謂傷寒偏死下虛人。
譬之火患將臨，既無池井，缸貯又空，縱竭心力，曷能有濟？再四研詰，乃知發熱前一日，陡然帶下如崩，是真液早經漏泄矣。
否則藥治未訛，胡反燎原益熾，痙厥之變，不須旋踵。
祿卿堅懇勉圖，孟英以西洋參、生地、二冬、二至、元參、犀角、黃連、雞子黃、知母為方。
另用石斛、龜板、鱉甲各四兩，左牡蠣一斤煮湯代水煎藥。

顧聽泉又加阿膠，且云：我儕用此育陰鎮陽，充液息風大劑，焉能津枯風動、痙厥陡生乎？服兩劑果不能減。
後惑旁言而禱簽藥，附、桂、乾薑，罔知顧忌，徑至四肢拘攣而逝。
是誤藥速其斃而增其慘也。
繼而裕昆患濕溫，亦犯重暍而亡。
珠小輝太守令嬡，驟患頤腫，（此俗所謂蛤蟆瘟也。）連及唇鼻，乃至口不能開，舌不得出，孟英視之曰：溫毒也。
用射干、山豆根、馬勃、羚羊、薄荷、銀花、貝母、花粉、杏仁、竹黃為劑。
（仿普濟消毒飲意）並以紫雪搽於唇內，錫類散吹入咽喉，外將橄欖核磨塗腫處，果吐韌涎而腫漸消，詰朝即啜稀粥，數日而愈。


濮樹堂室，懷妊五月患春溫，口渴善嘔，壯熱無汗。

旬日後始浼孟英視之，見其煩躁譫語，苔黃不燥，曰：痰熱阻氣也。
病不傳營，血藥禁用。
試令按其胸次，果然堅痛，而大解仍行，法當開上。
用小陷胸加石菖蒲、枳實、杏、貝、茹、郁、梔、翹等藥，蘆菔湯煎服。
服二劑，神情即安。
四帖，心下豁然，惟心腹如烙，嘔吐不納，改投大劑甘寒，加烏梅，頻啜漸康。
秋間得子亦無恙。
（孟英於溫熱痰飲獨有心得，故遇此等證，如摧枯拉朽。
合觀諸案，可以得治溫病之法。）

許子雙令堂梁宜人，仲春之杪，偶患微感，醫與溫散，熱已漸退。

孟英偶過診，右寸脈促數不調，因謂子雙曰：此風溫證，其誤表乎？恐有驟變。
渠復質之前醫，以為妄論，仍用溫燥。
越二日，即見鼾睡。
再延孟英診之，促數尤甚，曰：鼻息鼾矣，必至語言難出，仲聖豈欺我哉？風溫誤汗，往往皆然。
況在高年，殊難救藥，果浹旬而逝。
（此證雖經仲景指出，而人多不識、往往雜藥亂投，卒至鼾睡而死，醫家、病家兩俱茫然。
孟英此案可為仲景之功臣矣。）

姚某年未三旬，煙癮甚大。

適伊母病溫而歿，勞瘁悲哀之際，吸受溫邪，脅痛筋掣，氣逆痰多，熱壯神昏，莖縮自汗，醫皆束手。
所親徐麗生囑其速孟英診之，脈見芤數，舌絳無津，有陰虛陽越、熱熾液枯之險。
況初發即爾，其根蒂之不堅可知。
與犀、羚、元參、知母，壯水息風；蓯蓉、楝實、鼠矢、石英，潛陽鎮逆；沙參、麥冬、石斛、葳蕤，益氣充津；花粉、梔子、銀花、絲瓜絡，蠲痰清熱。
一劑知，四劑安，隨以大劑養陰而愈。
（吸食鴉片之人，津液素虧，感受溫邪較平人倍重。
非此標本並治之劑，必不救矣。）

姚令輿室，素患喘嗽而病春溫。

（新舊合邪。）醫知其本元久虧，投以溫補，痙厥神昏，耳聾譫語，面青舌絳，痰喘不眠，（肺原包心而生，故肺熱必及於心。）皆束手矣。
延孟英診之，脈猶弦滑，曰：證雖危險，生機未絕，遽爾輕棄，毋乃太忍？與犀角、羚羊、元參、沙參、知母、花粉、石膏，以清熱息風，救陰生液；佐蓯蓉、石英、鱉甲、金鈴、旋覆、貝母、竹瀝，以潛陽鎮逆，通絡蠲痰。
三劑而平，繼去犀、羚、石膏，加生地黃，服旬日而愈。
仲秋令輿病，竟誤服溫補，數日而殞，豈非命耶？

韓組林年近古稀，孟冬患肢厥頭腫，譫語遺溺。
包某作虛風類，進以溫補，勢益劇。
孟英脈之，脈弦數右滑溢，乃痰熱內阻，風溫外侵，與羚、貝、茹、梔、翹、薇、桑、菊、丹皮、花粉、旋覆，以蘆菔湯煎服而瘳。


余侄森伯，患發熱面赤，渴而微汗，孟英視之，曰：春溫也。
乘其初犯，邪尚在肺，是以右寸之脈洪大，宜令其下行，由腑而出，則即可霍然。
投知母、花粉、冬瓜子、桑葉、杷葉、黃芩、葦莖、梔子等藥，果大便連瀉極熱之水二次，而脈靜身涼，知飢啜粥，遂痊。
設他人治之，初感總用汗藥，勢必釀成大證。


陳建周令郎，患春溫，初起即神氣躁亂，驚懼不眠，兩脈甚數。
孟英謂溫邪直入營分也。
與神犀丹，佐紫雪，兩劑而瘥。
夏間，吳守旃暨高若舟令郎、胡秋紉四令愛患溫，初起即肢瘛妄言，神情瞀亂，孟英皆用此法，尋即霍然。
世人每執汗解之法，為初感之治。
孰知病無定體，藥貴得宜，無如具眼人稀，以致夭枉載道，歸諸天數，豈盡然哉！

王皺石廣文令弟，患春溫，始則譫語發狂，連服清解大劑，遂昏沉不語，肢冷如冰，目閉不開，遺溺不飲，醫皆束手。

孟英診其脈弦大而緩滑，黃膩之苔滿布，穢氣直噴。
投承氣湯，加銀花、石斛、黃芩、竹茹、元參、石菖蒲，下膠黑矢甚多，而神稍清，略進湯飲。
次日，去硝、黃，加海䖳、蘆菔、黃連、石膏。
服二劑，而戰解肢和，苔退進粥，不勞餘力而愈。
繼有張鏡江邀治葉某，又錢希敏之妹丈李某，孟英咸一下而瘳。
惟吳守旃之室，暨鄭又僑，皆下至十餘次始痊。
今年時疫盛行，醫多失手，孟英隨機應變，治法無窮，救活獨多，不勝縷載。
（此正吳氏所謂涼藥無滌穢之功，而反冰伏其邪也。
吳又可之法，切於疫而不甚切於溫，觀此可見。）

又顧氏子患發熱，獨熾於頭，醫進發散，汗出不解，胸次痞悶，便滯溺艱，舌絳口乾，飲不下膈，不眠頭痛，脈數而弦。

孟英曰：體質素虛，熱薄於肺，痰結於胸，治宜輕解，羌、防、柴，葛，惡可妄投？膏粱與藜藿有殊，暑熱與風寒迥異。
治上焦如羽，展氣化宜輕。
以通草、葦莖、冬瓜子、絲瓜絡、紫菀、枇杷葉、射干、兜鈴、白前九味，天泉水急火煎服，覆杯即已。
蓋席豐履厚之家，密室深居，風寒濕三氣所不能侵，惟暑燥之邪易於吸受，誤用溫散，最易劫津。
若田野農夫，櫛風沐雨，肌堅氣實，當用辛溫。
設進輕清，焉能濟事？故醫者須量體以裁衣，弗膠柱而鼓瑟也。
（炳按：汪謝城云：覆杯即已。
下宜刪去，以言過當也。
若然則藜藿人溫證暑證，亦可用辛溫矣。
此評甚是。）

關寅伯贊府家某廚患春溫，渠主人穎庵治之弗瘳，為速孟英診焉。

脈來弦軟而寸數，舌絳苔黑而神昏，譫渴溺紅，胸腹拒按，是雙傳證也。
夫順傳者宜通其胃，逆傳者宜清其營，治法不容紊也。
然氣血流通，經絡貫串，邪之所湊，隨處可傳，其合其分，莫從界限。
故臨證者宜審病機而施活變，弗執死法以困生人。
此證屬雙傳即當雙解，予涼膈散加犀角、菖蒲、元參下之，果愈。


梅里任會嘉令正，年逾五旬，季春患證漸劇。

訪余視之，身熱頭疼，凜寒胸悶，氣衝不寐，神憊音低，口渴嗽痰，乾嘔便閉，脈甚細軟。
延已旬余，咸以為虛，欲投補劑。
余謂陰分雖虧，氣鬱痰滯，溫邪留戀，胡可補邪？輕展清宣，庶乎合拍。
以蔥豉合小陷胸，加南沙參、射干、馬兜鈴、通草、竹茹，二劑，而熱退嘔止。
去蔥、豉、兜、射，加梔、貝、芩、菖，三帖而便行，胸適得寐知飢。
改投柔木涵陰而愈。



<h2>濕溫</h2>
季秋，顧聽泉邀孟英視康康侯副轉之恙，切其脈滑數，而右歇左促，且肝部間有雀啄，氣口又兼解索，望其面宛如熏黃，頭汗自出，呼吸粗促，似不接續，坐臥無須臾之寧，便溺澀滯，渾赤極臭，心下堅硬拒按，形若覆碗，觀其舌色，邊紫苔黃，殊不甚乾燥，問其所苦，曰：口渴甜膩，不欲飲食，苟一閤眼，即氣升欲喘，煩躁不能自持，胸中懊憹，莫可言狀。

孟英曰：此由濕熱誤補，漫無出路，充斥三焦，氣機為其阻塞而不流行，蔓延日久，津液為之凝滯而成痰飲。
不啻人禽雜處，苗莠同疇，邪正混為一家。
醫見肢冷自汗，不知病由壅閉而然。
欲以培正，而邪氣方張，得補反為樹幟，豈非資寇兵而齎盜糧哉！非其類者鋤而去之，乃為吃緊之治。
聽泉曰：良是也。
夏間起病，聞自心悸少寐，楊某以為虛而補之。

時尚出差辦事，暑濕外侵，受而不覺，迨闈差未竣，其病斯發，而諸醫之藥，總不外乎溫補一途，以致愈補愈劇。
今擬溫膽法待君可否？孟英曰：脈證多怪，皆屬於痰。
今胸痞如斯，略無痰吐，蓋由痰能阻氣，氣不能運痰耳。
宜於溫膽中，加薤白、蔞仁，通其胸中之陽；又合小陷胸，為治飲痞之聖法；參以梔豉，泄其久郁之熱，以除懊憹；佐以蘭草，滌其陳腐之氣而醒脾胃。
聽泉深然之，連投二劑，各恙皆減，脈亦略和。
而病者以為既系實證，何妨一瀉而去之，連服大黃丸二次，承氣湯半帖。

孟英急止之，曰：畏虛進補固非，欲速妄攻亦謬。
蓋濕蒸為熱，灼液成痰，病非一朝一夕而成，治以上下分消為是。
不比熱邪傳府，可一瀉而愈也。
越日，下部果漸腫。
孟英曰：攻痞太速之戒，古人不我欺也。
與聽泉商，以前法加黃芩，合瀉心意，再配雪羹投之，痰果漸吐，痞亦日消。

而自腹至足，以及莖囊，腫勢日加。
孟英謂勢已如此，難以遽消，但從三焦設法，則自上而下，病必無虞。
與聽泉商，用河間桂苓甘露飲意。
而姚平泉孝廉，力主崇土勝濕之法，深以寒涼為不可用。
眾議仍投前日之藥，孟英曰：前藥原可服也，嫌力不足耳。
次日，痰中帶血甚多，孟英曰：濕熱薰蒸不已，自氣及營矣。

與聽泉暨王子能參軍商，以知、柏、生地、犀角、鱉甲、白芍、苡仁、貝母、石斛、茅根、麥冬、滑石、梔子、藕汁、童溺，投之而止。
逾數日又吐，且肢冷自汗，心餒畏脫。
姚平泉謂氣不攝血，當主歸脾湯以統之。
舉家皇皇，連請診脈者三次，孟英曰：脈來屢變，陳芝江所以不能指實其病，而楊阮諸人，皆疑為大虛之候也。
然望聞問切，不可獨憑於指下。
今溲如赭石湯，渾赤有腳，其為濕熱之病，昭昭若揭。

初傷於氣分，則津液受灼以為痰。
漸及於營分，則陰血不安而妄溢。
邪氣內盛，豈非病實？而真實類虛，吾不受病之欺也。
堅守前議，靜鎮不搖。
服二劑果止。
孟英曰：血之復吐也，由於氣分之邪以擾及也。

欲清氣道之邪，必先去其邪所依附之痰。
蓋津液既為邪熱灼爍以成痰，而痰反即為邪熱之山險也。
不妨峻攻其實，而緩行其勢。
初進滾痰丸三錢，得下泄氣一次。
副轉云：四十日來未有之通暢也。
連投數日，始解膠痰黑矢多遍，而小溲亦漸清長，苔色亦退，寢食遂安，惟下部之腫猶爾也。

馬香崖、陸虛舟皆主實脾行水之法，孟英曰：諦參脈證，病不在脾，況善飢便燥，口渴溺多，吾方慮轉消證，亟投甘潤之不遑，惡可滲利傷陰、補土劫液耶？且脾虛下陷之腫，與濕盛而腫之腫，其膝之上下、內外形勢，必然相貫，今膝之上下、內外、凹凸迥判，毫不毗連。
蓋由濕熱所釀之痰飲，既誤補而痞塞中焦，復妄攻以流竄隧絡，所謂不能一蕩而蠲，勢必旁趨四射，吾當以法取之。
會又咳痰帶血，而精神食飲如常，孟英曰：無恐也。
此乃前次嚼三七太多。
兜澀留瘀，最不宜用，吐而去之極妙。
但須金水同治，冀咳止而血絡不震動為要耳。

與甘露飲，加藕汁、童溺服之，四劑而止，咳嗽亦寧。
於是專治其下部之腫，以固本加知、柏、貝母、花粉、旋覆、橘絡、絲瓜絡、羚羊角、楝實、蔥須、豆卷、薏苡、竹瀝，出入為劑。
二三帖間，其高突隆腫之處，即覺甚癢，搔之水出如汗，而作蔥氣。
六七日後，兩腿反覺乾瘦燥痛，莖囊亦隨之而消矣。
孟英曰：用此潤藥消腫，尚且干痛咽燥，設從他議而投燥脾利水之法，更當何如哉？蓋寒濕則傷陽，熱濕則傷陰，血液皆陰也。
善後之法，還宜滋養血液，稍佐竹瀝以搜絡中未淨之痰，使愈後不為他日之患，更屬法中之法。
服之飲食中節，便溺有權，幸無消渴之虞，而竟愈焉。
（前云不可妄攻，此又投峻下之劑，何也？蓋前徒攻其熱，故不中病，而致生他證。
此則直攻其痰，始能與病相當也。）

程庭乃郎芷香，今春病溫而精關不固，旬日後陡然莖縮寒顫，自問不支。

人皆謂為虛瘧，欲投參附。
孟英曰：非瘧也。
平日體豐多濕，厚味釀痰，是以苔膩不渴，善噫易吐，而吸受風溫，即以痰濕為山險。
乘其陰虧陽擾，流入厥陰甚易，豈容再投溫補，以劫液錮邪，而速其痙厥耶？伊家以六代單傳，父母深憂之，堅求良治。
孟英曰：予雖洞識其證，而病情轇轕，縱有妙劑，難許速功，治法稍乖，亦防延損。
雖主人篤信，我有堅持，恐病不即瘳，必招物議，中途岐惑，其過誰歸？倘信吾言，當邀顧聽泉會診，既可匡予之不逮，即以杜人之妄議，程深然之。

於是王顧熟籌妥治，午後進肅清肺胃方以解客邪，蠲痰濕而斡樞機。
早晨投涼腎舒肝法，以靖浮越，搜隧絡，而守關鍵，病果遞減。
奈善生嗔怒，易招外感，不甘淡泊，反復多次。
每復必莖縮寒顫，甚至齒縫見紫血瓣，指甲有微紅色，溺短而渾黑極臭。
孟英曰：幸上焦已清，中樞已運，亟宜填腎陰、清肝熱。
以西洋參、二冬、二地、蓯蓉、花粉、知、柏、連、楝、斛、芍、石英、牡蠣、龜板、鱉甲、阿膠、雞子黃之類，相迭為方。

大劑連服二十餘帖，各恙漸退。
繼以此藥熬膏晨服，午用繆氏資生丸方，各品不炒，皆生曬研末，竹瀝為丸，枇杷葉湯送下。
服至入秋，始得康健。
孟英曰：古人丸藥皆用蜜，最屬無謂，宜各因其證而變通之，此其一法也。
（此四損證之最重者，治稍不善，變證紛如，便不可保。
此案深可為法。）

邵魚竹給諫患感，楊某作瘧治不應，始迓孟英診之。

脈軟汗多，熱不甚壯，（熱為濕所持故脈軟。）苔色厚膩，嘔惡煩躁，痰多腿痠，顯是濕溫。
因謂其令郎子旃曰：濕溫者，濕蘊久而從時令之感以化熱也，不可從表治，更勿畏虛率補，與宣解一劑，各恙頗減。
奈眾楚交咻，謂病由心力勞瘁而來，況汗多防脫，豈可不顧本原？群醫附和，遂服參、歸、熟地之藥。
（增濕益熱，宜乎不救。）病日以劇。
最後吳古年診之云：此濕溫也，何妄投補劑？然已末從挽救。
交十四日而殞，始悔不從王議。


康康侯司馬之夫人，久傷謀慮，心火外浮，面赤齒疼。
因啖西瓜，遂脘悶不舒，喜得熱按，（此寒濕鬱閉其熱也，用辛通淡滲之一劑斯愈矣。）泄瀉不飢，自覺舌厚數寸，苔色灰膩。
孟英與厚朴、滑石、蔥白、薤白、枇杷葉、橘皮、薄荷、旋覆、省頭草，一劑霍然。


仲秋久雨，吳汾伯於鄉試後患恙，自言坐於水號，浸及於膝，人皆以為寒濕之病。

孟英切脈甚數，溲赤苔黃，口乾燥嗆，因謂其尊人醞香曰：病由暑濕，而體極陰虧，已從熱化，不可以便泄而稍犯溫燥之藥。
先與輕清肅解，繼用甘涼撤熱，漸能安穀。
半月後，熱始退盡，而寢汗不眠，投以大劑滋填潛攝之藥，兼吞五味子磁朱丸數十帖，乃得康復。
此證誤治即敗，少謬亦必成損。
苟非誠信於平日，焉能誠服於斯時？聞其寢汗不收，夜不成寐之間，旁言嘖嘖。
孟英恐其搖動主意，必致全功盡棄，囑其邀顧聽泉、許芷卿質政，而顧、許咸是孟英議，於是主人之意甚堅，而大病乃痊，籲！談何易耶！

翁嘉順之婦弟吳某，勞傷之後，發熱身黃，自以為脫力也。

孟英察脈軟數，是濕溫重證，故初起即黃。
亟與清解，大便漸溏，小溲甚赤。
濕熱已得下行，其熱即減。
因家住茅家埠，吝惜輿金，遽爾輟藥。
七八日後復熱，譫語昏聾，抽痙遺溺，再懇孟英視之。
濕熱之邪擾營矣。
投元參、犀角、菖蒲、連翹、竹茹、竹葉、銀花、石膏，泄衛清營之法，佐牛黃丸、紫雪丹而瘳。
臀皮已塌，亟令貼羊皮金，不致成瘡而愈。


慶雲圃觀察令郎，恩蔭堂司馬，陡患偏墜，醫與茴香、蘆巴、烏藥、荔核等劑，遂痛不可忍。

浼趙棠村鹺尹邀孟英視之，按其脈膚甚熱，曰：非疝也。
睪丸腫痛，必偏於右，此濕熱時邪也。
設以疝治之必成癰。
按法治之，果覆杯而痛減，三服而便行熱退。
因食羊肉，腫痛復作，再與清解，諄囑慎口腹而瘳。


吳憲章年逾花甲，患感，醫知其為濕溫也，投藥不應，而仍能起榻理事。
石北涯拉孟英視之，冀其勿致加劇。
及診脈左寸數疾，余皆軟大，穀食略減，便溏溲少，苔色膩黃，舌尖獨黑，孟英不肯予方，人咸詫之，因曰：證原不重，吾以脈象舌色察之，是平昔曲運心機，離火內亢，坎水不制，勢必自焚，況兼濕溫之感乎？果數日而殞。


黃純光年七十八歲，患濕溫，至旬余，脈形歇代，呃忒連朝，諸醫望而畏之。

孟英診曰：脈雖歇，而弦搏有根，是得乎天者厚，雖屬高年，猶為實象。
參以病深聲噦，原非小故，而二便窒澀，苔膩而灰，似府氣未宣，痰濕熱阻其氣化流行之道也。
清宣展布尚可圖焉，何新之韙其議。
因以旋、茹、梔、楝、杷、杏、萸、連、菀、蔞、雪羹為劑，片通草一兩煎湯煮藥，投匕即減。
數服而大吐膠痰，連次更衣，遂安粥食。
惟動則嗽逆，漸露下虛之象。
予西洋參、龜板、牡蠣、蓯蓉、石斛、牛膝、冬蟲夏草、石英、茯苓、當歸等藥，而各恙遞安，繼加砂仁、熟地而起。


沙沛生鹺尹，患身熱頭重，腹脹便溏，脘悶不飢，口流涎沫，腿痠溺少，脈軟神疲。

孟英診曰：內濕素盛，兼吸客邪，不可謂值此亢旱之年，竟無氾濫之病也。
予檳、樸、蔻、苓、豬、澤、橘、半、防己、秦艽之劑，小溲雖行，其口涎水流出尤多，病遂以愈。
既而其子龍官初次患瘧，耳聾舌絳，溺赤痰多，脈數而弦，寒微熱甚。
幼科云胎瘧不能即愈，孟英曰：此齊東野語也。
予滑石、竹茹、知母、花粉、苓、翹、橘、半、青蒿、鱉甲，八帖而痊。


沈南臺，年三十七歲，初冬在鄉收租，將歸飽啖羊肉麵條，途次即發熱頭疼。

到家招沈某視之，謂其體豐陽氣不足。
以致傷寒夾食。
表散消導之中，佐以姜附。
數帖後，熱壯神昏，諸醫束手。
交八日，所親許錫卿、吳久山交薦孟英圖之。
苔色黃膩，口不甚渴，粒米不沾，時時火升，汗躁譫語，溲赤便秘，面晦睛紅，呼吸不調，胸前拒按，脈則虛軟，微帶弦滑，不甚鼓指，曰：體氣素虧，然脈證太覺懸殊，必因痰阻清陽，故氣壅塞而脈更無力也。

劑以小陷胸合雪羹，加旋、菖、薤、枳、梔子、膽星，服後痰即吐，脈較起。
再服譫語息，三服痰中帶出紫血數塊，四服熱退而汗躁胥蠲。
七服苔淨胸舒，溲長口渴，改予甘涼濡潤之法。
服數帖痰已漸少，舌布新苔而仍不更衣，覺有穢氣上衝，亦不知飢，仍予甘涼養胃，佐以蘭葉、野薔薇露，降其濁氣。
數帖後，穢氣除，粥食進，但不大解，家人憂之，孟英曰：既無所苦，能食脈和，靜俟水到渠成，不可妄行催動也。
既而加谷起床，便猶不解。

病者停藥旬日，計起病已交一月矣。
粥嫌不飽，意欲食飯，復請孟英商之，孟英曰：可食也。
藥則不當停，亟宜培養涵濡，俾其轉運也。
授參、朮、歸、蓯、杞、麻、半、芍，少佐枳殼為方。
服十二劑，始得暢解堅矢。
嗣與峻補善後，尋即復元。
續有宣氏婦脈體極虛，患溫而胸次痞悶，苔黃垢膩，醫皆畏難而退。
孟英以輕清肅化之藥數劑，苔退胸舒，即能進粥。
隨予生津養血，又旬日更衣而愈。
觀此則黃苔宜下之說，須合脈體以為可否也。



<h2>冬溫</h2>
周曉滄乃郎品方，患冬溫，所親顧聽泉知其體屬陰虧，病非風寒也，不犯一分溫升之品，而證不能減，勢頗可危，乃虛懷轉邀孟英診之。
曰：所治良是也。
但於方中加貝母、杏仁、紫菀、冬瓜子等味與之，遂效。
可見藥貴對病，雖平淡之品，亦有奇功。
孟英嘗云「重病有輕取之法」，於此可見。


癸卯春，邵秋子令堂，年近六旬，患寒熱如瘧者久矣。

諸醫雜治罔效，孟英視之曰：此濕邪久蘊，已從熱化，誤投提補，動其肝陽，痰飲因而上逆。
與通降之法，寒熱即減。
而包某謂瘧久陰虛，理宜滋養。
病家聞之近是，遂進首烏、鱉甲等藥，漸至脈伏胸痞，呃忒自汗，渴飲不食，顴赤便泄。
包某束手，疏生脈散以塞責，舉家彷徨。
再求孟英診之，曰：此滋膩阻塞氣機，清陽不司旋運，（喜用熟地者鑑之。）
痰飲閉滯隧絡，非脫象也，補藥不可進。
以栝蔞、薤白，合小陷胸，加菖蒲、竹茹、旋覆、貝母、杏仁、紫菀、枇杷葉投之，呃止脈出，（清熱滌飲，旋轉氣機，以救滋膩之失。）大有轉機。
而鄭某謂病固屬痰，須溫熱以宣通，勿寒涼而凝遏，病家又惑焉。
薑桂頻投，既而唇腫咽疼，不能進飲，舌乾短硬，難出語言。
復請孟英救療，與犀角地黃湯，加元參、知母、銀花、竹黃、花粉、膽星、石菖蒲、竹瀝之類，（甘寒生津以救燥烈之失。）
六七劑吐出極臭膠痰甚多，粥飲漸進，此第三次生機也。
奈狂瀾莫障，邪說橫行，輒以涼藥不宜擅服，久病必定元虛，甘言悅耳，遂至升散溫補，各逞所能；符咒乩方，罔不偏試。
延至仲夏，齶腐齦糜，唇高數寸，竟成燎原莫救。
仍懇孟英設法，乃堅辭不能措手。
付局醫黃某敷治，腫爛日甚而終。


戴氏婦，年五十六歲，仲冬患感。

初服楊某歸、柴、丹參藥一劑，繼服朱某乾薑、蒼朮、厚朴藥五劑，遂崩血一陣，謂其熱入血室，不可治矣。
始延孟英診之，脈形空軟促數，苔黑舌絳，足冷而強，息微善笑，詢其汛斷逾十載，曰：冬溫失於清解，營血暴脫於下，豈可與熱入血室同年而語耶？必由誤服熱藥所致。
因檢所服各方而嘆曰：小柴胡湯與冬溫何涉？即以《傷寒論》亦不能初感即投。
況以丹參代人參，尤為悖謬。
夫人參補氣，丹參行血，主治天淵。
不論風寒暑濕各氣初感，皆禁用血藥，為其早用反致引邪深入也。

既引而入，再誤於辛熱燥烈之數投，焉得不將其僅存無幾之血，逼迫而使之盡脫於下乎。
女人以血為主，天癸既絕，無病者尚不宜有所漏泄，況溫邪方熾，而陰從下脫，可不畏哉。
病家再四求治，孟英與西洋參、蓯蓉、生地、犀角、石斛、生芍、銀花、知母、麥冬、甘草、蔗漿、童溺，兩劑足溫，舌潤，得解醬糞，脈數漸減而軟益甚。
乃去犀角，加高麗參，數帖，脈漸和，熱退進粥。
隨以調補，幸得向安。
（即熱入血室，亦豈不可治之證。
可見此人並不知熱入血室為何病，第妄指其名耳。）

王開榮素患痰嗽，兼有紅證。

今冬病頭疼發熱，渴飲不飢，便溏溺少，譫語神昏，自述胸中冷氣上衝。
醫見其面赤痰喘，欲投附、桂、黑錫丹等藥。
所親翁嘉順囑勿輕服，為延孟英診之。
脈滑且數，曰：溫邪挾宿飲上逆，法當清解，與北沙參、冬瓜子、知母、滑石、花粉、石菖蒲、貝母、杏仁、蘆根、蔥白、淡豉、竹瀝。
兩劑後面赤退，乃去蔥豉，加麥冬、桑葉、枇杷葉。
數帖熱去瀉減，譫語止，頭痛息，喘定神清，乃裁菖、滑，加梨汁、地慄、海䖳。
服數日，痰漸少，欲漸安，渴止溺行。
始進養陰法，遂以霍然。
（此人胃氣素不清肅，又兼陰虛挾飲，故感受溫邪，彌見轇轕。
非此始終如法施治，殊難奏效也。）

石子章患腹脹，朱某與大劑溫補之藥，殊若相安，孟英見而非之。

彼云：服之略不助脹，正須多服圖痊，君何疑焉。
孟英曰：形瘦脈數，舌色乾紅，此為陰虛熱脹。
昔年範次侯室暨楊改之如君之恙皆類此，醫咸攻補偏施，病無小效。
吾以極苦泄熱微辛通絡之法投之，應手而瘳。
今子病初起時，脹不礙食，證非氣分可知，而溫補不助脹，遂服之不疑。
不知陰愈耗，絡愈痹，脹雖不加，而肌愈削，脈愈數，干嗆氣急，與女子之風消、息賁何以異耶？尋果不起。
予按：喻氏始言男子亦有血蠱證，可見男女雖別，而異中有同，同中有異，臨證者不可膠柱以鼓瑟也。


沈春暘之母，偶患咽喉微痛，服輕清藥一劑，即覺稍安，且起居作勞如常。

第五日，猶操針黹至四鼓。
第六日，忽云坐立不支，甫就榻即昏沉如寐。
亟延王瘦石視之，用犀角地黃湯，化萬氏牛黃丸灌之。
繼邀徐小坡，亦主是湯。
云：恐無濟。
乃邀孟英決之。

切其脈，左數右滑，皆極虛軟，曰：王、徐所見極是。
但雖感冬溫，邪尚輕微。
因積勞久虛之體，肝陽內動，爍液成痰，逆升而厥，儼似溫邪內陷之候。
方中犀角靖內風，牛黃化痰熱，不妨借用，病可無虞，今日不必再投藥餌矣。
翼日復診，神氣雖清，苔色將黑，孟英與肅肺蠲痰、息風充液之劑，熱退而苔色鬆浮。
孟英曰：舌將蛻矣。

仍與前藥。
越宿視之，苔果盡褪，宛如脫液之舌。
且嘔惡時作，大解未行。
孟英於甘潤生津藥內，仍佐竹茹、竹瀝、柿蒂、海䖳。
數劑嘔止便行，而舌上忽布白腐之苔，以及齒齦唇頰，滿口遍生，揩拭不去。
人皆異之，孟英堅守清肅肺胃，仍佐茹、瀝，加橄欖、銀花、建蘭葉。

數劑，白腐漸以脫下，舌色始露。
惟啜粥則胸次梗梗不舒，夜不成寐。
孟英曰：胃汁不充，熱痰未淨也，仍守前議。
病家疑之，復商於瘦石，瘦石云：勿論其他，即如滿口腐苔，酷似小兒鵝白，大方證甚屬罕見，苟胸無學識者見之，必按劍而詫。
今醫者有不惑之智，而病家乃中道生疑，豈求愈之道耶。
沈大愧服，一遵孟英設法。

既而吐痰漸少，納穀頗適，兩脅又添辣痛。
孟英診脈，左關弦數，曰：必犯忿怒矣。
詰之果然。
加梔、楝、旱蓮、女貞、生白芍、綠萼梅等，數服各恙皆安。
膚蛻成片，而右腿腫痛不能屈伸。
或疑風氣，思用艾灸，孟英急止之曰：此陰虧耳，誤灸必成廢疾。
吾以妙藥奉贈，但不許速效也。
疏方以西洋參、熟地黃、蓯蓉、桑椹、石斛、木瓜、歸、芍、二冬、杞、菊、楝實、牛膝，加無核白蒲桃干為劑，久服果得向愈。
越三載以他疾終。


吳馥齋室，春間娩子不育，汛事亦未一行。

偶患嘔吐發熱。
眩暈心嘈，大解溏泄，口渴溲痛。
或疑其娠，或疑為損，孟英診曰：產及一載，而經不至，腹不脹，脈弦緩，非娠非損，乃血虛痰滯，而感冬溫也。
以羚羊、淡豉、竹茹、白薇、梔子、杷葉、知母、蔥白、花粉投之，三劑熱退吐止。
去蔥、豉、羚羊，加生地、甘草、橘皮，調之而愈。


張肖江妹，暮冬患感。

朱某進溫散藥數服，病日劇。
比孟英視之，目瞪不語，面赤氣逆，晝夜需人抱坐，四日不著枕矣。
乃冬溫挾痰，誤提而氣不肅降也。
以旋、赭、杏、貝、花粉、茅根、冬瓜子、紫菀、薤白、蔞仁、蘇子、石菖蒲、竹瀝為劑，蘆菔湯煎。
三帖大便行而能臥矣，自言胸中迷悶，改用小陷胸合三子養親，加沙參、知母、旋、貝、竹茹、枇杷葉。
數劑熱退，知飢而愈。

嗣有王炳華子患感，葉某用溫散藥而氣逆礙臥。
四明老醫王秉衡，作腎虛不能納氣治，連服大劑溫補，喘嗽益劇，面浮跗腫，抬肩自汗，大渴脅痛，乞治於孟英，已半月不交睫矣。
診其脈，右部弦大而強，舌根黑苔如煤者兩條，面黧形瘦。
幸而大解溏泄，得能消受許多誤藥。
徑與旋、赭、黃連、枳實、栝蔞、蘇子、杏仁、紫菀、生石膏、蘆菔汁，六大劑始能就枕，而大渴不止，脘腹反形痞脹，按之堅痛。
乃去旋、赭，少加白芥子、半夏、薤白。
兼令日啖北梨數十枚。
服旬日，胸腹皆舒，苔色盡退。
唯嗽未已，改用西洋參、杏、貝、蘆根、知母、冬瓜子、花粉、柿霜、杷葉、竹瀝，十許劑嗽止，而跗腫渴瀉亦皆霍然矣。
凡啖梨三百餘斤，聞者莫不詫異。


項肖卿家擁厚貲，人極好善，年甫三十五歲，體甚壯偉，微感冬溫。

門下醫者進以薑桂之劑，即覺躁擾。
更醫迎媚，徑用大劑溫補，兩帖後發狂莫制。
又招多醫會診，僅以青麟丸數錢服之。
所親梁楚生宜人聞其危，速孟英視之，業已決裂不可救藥。
甚矣！服藥之不可不慎也。
富貴之家，可為炯戒。


屠敬思體氣素弱，去冬因子殤於痘，醫與舒郁填陰，病日以劇，僉云不治。

乃延孟英診之，兩關甚數，寸上洪滑，嗽逆痰多，臥不著枕，溺赤便難，極其畏冷。
是冬溫未罷，誤補熱鬱之候。
世間之死於勞損者，何嘗盡是虛證，每為補藥僨事。
授以廓清肺胃之藥，周身發疥，各恙漸安。
蘊伏既清，始投滋養善後。
不僅病愈，次年春更得一子。


本朝乾綱丕振，雀頂尚紅，冠飾朱纓，口燔菸草，皆為陽盛之象，是以火證偏多。

夫藥者補偏之物，醫為救弊之人，豈可不識此大氣運，而硜硜然泥夫司天在泉以論治，何異癡人說夢耶。
安徽人程某，在余姑丈許辛泉典中司會計。
仲冬患感，醫者聞其病前一日，曾啖生蘆菔一枚，而大便又溏，苔色又白。
今年又為濕土在泉，遂指為中虛寒濕之病，參朮附桂，多劑率投，馴致舌黑神昏，尚疑為大虛之候。
禾中沈柳衣見之，知其藥誤，另招張鏡江診之，曰：冬溫也。
連與犀角地黃湯而無起色。
二十日外，始乞孟英視焉。
舌縮底絳，苔黑如漆，口開莖萎，脈細數而弦，右則按之如無。
陰液盡爍，溫毒深蟠，甘露瓊漿，不能復其已竭之津矣。
俄而果敗。


顧子襄體素豐，患頤腫，醫投升散之藥，神昏氣逆，鼻衄大流。

伊舅氏朱生甫明經為延孟英視之，面赤音低，不眠脘悶，大渴溺赤，脈滑數而洪，曰：冬溫也。
其苔色白而不燥者，內有伏痰耳；便瀉如水者，肺熱下迫大腸耳，豈可以為寒乎？予犀角，元參、旋覆、梔、芩、射干、竹茹、通、銀花、石菖蒲服之，衄止神清，瀉亦不作，去犀、射，加花粉、貝母。
服二劑，解堅矢，吐膠痰，知飢熱退而愈。
繼有朱氏子，右頸腫突，外科圍藥甚痛，身熱不飢。
孟英診曰：冬溫耳，非患癰也。
敷藥亟令洗淨，另以芙蓉葉杵爛塗之。
投以清解肺衛藥，數日而痊。


朱介眉，年逾花甲，患感於季冬。

初服溫散，苔色遂黑。
即投白虎，胸脅大疼，面赤不眠，口乾氣逆，音低神憊，溺赤便溏，醫者僉云不治。
孟英切脈虛數而弦，是真陰素虧，痰多氣鬱。
今年自夏徂冬，亢旱已極，所伏之邪，無非燥熱。
稍一溫散，火即燎原。
一見黑苔，即投白虎。
而不知其樞機窒滯，氣道未舒，且陰液耗傷，亦非白虎湯僅能滌熱者之任也。
予沙參、葦莖、竹茹、冬瓜子、絲瓜絡，展氣開痰；蓯蓉、當歸、紫石英、冬蟲夏草，潛陽鎮逆。
覆杯即減，旬日而瘥。


三舍弟拜楓之室，汛後患感，孟英視曰：冬溫也，而營分素虧，左腹聚氣。

肝陽爍液，痰阻樞機。
脈數而虛，黃苔滿布，腰疼礙於呼吸，口淡不飢不渴，嗽則欲嘔，溲熱便秘，當變法治之。
初授蔥、豉、連、楝、梔、薇、延胡、絲瓜絡、竹茹，少加蘇葉。
服二劑，解溏矢，苔稍化而身熱退。
起榻梳髮，復發熱，脈尚數，改用南沙參、枇杷葉、橘、斛、梔、薇、芩、翹、蘆菔。
服二帖，脈數漸退，大解復行，心悸汗多，時或發熱，聞有譫語，脅痛不飢，苔色根黃，即參養血。

以北沙參、歸身、石英、丹參、茯苓、黃連、萎蕤、甘草、小麥、紅棗核為方。
服三帖，虛熱不作，譫語亦休，大解已堅，夜不成寐，不飢胸痞，痰滯未清也。
為去後四味，加竹茹、半夏、鹽橘紅、薑汁炒梔子。
二帖，痰果吐，胸漸舒，仍不知飢，神疲不語，脈甚細軟。
乃去芩、連、梔、半，加石斛、麥冬、冬瓜子、藕，而易沙參以西洋參，用陳倉米湯煎藥，和入野薔薇露。
服五帖，脈漸起，神亦振。

七帖後，知飢，而苔花少液。
去竹茹、冬瓜子、薔薇露，加甘草、生地、白蒲桃干。
服二帖，粥食雖增，耳鳴神憊。
復加枸杞，而地黃用熟者，易洋參以高麗參。
服後苔淨加餐，再加黃耆、杜仲而愈。
惟素患帶多，仿虎潛法善其後，汛至而康。


蔣君寅昉太夫人患恙，適余在武林，專丁招往。

病已七日，齦糜頤腫，寒熱時形，脘悶頭疼，不眠不食，苔黃便秘，脈數而弦。
是冬令伏邪發為溫病，血虛肝旺，稟賦使然。
以枳、桔、羚、翹、梔、菖、蔥頭、兜鈴、射干為前茅，三劑而腫消熱退。
以小陷胸合梔豉，加菖、苓、竹茹、雪羹開中堅，亦三劑而便暢胸舒，漸啜糜粥。
以西洋參、肉蓯蓉、麥冬、石斛、川貝母、竹茹、歸身、知母、黃連為後勁，漸安眠食而痊。
其庶祖母年八十六歲，患胸悶便秘，少腹瘕痛，夜分凜寒，兩目更冷，不飲不食，口苦息粗，咸以高年為慮。

按脈弦數而澀，此肝氣素滯，食阻上焦，升降並愆，故脈澀而息不調也，豈可誤以為正氣之衰乎。
進枳、桔、蔞、薤、菖、菀、蘇、連、橘核、旋覆之方，投匕而瘥。
次年春病復如是而較甚，余亦以此法瘳之。
寅昉曾於去冬患血溢，與清舒肝膽而安。
惟久患不眠，臂冷食少，自云服補心丹及知柏八味丸甚合。
余曰：脈至弦細而緩，因賦質陰虧，心多思慮，五火內熾，爍液成痰，阻礙氣機，故脈證如是。
滋膩之藥，不可再投。
用沙參、丹參、絲瓜絡、茅根、旋覆、橘、半、菖、苓，服十餘劑而愈。



<h2>伏熱</h2>
張養之弱冠失怙後，即遘無妄之疾，纏綿七載，罄其貲財，經百十三醫之手，而病莫能愈。

因廣購岐黃家言，靜心參考，居然自療而痊，然鼻已壞矣。
抱此不白之冤，自慚形穢，乃閉戶學書，專工作楷，其志良可悼也。
孟英因與之交，見其體怯面青，易招外感，夏月亦著復衣，頻吐白沫。
詢知陽痿多年，常服溫辛之藥，孟英屢諫之。
而己亥九月間，患惡寒頭痛，自餌溫散不效，逆孟英診之。
脈極沉重，按至骨則弦滑隱然。

臥曲房密帳之中，爐火重裘，尚覺不足以禦寒。
且涎沫仍吐，毫不作渴，胸腹無脹悶之苦，咳嗽無暫輟之時。
惟大解堅燥，小溲不多，口氣極重耳。
乃謂曰：此積熱深錮，氣機鬱而不達，非大苦寒以瀉之不可也。
養之初猶疑焉，及見方案，辨論滔滔，乃大呼曰：弟之死生，系乎一家之命，唯君憐而救之。
孟英慰之曰：我不惑外顯之假象，而直斷為實熱之內蘊者，非揣度之見，而確有脈證可憑。

但請放心靜養，不必稍存疑畏。
及二三帖後，病不略減，諸友戚皆詆藥偏於峻，究宜慎重服之。
有於某者，揚言於其族黨曰：養之之命，必送於孟英之手矣。
眾楚交咻，舉家惶惑。
次日另延陳啟東暨俞某並診，孟英聞之，急詣病榻前謂曰：兄非我之知己也，則任兄服誰之藥，我不敢與聞也。
兄苟裕如也，則任兄廣徵明哲，我不敢阻撓也。

今兄貧士也，與我至交也。
拮据資囊，延來妙手，果能洞識病情，投劑必效，則我亦當竭力慫恿也。
第恐雖識是病，而用藥斷不能如我之力專而劑大也。
苟未能確識是證，而以無毀無譽之方，應酬塞責，則因循養患，誰任其咎也。
或竟不識是病，而開口言虛，動手即補，甘言悅耳，兄必信之。
我不能坐觀成敗，如秦人視越人之肥瘠也。

今俞某之方如是，陳醫殊可卻之，速著人趕去辭絕，留此一款，以作藥資，不無小補。
況連服苦寒，病無增減，是藥已對證。
不比平淡之劑，誤投數帖，尚不見害也。
實由熱伏深錮，藥未及病，今日再重用硝、黃、犀角，冀頑邪蘊毒，得以通泄下行，則周身之氣機，自然流布矣。
養之伏枕恭聽，大為感悟。
如法服之，越二日大便下如膠漆，穢惡之氣，達於戶外，而畏寒即以遞減，糜粥日以加增。

旬日後，糞色始正。
百日後，康健勝常。
嗣後，雖嚴冬亦不甚畏冷。
偶有小恙，輒服清潤之方，陽道復興，近添一女。
養之嘗頌於人曰：孟英之手眼，或可得而學也。
孟英之心地，不可得而及也。
我之病，奇病也。
孟英雖具明眼，而無此種熱情，勢必築室道旁，亂嘗藥餌，不能有今日矣。
況不但有今日，而十餘年深藏久伏之疴，一旦掃除，自覺精神勝昔，可為後日之根基。
再生之德，不亦大哉！

張氏婦患氣機不舒，似喘非喘，似逆非逆，似太息非太息，似虛促非虛促，似短非短，似悶非悶，面赤眩暈，不飢不臥。

補虛清火，行氣消痰，服之不應。
孟英診之曰：小恙耳，旬日可安。
但須懲忿是囑。
與黃連、黃芩、梔子、楝實、鱉甲、羚羊角、旋覆、赭石、海䖳、地慄為大劑，送當歸龍薈丸。
未及十日，汛至其色如墨，其病已若失。
後與養血和肝，調理而康。


胡蔚堂舅氏，年近古稀，患囊腫，小溲赤短，寒熱如瘧。

孟英曰：非外感也，乃久蘊之濕熱下流，氣機尚未宣泄。
與五苓合滋腎，加楝實、梔子、木通。
兩劑後，囊間出腥黏黃水甚多，小溲漸行，寒熱亦去。
繼與知柏八味，去山藥、萸肉，加梔子、楝實、芍藥、苡仁等，久服而愈。
壬寅夏，感受暑濕，誤投溫散，以致譫語神昏，勢瀕於危，而肛前囊後之間，潰出腥膿，瘡口深大。
瘍科以為懸癰也，敷治罔效。

時孟英患痁未痊，予固邀其扶病一診。
孟英曰：懸癰乃損怯證，成之以漸。
今病來迅速，腥穢異常，是身中久蘊厚味濕熱之毒，挾外受之暑邪，無所宣泄下注而為此證。
切勿敷藥，以遏其外走之勢。
但舌強而紫赤，脈細而滑數，客邪熾盛，伏熱蘊隆，陰分甚虧，深虞津涸。
先與清營之劑，三投而神氣漸清。
次以涼潤陽明，便暢而熱蠲膿淨。
改用甘柔滋養，月餘潰處肌平。
善後參入參、耆，竟得康強如昔。
（用藥次第可法）

仲冬大雪連朝，積厚丈許，嚴寒久凍，西湖可行車馬。

斯時也，盛少云患痰嗽夜熱，自汗不寐，左脅痛如針刺，肌削不肌，自問不起矣。
請孟英托以後事，及診其脈，許以可生。
蓋病來雖惡，未經誤藥也。
與固本加龜板、鱉甲、蓯蓉、知、柏、青黛、石斛、花粉、白芍、楝實、海石、旋覆、貝母、蛤殼、牛膝，出入為大劑，投之即效。
連服四五十帖而痊。
予謂斯證患於斯時，若經別手，未有不投溫補者。
而少云能與孟英遊，其亦具眼之人乎。
此真所謂患難交，不可不留心於平日也。
然亦不能人人而遇之，殆佛氏所謂有緣存乎其間歟？

胡振華以花甲之年，患溺後出血水甚痛。
自云溲頗長激，似非火證。
孟英察脈有滑數之象，與元參、生地、犀角、梔、楝、槐芯、側柏、知母、花粉、石斛、銀花、甘草梢、綠豆等藥，旬日而痊。
逾四載以他疾終。


管氏婦自去秋患赤痢，多醫罔效，延至暮春。
孟英診脈弦數，苔黃渴飲，腹脹而墜，五熱夜甚，用白頭翁湯合金鈴子散，加芩、芍、梔、斛，吞駐車丸，浹旬而愈。


濮樹堂室病，孟英甫為參愈。

而樹堂繼焉，起即四肢厥逆，脈伏惡寒，發熱頭痛，左為甚。
惟口渴，因與蔥豉二帖，（解表。）熱雖退，脈仍伏，四肢冷過肘膝，大解頻行，人皆疑為虛寒。
孟英曰：此證儼似陰厥，然渴飲溲赤，真情已露，豈可泥於一起即厥，而必定其為寒乎？徑投涼解，熱果復發，而肢冷脈伏如故。
幸病者堅信，服藥不疑。
至第七日，大便瀉出紅水，溺則管痛，嘔惡煩躁，徹夜不瞑，人更危之。

孟英曰：熱邪既已下行，可望轉機。
以白頭翁湯，加銀花、通草、芩、芍、茹、滑、知、斛、梔、楝、羚角之類。
投三日，紅水始止，四肢漸和，頗有昏瞀譫語。
用王氏犀角地黃湯一劑，四肢熱而脈顯滑數，苔轉灰黃，大渴遺溺，病人自述如臥烘箱上。
於昨方加入元參、銀花、竹葉、生石膏、知、貝、梔、斛。
服一劑，夜間即安寐，而苔轉黑燥，於昨方復加花粉。

服一劑，熱退而頭面汗多，（陽越於上。）懶言倦寐，小溲欲解不通。
（陰虛於下。）諸戚友咸以為危，各舉所知，（病已將愈，何危之有。）而群醫僉云挽救不及，病家皇皇。
孟英曰：此證幸初起即予診視，得盡力以為死裡求生之舉。

非比他人之病，皆因誤治致危。
然不明言其險者，恐病家惶惑，而築室於道旁也。
今生機已得，不過邪去真陰未復。
但當恪守予法，自然水到渠成，切勿二三其德，以致為山虧簣。
賴有一二知音，竟從孟英議。
服西洋參、生地、蓯蓉、麥冬、楝、芍、知、斛藥，一劑溺行索粥，再服而黑苔退，三服而神清音朗，舌潤津回。
唯有韌痰不能吐，左偏頭微痛，於原方加二至、桑、菊、貝母、牡蠣。
又復五劑，得解硬矢一次，各患始安，眠食漸適而瘳。
（凡厥逆脈伏之證，其熱深藏，多不易解，非卓識定力，不惑於證，亦必搖於眾議矣。）

陳足甫溲後見血，管痛異常，減餐氣短，孟英以元參、生地、知母、楝實、銀花、側柏葉、梔子、桑葉、丹皮、綠豆為方，藕湯煎服。
二劑病大減，乃去丹皮、柏葉，加西洋參、熟地，服之而瘥。


王開榮偶患腹中絞痛，（伏暑在內。）
自服治痧諸藥，（香燥可以益熱。）而大便瀉血如注。
孟英診之，左頗和，右關尺弦大而滑，（弦滑者痰也，大者熱也。）面色油紅，喘逆不寐，與葦莖湯合金鈴子散，加銀花、側柏葉、梔、斛、芩、連。
二帖後，面紅退，血亦止，乃裁柏葉、銀花，加雪羹、枯荷杆。
又二帖，始發熱，一夜得大汗周時，而腹之痛脹爽然若失，即能安寐進粥。
改投沙參、知母、花粉、桑葉、杷葉、石斛、白芍、橘絡、杏仁、冬瓜子、茅根、荷杆，三帖，大解行，而脈柔安穀。


陳叟久患痰嗽氣逆。

（肺氣不清。）夏初因惡寒，（熱結在肺。）自服理中湯，遂痰中帶血，氣喘而厥，二便不通，冷汗腹脹。
孟英察脈洪大，按腹如烙，與葦莖湯，加梔、楝、旋、貝、花粉、海䖳。
外以田螺、大蒜、車前草，搗貼臍下，即溺行而平。


高某，患兩膝後筋絡痠痛，（血不養筋。）略不紅腫，臥則痛不可當，徹夜危坐。
孟英切脈虛細，苔色黃膩，咽燥溺赤，與知、斛、梔、楝、牛膝、豆卷、桂枝、竹瀝為方，送虎潛丸，（陰虛於下，火炎於上。
煎劑以治其上，丸藥以培其下，井井有法。）旬日而瘳。


張某，患發熱，醫知其非寒邪也，用清解藥數帖，腿腫異常，身面漸黃。
孟英診之，脈滑實，腹脹口乾，與茵陳大黃湯，兩劑便行而各恙霍然。


魏女，患腳腫嘔吐，寒熱便秘，孟英與龍膽瀉肝湯而立效。
繼有孫氏婦患此，亦以是藥獲痊。
（此亦肝經鬱熱之證，孟英善於調肝，故應手輒效。）

馮媼患左目胞起瘰，繼而痛及眉稜、額角、巔頂，腦後筋掣難忍。
醫投風劑，其勢孔亟。
孟英診脈弦勁，舌絳不飢，與固本合二至、桑、菊、犀、羚、元參、牡蠣、鱉甲、白芍、知母、石斛、丹皮、細茶等，出入為用，匝月始愈。


歙人吳永言，於十年前讀《論語》「不撤姜食」之文，因日服之，雖盛夏不輟。

至三年，患大溢血，雖以涼藥治瘳，而時時火升迄今不愈。
季冬就診於孟英，身不衣綿，頭面之汗蓬蓬也。
且云服芩、連，則煩渴益甚，以苦能化燥也。
用生地即悶滯不飢，以甘能緩中也。
蔗梨入口亦然。
按其脈，沉取滑數，是從前之積熱，深伏於內。

與白虎湯去草、米，加竹葉、竹茹、花粉、海䖳、荸薺、銀花、綠豆恣服，漸吐膠痰而愈。
繼聞趙秋舲進士令郎子循，每啖蔗則鼻衄必至，或疑蔗為大熱之性。
孟英曰：蔗甘而涼，然甘味太重，生津之力有餘；涼性甚微，蕩熱之功不足。
津虛熱不甚熾者，最屬相宜。
風溫證中救液之良藥，吾名之曰天生復脈湯。
若濕熱、痰火內盛者服之，則喻氏所謂翻受胃變從而化熱矣。
凡藥皆當量人之體氣而施，豈可拘乎一定之寒熱耶？子循之體，水虛而火旺者也。
蔗性不能敵，反從其氣而化熱，正如蔗經火煉則成糖，全失清涼之本氣矣。
枸杞子亦然。


朱養之令弟媳，初患目赤，服藥後，漸至滿面紅腫，壯熱神昏，醫者束手。
孟英切脈，洪實滑數，舌絳大渴，腹微張。
以酒洗大黃、犀角、元參、滑石、甘草、知母、花粉、銀花、黃芩、連翹、薄荷、菊花、丹皮，兩下之徑愈。


許培之令祖母，年逾七旬，久患淋漏，屢發風斑。

孟英持其脈，弦而滑，舌絳口乾，每以犀角、生地、二至、芩、蒿、白薇、元參、龜板、海螵之類，息其暴；甘露飲增損，調其常。
人皆疑藥過涼，孟英曰：量體裁衣。
稟屬陽旺，氣血有餘，察其脈色，治當如是。
病者乃云：十餘年前，偶患崩而廣服溫補，遂成此恙。
始知先天陽氣雖充，亦由藥釀為病。
秋杪患寒熱如瘧，喜怒不眠，苦渴易飢，不能納食。
孟英察脈，弦數倍常，與清肺蠲痰、柔肝充液之法，漸以向安。
今冬有薦吳古年診治者，詢知病原，作高年脫營論，而以血脫益氣裁方。
初服三四劑，飲食驟增，舉家忻幸。
已而血漏甚多，眠食欲廢，復延孟英視之，仍主前議，果得漸康。


許芷卿患外寒，須覆重衾，內熱，飲不解渴，仍能安穀，便溺皆行。
或以為虛寒，或以為瘍患，投以溫散，即顯咽痛。
孟英脈之，沉弦而緩，作痰熱內伏。
投以犀、羚、元參、丹皮、白薇、黑梔、茹、貝、旋、蒡之劑，兩帖而寒渴咽疼皆減。
乃去犀、羚、牛蒡，加二至、知母、花粉、銀花，解醬矢而瘳。


褚芹香女校書，患汛愆寒熱。
醫以為損，輒投溫補，馴至腹脹不飢，帶淋便悶，溲澀而痛。
孟英診脈，弦勁而數，乃熱伏厥陰，誤治而肺亦壅塞也。
與清肅開上之劑，吞當歸龍薈丸兩服，寒熱不作而知飢。
旬日諸恙悉安。


李德昌之母，仲夏患感，醫診為濕，輒與燥劑，大便反瀉。

遂疑高年氣陷，改用補土，馴致氣逆神昏，汗多舌縮。
已辦後事，始乞診於孟英。
脈洪數無倫，右尺更甚，與大劑犀角、石膏、黃芩、黃連、黃柏、知母、花粉、梔子、石斛、竹葉、蓮心、元參、生地之藥。
另以冷雪水調紫雪，灌一晝夜。
舌即出齒，而喉舌赤腐，咽水甚痛。
乃去三黃，加銀花、射干、豆根，並吹錫類散。
三日後，脈證漸和，稀糜漸受。
改授甘涼緩劑，旬日得堅黑矢而愈。


幼科王蔚文之甥女，向依舅氏。

於三年前患熱病甚危，服多劑涼解始愈。
第寢食雖如常人，而五心恆熱，黑苔不退，口苦而渴，畏食葷膻。
頻餌甘涼之藥，經來色黑不紅。
去年適吳氏，仍服涼藥，迄不能痊。
今夏伊舅氏浼孟英診之，脈甚滑數，曰：此熱毒逗留陽明之絡，陷入衝脈，以沖隸陽明也。
然久蘊深沉，尚不為大患者，以月事時下，猶有宣泄之路也。

其頻年藥餌，寒之不寒者，以熱藏隧絡，湯劑不能搜剔也。
令每日以豆腐皮包紫雪五分吞下。
半月後，苔果退，渴漸減。
改用元參、丹參、白薇、黃芩、青蒿煎湯，送服當歸龍薈丸。
又半月，經行色正，各恙皆蠲，尋即受孕焉。


周光遠令正，孀居十載，年已五十三歲，汛猶未絕，稍涉勞瘁，其至如崩。

偶患少腹偏左掌大一塊作疼，其疼似在皮裡膜外，拊之痛甚。
越日發熱自汗，眩冒譫語，嘔渴不飢，耳聾煩躁。
孟英循其脈，虛軟微數，左兼弦細，便溏溲熱，舌本不赤，略布黃苔。
營分素虧，而有伏熱，阻於隧絡。
重藥礙投，姑予芩、連、芍、楝、竹茹、桑葉、白薇、通草、橘核、絲瓜絡、燈薪，少加硃砂和服。
一劑勢即減，二劑熱退嘔止，啜粥神清。

第腹猶痛，去桑、芩、燈芯、硃砂，加蓯、歸、苡、藕，服數帖而起。
迫季冬，其君姑七十八歲，患腹痛，痛亦僅在皮膜，仍能納食，二便無疴。
數日後痛及兩腰，機關不利。
礙於咳嗽，痰出甚艱，而有鹹味，夜不能瞑，孟英視曰：肝腎大虛，脈絡失養也。
以沙參、熟地、歸、杞、蓯、膝、杜仲、石英、羊藿、絡石、薏苡、胡桃等藥進之，日以遞愈。
繼用一味桑椹，善後而康。


葉承恩，年五十歲，患發熱暮甚，肢厥頭疼，嘔惡便溏，睡則囈語，不飢不渴，汗出上焦，自覺把握不住。

延孟英診之，脈軟澀而不鼓指，右手尤甚，宛似虛寒之證。
惟舌本紫，苔雖薄，而黃膩，口苦，眼鼻時覺出火。
是真陰素虧，而熱伏於內也。
予梔、連、桑、菊、茹、翹、芩、斛、銀花、絲瓜絡、蓮子心，出入數劑。
熱囈皆減，脈亦較和，溲赤而疼，大解色醬，知其伏熱下行矣。
又數劑，苔始退而知飢，參以養陰而愈。


蔡湘帆，年二十歲，體素豐。

偶發寒熱，翼日尚吃飯出門，自不知為病也。
第三日，寒熱大作，莖縮不能小溲，氣喘大汗，眩暈不支。
乞孟英往診，舉家倉皇大哭。
循其脈緩大而滑，苔色黃膩，脘下拒按，曰：無恐也。
予菖、枳、旋、蔞、梔、豉、連、半、茹、䖳，以蘆菔湯煎服。
一劑，大吐痰涎而喘汗平；二劑，莖舒溲暢而大解行，越日寒熱即減；又兩劑，瘧罷知飢而愈。
然李東垣諄諄以內傷類外感為言，而溫熱暑濕之病，初起極類內傷，往往身未發熱而手心先熱，或兼眩暈自汗。
設泥古法而不辨證，禍可言哉。


徐仲榮四令弟德生，患感至旬余，忽然大戰大汗，而大便兼下瘀血。

朱茂才視之，不知戰解之義，以為將脫也。
率投大劑溫補藥一服，汗收壯熱，杳不知飢，渴飲無眠，舌赤溲少，遂束手。
更醫謂汗下傷陰，滋填疊進，馴致身難轉側，懶語音低者，又旬余矣。
所親吳愛棠囑延孟英圖之。
脈弦數而駛，按其胸下堅且痛，舌絳而根苔黃滯，曰：汗下傷陰固然，惟府猶實也，滋膩曷可投耶？然一病至此，又難攻奪，姑以善藥通之。
因予小陷胸湯合雪羹，加茹、杏、紫菀、白前、冬瓜子、蘆菔，和梨汁。

服二帖，堅黑之矢果下，仍夾瘀血，身熱遂緩，稍進稀糜，改用清養肺胃以充津液。
旬日後，熱淨溲澄，知飢安穀。
惟舌不生苔。
寐即汗出，授大劑滋陰而愈。
德生有一婢，年十七矣，陡患腹痛，稍一言動，則痛不可支。
舉家疑為急痧中惡，多方以圖，皆不應。
飛速孟英往視，見其神色如常，並不吐瀉，脈則牢澀，苔則膩黃，曰：此多食酸甘，而汛阻也。
詢之果然。
以桃仁、紅花、生蒲黃、靈脂、海䖳、香附、延胡、芍藥，蘆菔湯煎藥，吞當歸龍薈丸而愈。


陳載陶令郎，夏間患嗽瀉愈後，時發微熱，寢汗如蒸。

醫治兩月，迄不能退，時猶作嗽，咸以為勞。
其世父喆堂逆孟英視之，熱甚於頸面，形瘦口乾，脈則右大，曰：肺熱不清也。
養陰之藥久服，勢必弄假成真，熱錮深入而為損怯之證。
亟宜淡泊滋味，屏絕補物。
以芩、梔、地骨、桑葉、苡仁、枇杷葉、冬瓜皮、梨皮、葦莖為劑，服後熱汗遞減。
至九帖，解醬矢赤溲，皆極熱而臭，自此熱盡退而汗不出矣。
惟噫猶不暢，時欲太息，飽則胸下不舒，乃滋膩藥所釀之痰未去也。
改用沙參、枳實、旋覆、冬瓜子、竹茹、白前、栝蔞、海䖳、橘皮。
數帖而胸舒嗽斷，體健餐加。


張某患四肢發熱，久治不痊，食減便溏，汗多形瘦。
張孝子謂此證非孟英不能愈，遂往就診。
曰：熱厥也。
前此必誤服補藥矣，故脈來甚澀。
以芩、梔、連、柏、白薇、通草、地骨、青蒿、絲瓜絡為方，十餘劑而瘥。


傅與三令正，年已花甲，患瘧服藥，浹旬而斷，乃夜不能眠者數日。

忽然吐瀉交作，肢冷自汗，渴喜熱湯，神氣張皇而有譫語。
張某謂元虛，而所用之藥，乃桂、芍、萸、連、葛、霍、烏藥、木香之類。
病家欲投溫補，迎孟英質之。
脈來浮弦軟數，尺中甚弱，舌絳無液，稍有黃苔。
乃真陰素虧，久傷謀慮，吸受暑熱，化瘧未清，擾及中州，則為吐瀉。
詢所吐，果有酸甘苦辣之味，瀉亦色醬而熱如火，豈非伏熱之的據耶？然邪已自尋出路，故腹無痛苦。

況汗出如淋，不獨用香燥疏散之藥為耗液，即溫補如理中、四逆，亦無非助熱而重劫其津也。
乃定沙參、龍、牡、朱染茯神、黑豆皮、薏苡、木瓜、小麥、竹針、鮮蓮子之方。
一劑而吐瀉皆止，得寐神清，且略知飢，稍能收谷。
次日復診，病者云儂舌上脫液者三十年矣，是以最怕熱藥。
奈群醫謂瘧宜溫化，以致愈服愈殆。
設非先生眼光如炬，恐昨日已登鬼錄矣。
尋以充液柔肝而愈。


李華甫，年六十三歲，仲夏患惡寒，氣逆不飢，即請孟英視之。

脈甚虛軟，舌本紫而滑澤無苔，溲頻數而濃赤不禁，陰莖已縮，兩手紫黯。
乃心陽過擾，熱伏厥陰之象。
不可謂無熱惡寒發於陰，而認為真傷寒也。
雖平昔耽飲嗜茶，設投燥劑，則液之涸也不須旋踵。
爰以蔥、豉、茹、芩、梔、薇、桑葉、通草，輕解其外，至夜始發熱。
再劑，微汗而解，獨腹熱如烙，舌漸干而口渴，改予西洋參、元參、生地、麥冬、甘草、花粉、梔、楝、蓯、茹，和青蔗汁。

服二帖，下堅矢，而舌愈干，且譫語不寐，於前方加竹葉、木通。
服之舌根始見黃苔，知伏熱漸化。
再一劑，苔轉黑，原方調以神犀丹一丸，即戰解而舌始潤，稍啜稀糜，猶妄言無寐。
乃心陰久耗，陽不能收也。
仍以前方加童溲和服，兩帖。
大解復行，神氣漸謐，諸恙尋愈。
此證設犯溫升，即難救藥。
幸初發得遇名手，始克扶危持顛旬日而愈。
故為相者治天下，當因民之所利而利之，不必務虛名而復井田、肉刑也。
為醫者治人，亦當因病之所利而利之，不可守成法而泥麻黃、桂枝也。


丙辰春初，余遊梅涇。

曹靄山茂才拉視其令郎之證，云起於往夏瘧後，暮熱鼻衄，善欠羞明，頞頰時酸，溲渾有腳。
先稟素弱，僉慮成勞。
頻服滋填，毫無寸效，久不起榻。
及余診之，脈軟滑而微長，苔淡黃而不渴，僅能仰臥，反側不能，曰：此非虛勞也。
乃熱伏陽明，是以機關不利，筋骨不束，而見以上諸證。
幸衄血頻流，小溲混濁，熱氣尚有宣泄，而人不甚枯削，以陽明為多氣多血之經也。
與生槐蕊、知、柏、芩、梔、白薇、花粉、茅根、茹、斛、絲瓜絡等藥。
久服果漸愈。



<h2>伏暑</h2>
壬辰八月，範蔚然患感旬余，諸醫束手。

乃弟麗門，懇孟英治之。
見其氣促音微，呃忒自汗，飲水下咽，隨即傾吐無餘，曰：伏暑在肺，必由溫散以致劇也。
蓋肺氣受病，治節不行，一身之氣皆失其順降之機。
即水精四布，亦賴清肅之權以主之。
氣既逆而上奔，水亦泛而上溢矣。
但清其肺，則諸恙自安。

乃閱前服諸方，始則柴、葛、羌、防，以升提之，火藉風威，吐逆不已，猶謂其胃中有寒也。
改用桂枝、乾薑以溫燥之，火上添油，肺津欲絕，自然氣促音微。
疑其虛陽將脫也，徑與參、歸、蛤蚧、柿蒂、丁香，以補而納之，愈補愈逆，邪愈不出，欲其愈也難矣。
亟屏前藥，以瀉白散合清燥救肺湯，數服而平。
（妙論不獨治暑為然。
凡上而不下之證，皆可類推。）

孫位申患感，證見耳聾，醫者泥於少陽小柴胡之例，聾益甚。

孟英視之曰：伏暑也，與傷寒治法何涉？改投清肺之藥，聾減病安。
將進善後法矣，忽一日耳復聾，孟英診之，莫測其故。
因詰其食物，云昨日曾吃藕粉一碗，孟英曰：是矣。
肆間藕粉罕真，每以他粉攙混，此必葛粉耳，不啻誤服小柴胡一劑。
復投肅清肺胃藥尋愈。
錄此以見其審證周詳，所謂無微不入也。


顧宗武偶患微寒發熱，醫進溫散法，熱雖退，而不飢不大便。

復用平胃散數帖，腹漸脹而偏於右，尚疑其中氣之虛寒也。
遂與溫運燥補諸藥，脹乃日增，杳不進谷。
或謂恐屬癰瘍，因招外科連某診之，作脅疽治，病如故。
黃某作腸癰論，以大黃瀉之亦不應。
嚴某謂脅疽部位不對，腸癰證據不符，作內疝治，仿子和、《活人》之法，及當歸龍薈丸相間而投，亦無效。
乃延孟英視之，脈極弦細而促，舌絳大渴，小溲赤少，飲而不食者月餘矣。

證實脈虛，堅辭不治。
其家問曰：此證究是何病？乞為指示。
孟英曰：據述病人素慎起居而薄滋味，顯非停滯與癰疽之患。
良由暑濕內蘊，勢欲外泄，是以初起有微寒發熱之候。
誤與風寒藥，熱雖暫退於表，邪仍伏處於中，不飢不便。
肺胃失其下行，再加辛燥溫補，氣機更形窒滯，伏邪永無出路，津液潛消，䐜脹日甚。
以氣血流行之臟腑，為暑濕割據之窠巢，補之不可，攻之不能。
痛雖不在膏肓，盧扁望而驚走。
逾旬徑歿。
（雜藥亂投，一何可笑。）

黃蓮泉家戚嫗病痢，朱某以其年老，而為舍病顧虛之治。

漸至少腹結塊，攻痛異常，大渴無溺，杳不知飢，晝夜百餘行，五色並見，呼號欲絕，始延孟英診之。
脈至沉滑而數，因謂曰：縱使暑熱深受，見證奚至是耶？此必溫補所釀耳。
夫痢疾古稱滯下，明指欲下而澀滯不通也。
顧名思義，豈可以守補之品，更滯其氣；燥烈之藥，再助其虐乎？少腹聚氣如瘕，痢證初起，因於停滯者有之。
今見於七八日之後，時欲沖逆，按之不硬，則顯非停滯之可擬。
實為藥劑之誤投，以致邪濁蟠踞，滋蔓難圖。

及檢所服諸方，果是參、朮、薑、萸、附、桂、慄殼、故紙、川椒、烏梅等一派與病刺謬之藥。
孟英曰：彼豈讎於汝哉。
畏老而補之，見痢而止之，亦未嘗不煞費苦心，而欲汝病之即愈，惜徒有欲愈之心，未明致愈之道。
但知年老元虛，不聞邪盛則實。
彼亦年近古稀，懸壺多載，竟畢世沉迷於立齋、景岳諸書，良可嘆也。
豈造化果假權於若輩乎？不然，何彼書彼術之風行哉！戚云：壬寅之病，賴君再生，今乃一誤至此，恐仙丹不能救矣。

孟英曰：幸未嘔噦，尚可希冀一二。
遂與蓯蓉、楝、芍、芩、連、橘、斛、楂曲、元胡、綠梅、鱉甲、雞金、鼠矢、海䖳，出入互用。
數帖漸安，繼加駐車丸吞服，逾月始健。
（痢疾初起即補，變成噤口者有之，延為休息者有之。
邪因補而固結不解，雖有明手無如之何，良可嘆恨。）

上虞陳茂才患頭痛，三日一發，發則惡寒。

多藥不效，飲食漸減。
或擬大劑姜附，或議須投金石。
葛仲信囑其質於孟英，察脈甚弦，重按則滑，曰：熱暑伏厥陰也，溫補皆為戈戟。
與左金，加楝、芍、梔、桑、羚、丹、菊、橘為劑，煎吞當歸龍薈丸。
三服而減，旬日即痊。


關穎庵患寒熱，醫者泥於今歲之司天在泉，率投溫燥，以致壯熱不休。

阮某用小柴胡和解之治，遂自汗神昏，苔黑舌強，肢掣不語，唇繭齒焦。
張某謂斑疹不透，擬進角刺、荊、蒡。
越醫指為格陽假熱，欲以附子引火歸原。
許芷卿知為伏暑，而病家疑便溏不可服涼藥。
覆逆孟英診之，曰：陰虛之體，熱邪失清，最易劫液。
幸得溏泄，邪氣尚有出路。

正宜乘此一線生機，迎而導之，切勿遲疑。
遂與芷卿商投晉三犀角地黃湯，加知、麥、花粉、西洋參、元參、貝、斛之類。
大劑服八九日，甫得轉機。
續與甘涼充液六七劑，忽大汗如雨者一夜。
人皆疑其虛脫，孟英曰：此陰氣復而邪氣解也，切勿驚惶。
嗣後，果漸安穀，投以滋補而愈。
繼有陳菊人明府乃郎，病較輕於此。
因畏犀角不敢服，竟致不救，豈不惜哉！（因前醫之誤，而始思轉計，已非良醫所為。
況明睹溫燥表散之害，而仍蹈覆轍，焉足云醫。）

錢氏婦，懷妊四月，而患寒熱如瘧。
醫與發散安胎，乃至舌黑神昏，大渴便泄，臭痰頻吐，腰腹痛墜，人皆不能措手。
孟英診曰：伏暑失於清解，舌雖黑而脈形滑數，痰雖臭而氣息調和，是胎尚未壞，猶可治也。
重用氣血兩清之藥，五劑而安。
糜粥漸進，腰腹皆舒，胎亦躍躍。


趙春山司馬，向患痰嗽。

自秋仲以來，屢發寒熱。
吳古年從伏暑化瘧治，頗為應手。
而一旬半月之後，病必復至，延至季冬。
董蘭癡鹺尹，囑其質於孟英。
按脈滑數，舌絳苔黃，渴飲溲赤，動則喘逆，夜不成眠，痰多畏冷，自問不能起矣。
孟英曰：無恐也。

不過膏粱釀痰，溫補助熱，是為病根。
迨夏吸暑邪，互相轇轕，秋半而發，勢頗類瘧。
古年雖識其證，惜手段小耳。
因與羚羊、豆豉、連翹、薄荷、知母、花粉、竹茹、貝母、旋覆、海䖳、元參、梔子、醒頭草、梨汁等藥。
服五劑，熱退不畏冷。
去前四味，加沙參、麥冬、葳蕤、枇杷葉。
漸能安寐，各恙遞減。
再加生地，服匝月而體健勝昔，登高不喘。
司馬雲：余昔曾服參、茸大補之藥而陽痿，今服君方而沉疴頓起，乃知藥貴對證，不貴補也。


余朗齋令堂，秋間患伏暑，孟英已為治愈。
失於調理，復患氣衝自汗，肢冷少餐，攻補不投，仍邀孟英治之。
與填補衝任、清滌伏痰法，合甘麥大棗以補血而愈。


許芷卿痁起季秋，孟英嘗清其伏暑而將愈。

其從母亦知醫，強投以小柴胡一劑，勢復劇。
孟英予溫膽湯去甘草，加生石膏、黃芩、知母、花粉、蘆菔而安。
繼因作勞太早而復發，適孟英丁憂，趙君笛樓仍用清解而瘥。
迨季冬移居勞頓，瘧復間作，且面浮跗腫，喘嗽易嗔，人皆以為大虛之候。
孟英切脈左弦勁而數，右滑大不調，苔黃且膩，口渴溺多，乃胃肺之痰熱有餘，肝膽之風陽上僭。
畏虛率補，必不能瘳。
用西洋參、知母、花粉、竹茹、蛤殼、石斛、枇杷葉、青蒿、秦艽、白薇、銀花、海䖳為方。
連投四劑，大吐膠痰，而各恙悉除。


沈氏子年甫髫，仲秋患感兩旬，屢醫弗愈，求孟英視之。
神昏譫語，面慘無眠，舌絳耳聾，頻吐白沫，脈數溺少，渴飲不飢，熱已甚微，汗亦頻出，牛黃、紫雪，數進無功。
以元參、丹參、白薇、知母、葦莖、竹茹、旋覆、冬瓜子、蛤殼、石斛、枇杷葉、竹葉、花粉、蓮子心、西瓜翠衣等出入為方，數服而愈。
蓋邪雖傳營，氣分未廓，故雖善飲水而敷布無權，不能下行為溺，但能旁溢為汗，上行為沫。
良由初起不知為暑，治以表散風寒之藥，及至傳營，又不知營衛兩解之法，徒以直走膻中之藥，漫圖僥倖，何異鸚鵡學人言，而不知所以言耶。


邱小敏初發熱，即肢瘛腹痛，臥則昏譫，坐起即清，膈間痞悶，飲亦礙下，舌色紫腫，苔厚膩黃，身面赤色，齦腫而疼。

醫見其病情錯雜，初以為斑疹之候，進透發之劑。
渾身冷汗，又慮內閉外脫，灌以紫雪，病如故。
又疑熱入血室，用桃仁、茺蔚、丹皮、藕汁、童溲等藥。
又恐其虛，用西洋參、龜板等味，遂言謇呃逆。
正在彷徨，適病者登圊更衣，忽然昏暈，謂欲虛脫，欲進生脈飲以固元氣。
舉家無措，所親姜柳湖請孟英往診之。

脈洪弦而兼滑數，病屬暑濕。
惟肝氣素郁，肺胃多痰，是以升降失常，邪氣壅塞。
臥即神昏者，乃濕熱上熏也，故坐起則爽。
彼熱入血室，乃晝明瞭而夜譫語，非晝臥即昏，夜坐即明也。
治宜清展氣機，病必化瘧而解。
設以溫散表其汗，則邪熾而津劫。

若以滋補固其元，則邪閉而正脫。
誤用血分藥，則引邪入營。
徒用寒潤法，則遏邪不化。
先以雪羹、梔、楝、旋、枳、連、蔞、芩、半、菖、茹、元參、銀花、絲瓜絡等出入為方，吞當歸龍薈丸。
果轉為瘧，各恙遞減。
連下黑矢，半月後便色始正而瘧亦止，胃醒安穀而瘳。

停藥數日，偶因嗔怒，其瘧復作。
寒少熱多，睛赤齦疼，汗多足冷，孟英曰：餘熱逗留，風陽內煽也。
視其苔灰黃夾黑，因謂其弟桂山曰：但看黑苔退淨，則邪自清矣。
仍予元參、白薇、知、芩、梔、茹、銀花、木通、絲瓜絡、菊葉等，送龍薈丸。
瘧即遞減，逾旬苔淨，眠食如常而起矣。


高魯川，家兄禮園之外舅也。

年近古稀，新秋患感。
顧某進清解藥二劑，熱即退。
以其年高，遂用滋養。
越日復熱，謂欲轉瘧，改用厚朴、薑、棗等藥，遂熱壯神昏，速孟英視之。
脈形滑數，舌心已黑，溲赤乾嘔，粥飲不入。
亟予元參、知母、花粉、銀花、竹茹、枇杷葉、蓮子心、梔子、白薇、西瓜翠衣為劑，數帖霍然。


許梅生仲郎恬甫，年未冠。

仲秋患感，醫知其陰虛伏暑也。
疊進清衛涼營之法，旬餘熱退，以為無慮矣。
惟六日不更衣，因用生地、麻仁、花粉等藥。
服後果欲大解，及登圊大瀉一次，人即汗暈，急扶上榻。
連瀉二三十次，滿床皆汙，盡是黃水，身復發熱，肢痙音低，唇焦齒槁，苔色干黃而渴，舌不能伸，目不欲張，速孟英勘之。
脈微細欲絕，而呼吸甚促，按其心下堅而且痛，曰：疾不可為也。
緣初治失於開泄，胸中痞結，而津液不能敷布，盡從下脫，攻補皆難措手矣。
翼日果殞。


四舍弟西甫，年二十四歲，秋杪患感，至六日神漸昏，延孟英診之。

脈形澀滯，苔垢頭疼，氣逆汗頻，腰疼溲少，脘悶拒按，乃伏暑晚發而本元極虧也。
亟與開中，俾有去路，小陷胸加梔、菖、豉、芩、白薇、翹、枳，蘆菔湯煎服一劑。
脘不拒按，苔亦稍退，汗不達於下部，脈來軟而且澀，改授茹、半、芩、梔、橘、翹、知、蛤、花粉、蓮子心之劑。
三服，脈轉弦數，大解未行，譫語不休，夜間熱熾，肢涼頭暈。
濁熱上熏也，以芩、蔞、梔、連、茹、翹、元參、白薇、丹皮、海䖳、竹葉投之。
乃下堅黑大便，而圊後神暈，苔漸薄而轉黑，為去芩、蓮、蔞、䖳，加犀角、鮮生地、知母、花粉，兩帖。

更衣仍黑，氣乃漸平，肢亦漸溫，熱渴均減，猶不知飢，脈軟而虛，苔退未淨，乃去犀、翹，加西洋參、麥冬、銀花、菖蒲。
服三劑，又解黑矢，舌色始津，而寐不安神，汗多心悸，因去知母、花粉、丹皮，加甘草、丹參、茯苓，而地黃用乾者。
兩帖，大解甚暢，胃漸知飢，稍進稀糜，力不勝啜，脈亦虛大，寐即神馳，乃邪未清而虛畢露也，用西洋參、生地、龍齒、歸、芍、芩、甘、連、柏、麥冬、小麥。
服五劑，復下醬矢，而右脈尚虛大。
又六帖，糞色始正，汗減神安，脈漸柔和，寢食乃適。
嗣又食複數次，賴孟英活潑如龍，隨機應變，竟以告愈，洵屬再生。


一勞力人發熱，左脅疼，咳嗽礙眠，痰出甚臭，苔黃舌絳，渴飲譫語，便秘溲赤，脈形滑數，乃伏暑證。
詢其平昔嗜飲，醉後必向左臥，故濕熱釀痰，久積於左，非內癰也。
以葦莖湯去苡仁，加雪羹、芩、滑、茹、翹、梔、蔞、旋覆、木通等出入，三劑。
大便行，譫語止，而痰出更多，其臭益甚，仍用前藥。
又四劑，痰始少而不臭，熱淨能眠，知飢苔退，改授甘涼養液而瘳。


翁某年甫冠，仲冬患感，醫與溫散藥數帖，神悗耳聾，苔黑便瀉，胸痞腹脹，溲少妄言。
孟英切脈細數而澀，乃暑濕內伏，氣鬱不宣也，投以犀角、銀花、元參、連翹、菖蒲、鬱金、黃連。
藥一劑，熱退神清，脘不拒按，別恙未減，脈則弦細而數，口轉發渴，改用芩、翹、樸、斛、連、楝、銀花、通草、蘭葉、冬瓜皮為劑。
兩啜化為間瘧，其瘧發一次，則苔化一層，脹減一分，粥加一盞。
藥不更張，凡四發而苔淨脹消，脈和溲暢，嗣予調養而康。


朱氏婦患赤痢匝月，多醫雜治，痢止三日矣。

而起病至今，胸頭痞脹，米飲不沾，口渴苔黃，溲熱而痛，凜寒身熱，夜不成眠，神憊形消，諸醫技窘。
乞余往視，脈數而弦，伏暑未清，營津已劫，氣機窒塞。
首議清泄，南沙參、石菖蒲、蔞、薤、梔、芩、茹、連、橘、半、白薇、紫菀。
四劑，而痰活胸舒，寒熱大減，且能啜粥。
改用北沙參、生首烏、柏子仁、冬瓜子、元參、蔞、薤、菖、梔。
二劑，堅矢下，用清養法而痊。


錢君友琴，年五十九歲。

曾於七月間患滯下，自服大黃一劑而瘥。
季秋患寒熱時作，自服柴、桂等藥，病益甚，狂躁欲啖西瓜，而服石膏。
余診之，脈滑右甚，苔色膩黃，便秘溲短，胸痞不沾粒米。
乃暑濕夾痰阻於氣分，治宜開泄，白虎不可投也。
用蔞、薤、枳、樸、連、夏、茹、芩、菀、桔，服三劑。
二便既暢，胸次豁然而愈矣。


季夏，余遊檇李，陸君又溪邀視其友王姓之病。

寒熱時作，汗多不解，便溏不暢，溲赤妄言，面黑如煤，苔黑大渴，煩躁氣逆，脈滑而洪。
按其心胸，堅硬而痛，乃暑濕夾痰食也。
群醫但知時感，輒進寒涼。
聞說胸次不舒，遂疑為疹，羚、犀、膏、地，力竭計窮，已令病家備後事。
余曰：此非重證，何必張皇。
撤被啟窗，勝於服藥。

病家唯唯，而不甚信。
余即手為揭被開窗，病人即曰：舒暢多矣。
藥以小陷胸加芩、枳、翹、茹、薤、菖、海䖳，數服而愈。
繼有里中張姓者，證相類，面不黑而紅，舌無苔而干。
諸醫亦不察其氣分之尚結，痰食之未行，屢進生地，唇齒漸焦，遂束手。
余以小陷胸加元參、海䖳、菖、枳、芩、翹，一飲而脘舒得臥，齒舌皆津。
蓋結散邪行，則氣通液布也。


乙卯六月，餘三媳患感，身熱頭重，脘悶，頻嘔不食，耳聾。

余投清解藥一劑，病不少減，而汛事非期而至。
邪雖尚在氣分，但營陰素虧，恐易陷血室。
亟迓半癡至，投小柴胡加減一帖，病少瘥，而虛象畢呈。
少腹右角，甚形掣痛，半癡於清解中，即佐養營通絡柔肝之品，服四帖。
證交七日，得大戰汗而愈。
原方為三兒遺失，惟記後四帖，重用乾地黃為君。

是血虛者，必養血則得汗。
而兒婦氣分甚郁，苟不先行清展氣機，則養血之藥，不能遽入。
此因事制宜之所以不易也，要在先辨其體氣與病情耳。
更奇者，同時余內侄許貫之茂才室，體極清癯，似較余媳更弱，且娩已五次，而產後即發壯熱。
半癡視為暑證，投大劑涼解數帖，即戰汗而瘥。
無何胃氣漸復，忽又壯熱，便閉，渴悶，不飢。

或疑新產誤餌涼藥使然。
幸病家素信，仍延半癡診之，右甚滑實，曰：食復也。
詰之果啖豆腐稍多，遂投枳實梔豉湯，加蔞、翹、桔、薄、蘆菔汁，三啜而痊。
斯人斯證，使他醫視之，必以為營陰大虧矣。
而半癡獨不顧及，憑證用藥，應手而痊。
且愈後不勞培補，尋健如常。

可見產後，不必皆虛。
而體氣之堅脆，亦不能但憑於形色之間也。
嘻！難矣！丁巳冬，余假館潛齋，適半癡草《歸硯錄》。
余讀至結散邪行、氣通液布二語，因追憶兩案，筆之於此。
又可見佳案之遺漏尚多，惟冀同志者鈔存以期續採。
仁和徐然石附識。



<h2>霍亂</h2>
胡琴泉舅氏家一潘嫗，年逾古稀，患霍亂轉筋瀕危，孟英用自制蠶矢湯而瘳。


王某久患吐血，體極孱弱。

沈琴癡囑其乞孟英治之，服藥甫有小愈。
而酷暑之時，陡患霍亂轉筋，大汗如雨，一息如絲。
孟英視曰：陰血久奪，暑熱鴟張，吾《霍亂論》中之缺典也。
姑變法救之。
用北沙參、枇杷葉、龍、牡、木瓜、扁豆、苡仁、滑石、桑葉、蠶砂、石斛、豆卷，投之良愈。
調理每日仍服滋補，以治宿恙。
越二載，聞服溫補藥，致血暴湧而亡。


戚媼者，年六十餘矣。

自幼傭食於黃蓮泉家，忠勤敏干，老而彌甚。
主僕之誼，勝於親戚也。
秋間患霍亂轉筋，孟英視之，暑也。
投自制蠶矢湯，兩服而安。
三日後，忽然倦臥不能反側，氣少不能語言，不飲不食。
蓮泉惶懼，不暇遠致孟英，即邀濟仁堂朱某診之，以為霍亂皆屬於寒，且昏沉欲脫，疏附子理中湯與焉。

蓮泉知藥猛烈，不敢遽投，商之王安伯，安伯云：以予度之，且勿服也。
若謂寒證，則前日之藥，下咽即斃，吐瀉安能漸止乎？蓮泉聞之大悟，著人飛趕孟英至而切其脈曰：此高年之體，元氣隨瀉而泄，固當補者。
第余暑未清，熱藥在所禁耳。
若在孟浪之家，必以前之涼藥為未當，今日溫補為極是。
縱下咽不及救，亦惟歸罪於前手寒涼之誤也。
設初起即誤死於溫補，而世人亦但知霍亂轉筋是危險之證，從無一人，能知此證有陰陽之異，治法有寒熱之殊，而一正其得失者。
此病之所以不易治，而醫之所以不可為也。
今君見姜附而生疑，安伯察病機之已轉。
好問者心虛，識機者智贍，二美相濟，遂使病者跳出鬼門關，醫者卸脫無妄罪。
幸矣！幸矣！乃以高麗參、麥冬、知母、萎蕤、木瓜、扁豆、石斛、白芍、苡仁、茯苓、蒺藜為方，服六劑始能言動，漸進飲食，調理月餘而健。


七月十八日夜，予患霍亂轉筋甚劇，倉卒間，誤服青麟丸錢許。

比曉急邀孟英診之，脈微弱如無，耳聾目陷，汗出肢冷。
音啞肌削，危象畢呈。
藥恐遲滯，因囑家慈先濃煎高麗參湯，亟為接續；隨以參、朮、白芍、茯苓、附、桂、乾薑、木瓜、苡仁、扁豆、蓮實為方，一劑而各證皆減。
次日復診，孟英曰：氣分偏虛，那堪吐瀉之泄奪。
誤服苦寒，微陽欲絕。
昨與真武、理中合法，脾腎之陽復辟矣。

剛猛之品，可以撤去。
蓋吐瀉甚而津液傷，筋失其養則為之轉，薛生白比之痙病，例可推也。
凡治轉筋，最要顧其津液。
若陽既回，而再投剛烈，則津液不能復，而內風動矣。
此治寒霍亂之用附、桂，亦貴有權衡，而不可漫無節制，致墮前功也。
（此一段議論極精微。

凡用寒用熱，俱宜具此權衡，方無過當之弊。
否則，藥雖中病，而服之不止，及受其害矣。
喻氏論中寒證，亦具此意。）即於前方裁去薑、附、肉桂，加黃耆、石斛，服至旬日而愈。
予謂此番之病，危同朝露。
若非孟英，恐不能救。
常聞張柳吟云：但使病者聽孟英論病之無微不入，用藥之無處不到，源源本本，信筆成章，已覺疾瘳過半。
古云「檄愈頭風」，良有以也。
（可見浙人稟賦之薄。
若幽冀之人，即誤服青麟丸數錢，亦不至如斯之甚也。）

陳藝圃亦知醫，其室人於仲秋患霍亂轉筋，自診以為寒也，投熱劑勢益甚。

延朱茂才視之，亦同乎主人之見也，病尤劇，始請孟英決之。
曰：寒為外束之新邪，熱是內伏之真病。
口苦而渴，姜附不可投矣，與河間法。
人皆不之信也。
再與他醫商之，仍投熱藥，乃至口鼻出血而死。
極其悔嘆，始服孟英之卓見。
予謂霍亂一證，近來時有，而醫皆不甚識得清楚，死於誤治者極多。
孟英特著專論，雖急就成章，而辨晰簡當，略無支漏，實今日醫家首要之書。
以其切於時用，不可不亟為熟讀而研究也。


段堯卿之太夫人，患霍亂轉筋，年逾七十矣。
孟英投自制連樸飲，三啜而瘳。
霍亂案甚夥，不遑廣採，姑錄數則，以示一斑。


陳嫗，年已七旬，患霍亂轉筋甚危。

亟拉孟英救之，已目陷神消，肢冷音颯，脈伏無溺，口渴汗多，腹痛苔黃，自欲投井。
令取西瓜汁先與恣飲，方用白虎加芩、連、黃柏、木瓜、威靈仙，略佐細辛分許為劑。
覆杯即安。
人皆疑用藥太涼，何以徑效？孟英曰：凡夏熱亢旱之年，入秋多有此病，豈非伏暑使然？況見證如是之熾烈乎？今秋余已治愈多人，詢其病前有無影響，或曰五心煩熱者數日矣。
或曰別無所苦，惟睹物皆紅如火，已而病即陡發。
夫端倪如此，更為伏暑之的據焉。


李華甫繼室，陡患霍亂而兼溺血如注，頭疼如劈，自汗息微，勢極危殆。

迎孟英診視，脈極弦駛，是肝陽內熾，暑熱外侵。
先用犀角、木通、滑石、梔子、竹茹、薏苡、銀花、茅根、菊葉為大劑，和入藕汁，送當歸龍薈丸，而霍亂即安。
惟溺血雖減，而小溲時頭猶大痛，必使人緊抱其頭，重撳其巔，始可略耐。
尚是風陽僭極，肺胃不清也。
以葦莖湯去桃仁，加百合、白薇、元參、竹葉、西瓜翠衣、菊葉、蓮子心為方，和入童溺，仍吞龍薈丸，服旬日而愈。
繼有祝氏婦，患溺血五六年矣，醫皆作淋治。
孟英診視脈弦數，苔黃口苦，頭疼溺熱，曰：是溺血也，法宜清肝，與久淋當滋補者迥殊。
病者極為首肯。
蓋其出路自知，而赧於細述，故醫者但知其為淋也。


陳楚珍仲媳，陡患霍亂，亟迓孟英治之。

云昨晚曾食冷魚，夜深病作，想由寒重致此。
然臍間貼以回陽膏而不效奈何？及診脈右甚滑數，口渴苔黃。
今按胸下，果堅硬而痛。
曰：吐瀉雖多，宿食戀膈，非寒證也，回陽膏亟為揭去。
以石菖蒲、枳實、蘇葉、黃連、半夏、竹茹、海䖳、蘆菔為方，服之，一劑霍然。



<h2>暑</h2>
劉廉方，常州名士也。

在西湖受暑，移榻於崔仲遷別駕處，醫治垂危。
莊芝階舍人，拉孟英往診之。
裸臥昏狂，舌黑大渴，溺赤便秘，脈數而芤，與犀角地黃湯加減服之。
神識已清，略能進粥。
次日復診，頗知問答，大有生機，仍處甘涼法以贈之，並囑伊格外謹慎。
而越日，莊半霞詣孟英偕往診視，見其目張睛瞪，齒露唇焦，氣喘汗出，揚手擲足而不可救藥也。

眾楚交咻，謂是寒涼藥凝閉而然。
孟英曰：病之宜涼宜熱，汝輩不知也。
脈乃皮里之事，汝等不見也。
吾亦不屑為之爭辨。
惟目瞪唇焦，人所共睹，則其死於何藥，自有定論。
遂拂衣出，半霞再三請罪，孟英曰：俗人之見，何足介懷，是非日後自明，於我心無慊焉。

第斯人斯病，皆可惜也。
既而始知有人主熱藥以僨事，豈非命耶？僅二載而仲遷病，孟英聞之曰：殆矣。
蓋知其陰虛而受暑濕，恐主藥者未必能悔悟於前車也。
後果聞其廣服溫補之劑，以致真陰竭絕而死。
覆轍相尋，迷而不醒，可哀也已。


五月下旬，天即酷熱異常，道路受暑而卒死者甚多，即古所謂中暍也。

而不出戶庭之人，亦有是病，延醫不及，醫亦不識此證。
雖死身不遽冷，且有口鼻流血者。
孟英曰：是暑從吸入，直犯心臟也。
惟新產婦人，陰血大去，熱邪易襲，故死者尤多。
奈愚者不知因時制宜，尚扃其窗戶，幕以簾幃，環侍多人，皆能致病。
又粗工不察天時、人秉之不齊，動輒生化湯，以致覆杯而斃者比比。

即沙糖酒亦能殺人，不可不慎。
孟英曰：六一散，既清暑熱，又行瘀血。
當此酷暑之令，誠為產後第一妙方。
特為拈出，幸救將來。
孟英曰：吾聞姚氏婦妊已臨月，腹中作痛，家人謂其將娩，急煎參湯令服。
服後痛益甚，忙喚穩婆至，已渾身赤斑，喘逆昏狂，雖知受暑，竟不及救。

又曹氏婦亦懷妊臨月腹痛，家人疑其欲產，而煎參湯，迨湯成痛已止。
察其情景，知不即娩。
然炎威甚烈，參湯久存欲壞，其姑云：婦既未娩，豈可服參滯胎。
我體素虛，常服補劑，參湯定亦相宜，遂服之。
甫下咽，即覺氣悶躁擾，霎時危殆，多方拯治，逾刻而終。
予按富貴人之死於溫補者，固為常事。
當酷暑之令，漫不少懲，誠下愚之不可移矣。
附錄於此，以冀司命之士，鑑而戒之。


陳某自黔來浙，一小兒發熱肢搐，幼科與驚風藥，遂神昏氣促，汗出無溺。
適孟英至而視之，曰：暑也。
令取蕉葉鋪於泥地，與兒臥之。
投以辰砂六一散，加石膏、知母、西洋參、竹葉、荷花露，一劑而瘳。
繼有胡氏女病略同，兒科云不治，因懇於孟英，亦以此法活之。


潘紅茶方伯之孫翼廷，館於許雙南家。

酷熱之時，啜冷石花一碗，遂致心下痞悶，四肢漸冷，而上過肘膝，脈伏自汗。
方某診謂陽虛陰暑，脫陷在即，疏大劑薑、附、丁、桂，以回陽。
雙南在蘇，其三郎杏書駭難主藥，邀族人許芷卿診而決之。
芷卿雲：此藥斷不可投。
第證極危急，須逆孟英商之。
時夜已半，孟英往視，曰：既受暑熱，復為冷飲，冰伏胸中，大氣不能轉旋，是以肢冷脈伏，二便不行。

速取六一散一兩，以淡鹽湯攪之，澄去滓，調下紫雪丹一錢。
（藉辛香以通冰伏之氣，用意精妙。）翼日再診，脈見胸舒，溺行肢熱，口乾舌絳，暑象畢呈，化而為瘧，與多劑白虎湯而愈。
丙午舉於鄉。
（認證既確，治法又極精妙，真可謂萬世法程。）

金曉耕，發熱二旬，醫與表散，竟無汗泄。

嗣與溫補，而大解泄瀉，小水不行，口乾肌削，勢瀕於危。
胡秋紉薦孟英診之，右寸獨見沉數，曰：暑熱錮於肺經耳。
與白虎、葦莖、天水，加芩、桔、杏、貝為方。
服後頭面㾦疹遍發，密無針縫，明如水晶光。
人皆危之，孟英曰：此肺邪得泄也。
果膚潤熱退，瀉止知飢。
又服甘涼濡潤二十餘劑，㾦疹始愈，亦僅見之證也。
（此溫證之輕者，用藥合法，故其愈甚速。）

汪子與病革，始延孟英視之，曰：陰虛之質，暑熱膠錮，殆誤投補藥矣。

乃叔少洪云：侄素孱弱，醫投熟地等藥十餘劑耳。
孟英曰：暑熱證，必看邪到血分，始可議用生地，何初病即進熟地？豈僅知稟賦之虛，未睹外來之疾耶？昔賢治暑，但申表散溫補之戒，詎料今人於律外更犯滋膩之辜？而一誤至此，略無悔悟，不啻如油入面，如膠投漆，將何法以挽回哉！越日果卒。
夫小米舍人僅此一脈，完姻未久，遽爾珠沉，殊為慘然。
冬間吳忻山亦惟一子，素稟虛怯，滋補頗投。
醫者不察其患溫發熱，僉謂陰虛，競投滯膩培元之劑。
乃至舌黑卷短，唇焦溺赤。
孟英一診即云不救。
顧聽泉竭力圖維，終不能愈。
按虛人受感，每蹈此轍，特錄以為戒。


金朗然之母，偶發脘疼嘔吐。

醫與溫補藥，初若相安，漸至畏寒不寐，四肢不仁。
更醫云是風痹，仍投溫補。
因而不飢不食，二便不行，肌肉盡削，帶下如溺，始延孟英診之，曰：暑伏脾胃耳。
其多投溫補而不遽變者，以熟地等陰柔膩滯為之挾制也。
然津氣灼爍而殆盡，脂液奔迫以妄行，治節無權，陽明涸竭，焉能衛皮毛而暢四肢，利機關以和九竅哉。
與白虎湯加西洋參、竹茹、橘皮、絲瓜絡、石斛、花粉、竹瀝、海䖳。

連進二十劑，始解黑矢而各恙漸安。
嗣與和肝胃、調八脈以善後，遂愈。
李某向患脘痛，孟英頻與建中法獲瘳。
今秋病偶發，他醫診之，聞其溫補相投，徑依樣而畫葫蘆。
服後耳閉腿疼，不飢便滯。
仍就孟英視之，曰：暑邪內伏，誤投補藥使然，治宜清滌為先。

彼不之信，反疑為風氣，付外科灼灸，遂致筋不能伸而成錮疾。
孟英曰：此證較金病輕逾十倍，惜其惑於淺見，致成終身之患。
良可嘆也！獨怪謀利之徒，假河間太乙針之名，而妄施毒手。
舉國若狂，竟有不惜重價，求其一針，隨以命殉之者，吾目擊不少矣。
夫《內經》治病，原有熨之一法，然但可以療寒濕凝滯之證。
河間原方，惟二活、黃連，加麝香、乳香耳，主治風痹。

今乃托諸鬼神，矜誇秘授，云可治盡內傷、外感、四時、十二經一切之病，天下有是理乎？況其所用之藥，群集辛熱香竄之品，點之以火，顯必傷陰，一熨而吐血者有之。
其不可輕試於陰虛之體，與挾熱之證也，概可見矣。
吾友盛少云之尊人臥云先生，誤於此而致周身潰爛，臥床數載以亡。
仲聖焦骨傷筋之訓，言猶在耳。
操醫術者，胡忍執炮烙之嚴刑，欺世俗而罔利哉。
汪子與證，誤服熟地而不救。
此證誤服溫補地兼熟，而竟愈。
蓋體有虛實，治有遲早，邪有重輕，未可以一端拘也。


喬有南之侄，甫五齡。

發熱數日，兒醫與柴葛解肌湯一劑，肢搐而厥，目張不語。
其母孀居，僅此一脈，遍求治療，毫無寸效。
所親徐和甫，托王瘦石訪一擅幼科之長者，瘦石謂宜求善於外感者。
蓋人有大小，病無二致，切勿舍大方而信專科，此喻嘉言活幼金針也。
盍延孟英視之，徐從之。
孟英曰：病是暑邪，治以風藥。
熱得風而焰烈，津受爍以風騰。
乃風藥引起肝風，再投俗尚驚風之劑，稚子根本不牢，而狂風不息，折拔堪虞。
與王氏犀角地黃湯，加羚羊角、生石膏、元參、桑葉、菊花、銀花、牡蠣、知母、麥冬、竹葉諸藥，數服而痊。
（清暑熱，息肝風，方極平允。）

趙鐵珊乃郎子善，康康侯之婿也。

因事抑鬱，凜寒發熱。
湯某作血虛治，進以歸、芎、丹參之類，多劑不效。
乃移榻康寓，延孟英診之。
脈澀而兼沉弦以數，然舌無苔，口不渴，便溺如常，納穀稍減，惟左脅下及少腹自覺梗塞不舒，按之亦無形跡，時欲撫摩，似乎稍適。
曰：陰虛挾郁，暑邪內伏。
夫鬱則氣機不宣，伏邪無從走泄，遽投血藥，引之深入。

血為邪踞，更不流行，脅腹不舒乃其真諦。
第病雖在血，而治宜清氣為先。
氣得宣布，熱象必露，瘀滯得行，厥疾始瘳。
子善因目擊去年婦翁之恙，頗極欽服。
連投清氣，熱果漸壯，譫妄不眠，口乾痰嗽。
孟英曰：脈已轉為弦滑，瘀血伏邪，皆有欲出之機，繼此當用涼血清瘀為治。

但恐旁觀詫異，事反掣肘，囑邀顧聽泉質之，顧亦云然，遂同定犀角地黃湯加味。
而所親陳眉生、許小琴暨乃兄子勉，皆疑藥涼劑重，縱是熱證，豈無冰伏之虞？顧為之再四開導，總不領解。
適病者鼻衄大流，孟英笑曰：真贓獲矣。
諸公之疑，可否冰釋？渠舅氏陳穀人鹺尹云：證有疑似，原難主藥。
鼻血如是，病情已露，毋庸再議。
徑煎而飲之。

次日衄復至，苔色轉黑。
孟英曰：三日不大便，瘀熱未能下行也。
於前方加滑石、桃仁、木通、海䖳、竹瀝、石斛、銀花、知母、花粉之類。
又二劑，大解始行，黑如膠漆，三日間共下七十餘次而止。
乃去木通、桃仁輩，加西洋參、麥冬，以生液。
病者疲憊已極，沉寐三晝夜，人皆危之，孟英曰：聽之，使其陰氣之來復，最是好機。

醒後尚有微熱譫語，藥仍前法。
又旬日，始解一次黑燥大便，而各恙悉退。
惟口尚渴，與大劑甘涼以濡之。
又旬日大解甫得復行，色始不黑，乃用滋陰填補而康。
（此證不遇孟英必成虛損，訖無知其為伏暑者，雖死亦不知前藥之誤也。）

仲夏淫雨匝月，氾濫為災。

季夏酷暑如焚，人多熱病。
有沈小園者，患病于越。
醫者但知濕甚，而不知化熱。
投以平胃散數帖，壯熱昏狂，證極危殆。
返杭日，渠居停吳仲莊浼孟英視之。
脈滑實而數，大渴溲赤，稀水旁流，與石膏、大黃數下之而愈。

仲莊欲施藥濟人，托孟英定一善法。
孟英曰：余不敢師心自用，考古惟葉天士甘露消毒丹、神犀丹二方，為濕溫、暑疫最妥之藥。
一治氣分，一治營分，規模已具。
即有兼證，尚可通融。
司天在泉，不必拘泥。
今歲奇荒，明年恐有奇疫。
但甘露二字，人必疑為大寒之藥；消毒二字，世人或誤作外證之方，因易其名曰普濟解疫丹。
吳君與諸好善之家，依方合送，救活不知若干人也。


附：普濟解疫丹（雍正癸丑葉天士先生定）

飛滑石（十五兩），綿茵陳（十一兩），淡黃芩（十兩），石菖蒲（六兩），川貝母（五兩），木通（五兩），藿香、射干、連翹、薄荷、白豆蔻（各四兩）。


上藥曬燥，生研細末。
（見火則藥盡熱。）每服三錢，開水調服，日二次。
或以神麯糊丸，如彈子大。
開水化服亦可。


孟英自注云：此治濕溫時疫之主方也。

按《六元正紀》五運分步，每年春分後十三日交二運徵，火旺，天乃漸溫。
芒種後十日交三運宮，土旺，地乃漸濕。
溫濕蒸騰，更加烈日之暑，爍石流金。
人在氣交之中，口鼻吸受其氣，留而不去，乃成溫熱暑疫之病。
則為發熱倦怠，胸悶腹脹，肢酸咽腫，斑疹身黃，頤腫口渴，溺赤便秘，吐瀉瘧痢，淋濁瘡瘍等證。
但看病人舌苔淡白，或厚膩，或干黃者，是暑濕熱疫之邪，尚在氣分，悉以此丹治之立效。

而薄滋味，（家慈每於夏季茹素，且云汝輩為醫者當知之。
吾見疫癘流行之歲，無論貧富無可避之。
總由不知堅壁清野之故耳。
試看茹素者，獨可不染，豈非胃中清虛，邪不能留乎？旨哉斯言！特謹識之。）遠酒色，尤為闢疫之仙方。
智者識之。
醫家臨證，能准此化裁，自可十全為上。
（上參喻嘉言、張石頑、葉天士、沈堯封諸家。）

附：神犀丹

犀角尖（磨汁）、石菖蒲、黃芩（各六兩），直生地（冷水洗淨浸透，搗絞汁）、銀花（各一斤，如有鮮者，搗汁用尤良¼，糞清、連翹（各十兩），板藍根（九兩，無則以飛淨青黛代之），香豉（八兩），元參（七兩），花粉、紫草（各四兩）。


各藥生曬，（切忌火炒）研細，以犀角地黃汁、糞清和搗為丸。
（切勿加蜜。
如難丸，可將香豉煮爛）每重三錢，涼開水化服。
小兒用半丸。
如無糞清，可加人中黃四兩研入。


孟英自注云：溫熱暑疫諸病，邪不即解，耗液傷營，逆傳內陷。

痙厥昏狂，譫語發斑等證，但看病人舌色干光，或紫絳，或圓硬，或黑苔，皆以此丹救之。
若初病即覺神情昏躁，而舌赤口乾者，是溫暑直入營分。
酷熱之時，陰虛之體，及新產婦人，患此最多，急須用此，多可挽回。
切勿拘泥日數，誤投別藥以僨事也。
兼治痘瘄毒重，夾帶紫斑危證，暨痘瘄後餘毒內熾，口糜咽腐，目赤神煩諸證。
（上本葉氏參治驗）。


陳蘊泉陡患昏譫，夤夜乞診於孟英。

脈甚滑數，苔色膩黃。
乃平素多痰，兼吸暑熱。
與清解藥一劑，化而為瘧，脈亦較平。
或謂其體弱不宜涼藥，須用人參。
渠家惶惑，孟英堅持以為不可。
蓋暑，脈頗類乎虛。

而痰阻於肺，呼吸不調，又與氣虛短促者相似。
平昔雖虛，有病必先去病。
況熱能傷氣，清暑熱即所以顧元氣也。
何新之亦贊是議。
遂連投白虎加減而愈。
次年春，因喪妾悲悼，復感溫邪，失於肅清，病日以甚。
迨孟英自豫章歸診，已不可救藥矣。
（暑證，人多不識此二層。
昔人雖曾論及，而無此明晰。）


<h2>瀉</h2>
姚樹庭，以古稀之年而患久瀉，群醫雜治不效，僉以為不起矣。

延至季秋，邀孟英決行期之早晚，非敢望愈也。
孟英曰：弦象獨見於右關，按之極弱，乃土虛木賊也。
調治得法，猶可引年，何以遽爾束手乎？乃出從前諸方閱之，皆主溫補升陽。
曰：理原不背，義則未盡耳。
如薑、附、肉蔻、骨脂之類，氣熱味辣，雖能溫臟，反助肝陽。
肝愈強則脾愈受戕。

且辛走氣，而性能通泄，與脫者收之之義大相刺謬。
而鹿茸、升麻，可治氣陷之瀉，而非斡旋樞機之品。
至熟地味厚滋陰，更非土受木克、脾失健行之所宜，縱加砂仁酒炒，終不能革其膩滑之性。
方方用之，無怪乎愈服愈瀉，徒藉景岳窮必及腎為口實也。
與異功散加山藥、扁豆、蓮子、烏梅、木瓜、芍藥、蒺藜、石脂、餘糧，（扶脾抑肝，加以收攝下焦，須看其與病症針鋒相對處。）服之果效。
恪守百日，竟得康強。
越三載以他疾終。
（語語精義，由此類推，可以知用藥之權衡也。）

一人患晨泄有年，累治不效，而春間尤甚。

孟英按其脈曰：汝雖苦瀉，而瀉後腹中反覺舒暢乎？曰：誠然。
苟不泄瀉，又脹悶減食矣。
而服四神、附、桂之藥，其瀉必加，此曷故也？曰：此非溫升補澀之證。
乃肝強脾弱，木土相凌。
處一方令其常服，數帖即安，後竟無此恙也。
方用白朮、苡仁、黃連、楝實、桂枝、茯苓、木瓜、芍藥、蒺藜、橘皮而已。
（扶脾抑肝，制方靈動。）

廣孔愚司馬，久患溏泄，而舌黑氣短。
自春徂冬，治而不效。
孟英視之曰：勞心太過，陽爍其陰。
人見其溏泄，輒與溫中，不知肺受火刑，氣失清肅，而短促於上，則水源不生，自然溺少便瀉矣。
投以肅肺、清心、涼肝、滋腎之法，果得漸瘳。


楊氏婦，孀居患瀉，久治不瘥。
孟英曰：風木行胃也。
彼不之信，另招張某大進溫補，乃致腹脹不食，夜熱不眠，吐酸經秘，頭疼如劈，復乞孟英視之。
先投苦泄佐辛通，以治其藥；嗣以酸苦息風安胃，匝月乃瘳。
續與調補，汛至而康。


方氏女，久患泄瀉，脘痛，間兼齒痛，汛事不調，極其畏熱，治不能愈。

上年初夏。
所親崔映溪為延孟英診之。
體豐脈不甚顯，而隱隱然弦且滑焉。
曰：此肝強痰盛耳。
然病根深錮，不可再行妄補。
渠母云：溏泄十餘年，本元虛極，廣服培補，尚無寸效。

再攻其病，豈不可虞？孟英曰：非然也。
今之醫者，每以漫無著落之虛字，括盡天下一切之病，動手輒補。
舉國如狂，目擊心傷，可勝浩嘆！且所謂虛者，不外乎陰與陽也。
今肌肉不瘦，冬不知寒，是陰虛乎？抑陽虛乎？只因久瀉，遂不察其脈證，而僉疑為虛寒之病矣。
須知痰之為病，最頑且幻，益以風陽，性尤善變。
治必先去其病，而後補其虛，不為晚也。

否則，養癰為患，不但徒費參藥耳。
母不之信，遍訪醫療，千方一律，無非補藥。
至今秋頸下起一痰核，黃某敷之使平，更以大劑溫補。
連投百日，忽吐瀉膠痰鬥余而亡。
予按：此痰飲滋蔓，木土相讎，久則我不敵彼，而潰敗決裂。
設早從孟英之言，斷不遽死於今日也。
（凡病皆宜如此，不獨痰飲為然。）

康康侯司馬之夫人，泄瀉頻年，納食甚少，稍投燥烈，咽喉即疼，治經多手，不能獲效。

孟英診曰：脾虛飲滯，肝盛風生之候也。
用參、朮、橘、半、桂、苓、楝、芍、木瓜、蒺藜，投之漸愈。
（健脾、滌飲、平肝，絲絲入扣。）今冬又患眩暈頭汗，面熱肢冷，心頭似絞，呻吟欲絕，孟英以石英、蓯蓉、牡蠣、綠萼梅、苓、蒺、楝、芍、旋覆為方，竟劑即康。
（仍是柔肝滌飲之法。）

盛墨莊，冬患間瘧。
因腹脹畏寒，自服神麯薑湯，勢益甚。
延孟英視之曰：暑濕內伏也。
以黃連、枳、樸、梔、芩、杏、貝、知、斛、旋、橘、蘭草等為劑，（清暑滲濕，而無燥烈之弊，洵妙方也。）蘆菔煮湯煎藥，三啜而瘳。


葉杏江仲郎，患發熱泄瀉，醫治十七日不效，骨瘦如柴，音嘶氣逆。
所親許芷卿薦孟英診之，脈數大渴，汗多苔黃，以竹葉石膏湯加減。
十餘劑漸以向愈，大解反極堅燥，（肺移熱於大腸，）繼與滋養而康。


陳某偶患溏泄，所親鮑繼仲云：余往歲患瀉，治不中肯，延逾半載，幾為所困。

今秋患此，服孟英方，數劑霍然，故服藥不可不慎也。
盍延孟英治之？陳因中表二人皆知醫，招而視之，以為省便。
輒投以溫補健脾之藥，數日後瀉果減，熱得補而不行。
而發熱昏痙，咽喉黑腐。
其居停瞿穎山，疑病變太速，囑其請援於孟英。
孟英診曰：遲也。

病起泄瀉，何必為寒？正是伏邪自尋出路。
而溫補以固留之，自然內陷厥陰，不可救藥。
果即殞焉。
繼有高小垞孝廉令弟雨生，因食蟹患瀉。
黃某用大劑溫補藥，瀉果止，而頸筋痠痛，舌絳嘔渴，口氣甚臭。
孟英持脈沉數，曰：食蟹而後瀉，會逢其適耳。
脈證如斯，理應清潤。
奈病人自畏涼藥，復質於吳某，亦主溫補。
服及旬日，昏痙舌黑而斃。


吳醞香孝廉令孫兌官，患發熱洞瀉，大渴溲少，涕淚全無。
孟英曰：暑風行於脾胃也。
以沙參、生薏苡、生扁豆、銀花、石斛、滑石、甘草、竹葉、冬瓜皮，澄地漿煎服，數日而痊。
按：此等證，幼科無不作驚風治，因而夭折者多矣。


楊某患感旬日，初則便溏，醫與溫散，瀉止熱不退，晝夜靜臥，飲食不進。

孟英診脈遲緩，浮取甚微，目眵，舌色光紅，口不渴，溲亦行，胸腹無所苦，語懶音低，尋即睡去。
是暑濕內伏，而有燥矢在胃，機關為之不利也。
先與清營通胃藥二劑，熱退舌淡，而脈證依然。
加以酒洗大黃、省頭草，即下堅黑燥矢甚多，而睡減啜粥。
繼以涼潤，旬日而痊。
此濕勝於熱之暑證也。
以其濕勝，故不甚現熱證，最足眩人。
斷為暑濕，足徵卓識。


何搢階令正，素患肝厥。
仲夏患感，沈越亭按溫證法治之，內風不至陡動，而大便泄瀉，脈細而弦，（泄瀉乃濕溫應有之證，不足為異。）渴飲痰多，不飢不寐。
因邀孟英商之，投白頭翁湯，加三甲、石斛、茯苓、竹茹而安。
隨以峻補善後而痊。


趙菊齋仲媳，素患陰虛內熱，時或咯血，去年孟英已為治愈。

既而汛事偶愆，孟英診曰：病去而孕矣。
今春娩後患瀉，適孟英赴豫章之診，專科進以溫熱之方，而咳嗽乃作。
更醫改授養營之劑，則滑泄必加，簽藥記方，備嘗莫效。
比孟英歸，投以甘麥大棗配梅、連之法，證漸輕減。
繼為其姻黨尼之，多方蠻補，遂至腹痛減餐，日下數十行，皆瑩白堅圓，如白蒲桃之形，上縈血絲。
菊齋悔悶，仍乞援於孟英，予仲景當歸生薑羊肉湯，每劑吞鴉膽仁二十一粒，以龍眼肉為衣。
果兩服而便轉為溏，痛即遞減。
再與溫養奇經之龜板、鹿霜、歸、苓、杞、菟、甘、芍、烏鰂、蓯蓉、蒲桃、藕等藥，調理而痊。


家慈年七十四歲，陡患泄瀉，腹微痛，身發熱，神思不清，自汗嘔惡，不進飲食。

亟延醫視，云慮其脫，擬進參藥。
迨孟英來診，曰：暑脈微弱，不可謂之虛也。
且兼數象，參不可投。
高年固屬陰虧，然去其所本無，即所以全其所本有也。
爰定芩、連、滑、斛、茹、柏、竹葉、銀花、橘皮、枇杷葉之方，冬瓜湯煎藥。
一劑而熱退神清，二劑霍然矣。

既而五弟婦偶患微寒發熱，醫與柴、芎等藥一劑，遂昏狂悲哭，見人輒怒詈欲搏。
屈孟英過診，脈弦滑而數，面赤不瞑，苔色黃膩，胸下拒按。
曰：痰熱肝火為患耳。
以菖蒲、膽星、旋、赭、連、蔞、枳、半，合雪羹投之。
一劑而安，翼日寒熱復作。
孟英曰：幸其體實，藥不可緩，庶免化瘧也。
照方服五劑，果寒熱三作而遂痊。


蔡湘帆之女，甫周歲，斷乳後患腹膨泄瀉，兒科以為疳也。

遍治不愈，謂其將成慢驚，丐孟英視之。
苔甚白滑，曰：瓜果傷也。
以生厚朴、生蒼朮、丁香柄、雞䏶胵、五穀蟲、陳皮、苡仁、木香、黃連、防風投之，服後連下十餘次而腹即消，次日竟不瀉而能安穀矣。
聞者僉以為異，或云尤有異者。
許子雙大令令愛宜姑，幼時患發熱神昏，幼科皆束手矣。
孟英偶一望見，曰犀角證也。
與以方，果投匕而瘳。
此案輯《仁術志》者失採，今子雙宦粵東，不能詢其詳矣。
姑附其略於此，以識望而知之之神。


沈嫗素患肝氣，初冬便瀉，醫藥勿瘥。

所親吳馥齋迓孟英診之，脈至弦硬，舌赤無津，杳不知飢，脅腹時脹。
乃風陽內熾，津液耗傷，香燥忌投，法宜濡潤，否將陰涸，毋畏甘涼。
予甘草、地黃、麥冬、阿膠、枸杞、薏苡、楝實、葳蕤、烏梅為劑，牡蠣一斤，甘瀾水煮濃湯煎藥，和入蔗漿服之。
數日而瘳，已能安穀，忽然舌不能伸，心搖語蹇，不眠頭暈，面赤火升。
仍速孟英視之，脈硬雖和，極其弦細，是陰液未復，木火失涵。
以前方去薏、楝、烏梅，加人參、龍眼肉，少佐黃連。
授之而愈。


沈友聞令郎厚栽，久患羸弱，馴致腹痛便瀉，惡谷形消。

諸醫束手，求孟英圖之。
脈虛弦而空軟，曰：不可為矣。
雖然，治之得法，尚可起榻。
可虞者，其明年春令乎。
爰以潞參、鱉甲、耆、芍、甘、柏、薏、斛、木瓜、橘皮為方，吞仲景烏梅丸。
不旬日而便堅食進，又旬日即下樓而肌充矣。

又其大令郎子槎之室，體素怯，夏間曾患久瀉，多劑溫補始瘳。
忽發寒熱，肢麻頭痛，徹夜不眠，嘈雜如飢，咽喉似阻，食飲難下，汗僅出於上焦。
僉以為虛損將成。
孟英持其脈，弦弱而數；視苔，微黃滿膩，曰：暑濕時瘧也，補藥烏可投耶？以茹、滑、苓、連、桑葉、紫菀、銀花、橘皮、冬瓜子、枇杷葉、絲瓜絡等藥，蘆根湯煎。
服數劑而痊，嗣與滋養善其後。
既而子槎自上海歸，亦患瘧。
孟英視之，暑濕挾痰也。
予溫膽湯數服而愈。
次年春杪，厚栽竟逝。


施瀛洲，體豐色白，夏月在紹患瀉。

醫進參、朮、桂、附、熟地、四神之類，略無寸效。
季冬來杭就診於孟英。
其脈微弱，左手及右尺沉取有弦數之象，眩暈形消，舌色深紫，無苔不渴，納食腹脹，溲少而赤，瀉必腸鳴。
中氣固虛，理應投補，但不可佐滋膩以滯中樞，而助其溜下之勢；又不宜雜燥熱以煽風陽，而壯其食氣之火。
予參、耆、朮、苡、升、柴、芩、澤、香連為劑，吞通關丸，乃宣清升降、補運兼施之法也。
服之良效。
浹旬舌淡溲行，脹消暈止，惟大便未實耳。
去芩、澤、升、柴、香連、通關丸，加菟絲、木瓜、橘皮、黃柏、石脂、白芍，善後而瘳。


鴛湖吳君小漁令寵，數年前因娩後，啖生菜而患便瀉，久治不愈。

仲秋余視之，脈弦數，曰：此非菜之罪也。
乃土受木乘，而頻年溫補，益廣病機。
頭痛帶多，脘疼食少，吐酸痰嗽，五熱不眠，無非八脈無權，風陽偏盛。
授宣養清潛之法而愈。
繼其令妹適岳氏者，久患帶下，去冬崩血，赤白並行，延今不已，臥榻數月，僉云無生理矣。
余診脈甚滑數，面赤口乾，因問足冷乎？溲熱乎？耳鳴無寐乎？向來輒服溫補乎？皆曰然。
幸能安穀，是藥病也。
幸澀之不止，藥力尚有分勢也。
授以大劑清熱堅陰之法，服數十劑。
仲冬余復遊禾，已能踵寓就診參。


秀水吳君小漁，年近七旬。

平昔善飲，久患便瀉帶血，日夜十餘次，溺不單行，廣治罔效。
聘余往視，脈軟而弦。
用補中益氣湯，去歸、柴，加烏梅、黃柏、白芍、茯苓，不十帖而痊。
其季郎雅軒，素有失血之患。
近由穹窿山歸，途次發熱，兼以咳逆見血。
醫治兩旬，不應。

余診之，脈弦數，而上溢氣衝，則自覺血腥，喘汗睛紅，面黧足冷，飢不能食，脅痛耳鳴，苔膩口乾，小溲短赤，寤不成寐，痰色甚濃。
乃稟賦陰虧，水不涵木，心火內熾，肺金受戕。
兼感客邪，胃濁不降，甚難措手，即欲辭歸。
而虞君梅亭、胡君春田，力乞疏方，勉圖一二。
爰以沙參五錢，蛤粉四錢，冬瓜子六錢，浮石、茯苓、石斛各三錢，桑皮二錢，竹茹、枇杷葉各一錢五分，絲瓜絡、桃仁各一錢，蘆根湯煎服。
是清心肝，以靖浮越之陽；肅肺胃，而廓逗留之熱也。

一帖脈色轉和，氣衝亦減。
餘留七日返棹，已熱退便行，能安眠食。
惟不能慎口腹，戒忿怒，故痰嗽脅痛，未能盡蠲。
逾二月，余遊聞川過禾，因喉痛復邀過診。
仍是心肝之火上炎。
為留三日，與龔萍、江茂才內外協治而瘥。
但病源匪淺，情性不柔，春令深時，恐興險浪。
臨別與其友人餘姚岑君九鼎言之，以為左券。


沈君雪江令嬡，黎里徐少岩刑部之媳也。
胎前患瀉，娩後不瘳。
半載以來，諸藥莫效。
余按脈弦數而尺滑，詢知帶盛口乾，腰痠咽痛，溲熱善噫，肢冷畏煩，乃肝熱而風行於胃，液走則陰血日虧。
與白頭翁湯，加餘糧、石脂、熟地、龜板、竹茹、青蒿、砂仁，頻服而痊。


七月中旬，余遊檇李歸，道出梅注，呂君慎庵拉視沈則甫令正之恙。

兩年前，曾患帶下，嗣後便瀉不已。
今夏更劇，每晨尤甚，後又腸鳴，不飢不渴，畏熱無汗，胸悶時嘔，夜下成眠，形消色瘁，小溲通暢，脈軟微弦，經事漸稀。
乃中虛木侮，生化無權，氣久虛而血將涸矣。
若剛燥則助風陽，滋膩更增滑溜、議砥柱中流，回狂瀾而鎮風輪。
以潞黨參、山藥、石脂、餘糧各三錢，茯苓、白芍各一錢五分，煨訶子、橘皮各一錢，牡蠣八錢，烏梅肉炭八分，酒炒黃柏六分，熟附子、炙甘草各五分，甘瀾水煎陳米湯，煮藥使濃厚。
徐徐細呷，俾留戀中宮，不致直下為法。
迨八月下旬，在曹藹山茂才處，晤則甫云：前方服至四帖，病即愈，今已色華能食矣。
因以詩什芽茶為贈。
次年冬，聞患寒熱亡。


桐鄉，馮詒齋廣文，年二十七歲。

自上年患癧，至今已十餘枚，皆破而不斂，肌肉漸削。
迨季夏漸形發熱，而納食阻膈，溲短便溏，氣逆嗽痰，咽喉疼腫，諸醫束手。
秀水莊文芝階，薦余診之，脈數而左寸關兼弦大。
是病由過擾心陽，兼傷謀慮。
從前但從呆補，已成不治之證。
近則吸受暑邪，猶日服滋填之劑，是以藥造病也。

而詒齋一見傾心，堅留數日。
因謂其令兄靜岩贊府曰：余僅許愈其新病也。
以沙參、苡、斛、橘、半、蒿、薇、蛤、谷、浮石、茯苓，煎吞香連丸。
二劑，而痛瀉漸止，去香連，加鱉甲。
又二劑而熱退，改用參、苓、橘、半、苡、蠣、石英、首烏、象牙屑、冬蟲草等出入為方，臥時另制噙化丸，以肅上焦痰滯。
服四帖，已能起榻，眠食皆安，余遂歸。

秋杪聞其沒於奧江外科家。
少年博學，惜哉！余郵挽一聯云：傾蓋相知，詎成永訣。
著書未竟，遽赴修文。
知渠方注顧亭林先生《肇域志》，而即病也。
其夫人即於秋杪起患赤痢，延至次年春杪，證已頻危。
適余遊鴛湖，往視之。

晝夜三四十行，汛斷肌消，少腹素有聚瘕，躍躍而動，氣衝胸下，絞痛難堪，仰不能眠，飢不能食，口乾舌絳，五熱溺無，頭項汗頻，音低色奪，脈來細數，右軟尺空。
是久積憂勞，兼傷哀痛，真陰素弱，豈可與常痢同觀？以沙參、熟地、黃連、黃柏、白頭翁、秦皮、冬蟲夏草、枸杞、橘核、白薇，用藕、苡、燕窩煮湯煎藥。
服二十劑。
余遊瀛洲，轉禾復診。
脈和痢減，安穀能眠，痛止溺行，面有華色。
改用人參、熟地、龜板、歸身、黃連、黃柏、枸杞、白薇、薏苡、砂仁，以藕湯煎成，入阿膠烊服而愈。



<h2>瘧</h2>
海陽趙子升，辛卯夏病瘧。

急延孟英診之，曰：暑熱為患耳，不可膠守於小柴胡也。
與白虎湯，一啜而瘥。
（專清暑邪。）甲午秋，範麗門患溫瘧，孟英用白虎加桂枝以痊之。
丙申夏，盛少云病濕熱瘧，孟英以白虎加蒼朮湯而安。
己亥夏，予舅母患瘧，服柴胡藥二三帖後，汗出昏厥，妄語遺溺。

或謂其體質素虛，慮有脫變，勸服獨參湯。
幸表弟壽者不敢遽進，乃邀孟英商焉。
切其脈洪大滑數，曰：陽明暑瘧也，與傷寒三陽合病同符。
處竹葉石膏湯兩劑而瘳。
（清熱兼益氣。）庚子夏，滇人黃肖農自福清赴都，道出武林，患暑瘧，孟英投白虎湯，加西洋參，數帖始愈。

（清熱益氣與前方意同。）辛丑秋，顧味吾室人患癉瘧，孟英亦主是方而效。
莊芝階中翰張安人，年逾花甲，瘧熱甚熾。
孟英審視再四，亦與竹葉石膏湯而安。
聞者無不驚異。
予謂如此數證，體分南北，質有壯衰，苟非識證之明，焉能藥與病相當，而用皆適宜哉？

癸巳秋，余在婺患瘧，大為醫人所誤。

初則表散，繼則滋補。
延及月餘，肌肉盡削，寒熱不休，且喜嘔惡食，溺赤畏冷。
乃買棹旋杭，托孟英診視。
曰：足太陰濕瘧也。
以金不換正氣散，三啜而安。
然元氣為誤藥所傷，多方調補，甫得康健。

次年秋，復患瘧於婺，友人咸舉醫療，予概卻之。
憶病情與前無異，即於篋中檢得孟英原方，按序三帖，病亦霍然。
聞者無不稱歎！後歸里，為孟英述而謝之。
孟英曰：瘧情如是，恐其按年而作。
乃授崇土勝濕丸方。
明年夏令，予服以堵御之，迄秋果無恙。
後竟不發矣。


石符生，隨乃翁自蜀來浙，同時患瘧。

醫者以小柴胡湯加薑、桂投之不效，改用四獸休瘧等法。
反致惡寒日甚，穀食不進。
惟飲燒酒薑湯，圍火榻前，重裘厚覆，胸腹痞悶，喜以熱熨，猶覺冷氣上衝，頻吐黏稠痰沫。
延至臘初，疲憊不堪，始憶及丙申之恙，訪孟英過診。
脈沉而滑數，苔色黃膩不渴，便溏溺赤，曰：是途次所受之暑濕，失於清解，復以溫補之品，從而附益之，釀成痰飲，盤踞三焦，氣機為之阻塞。
所以喜得熱熨熱飲，氣衝反覺如冰。

若不推測其所以然之故，而但知聞問在切脈之先，一聽氣冷喜熱，無不以真贓現獲。
孰知病機善幻，理必合參，以脈形兼證並究，（審病要法。）則其為真熱假寒，自昭昭若揭矣。
與大劑苦寒之藥，而以蘆菔湯煎。
漸服漸不畏寒，痰漸少，谷漸增。
繼用甘涼善後，喬梓皆得安全。


汪吉哉，久瘧不愈。

醫謂元氣已虛，雜投溫補，漸至肌瘦內燔，口乾咳嗽，寢汗溺赤，飲食不甘。
孟英視之曰：餘邪逗留血分也。
與秦艽鱉甲散而瘳。
其堂兄養余，亦患瘧數月，多醫療之罔效。
肌瘦自汗，腰膝痠軟，不能稍坐，極其畏冷。
孟英曰：此大虛證，胡反不補，猶以消導，是何居心？與參、耆、朮、草、熟地、白芍、五味、杜仲、山藥、龍骨、牡蠣、桂枝、大棗、木瓜，服數十帖而起。


顧云垞，體豐年邁。

患瘧於秋，脈芤而稍有歇止。
孟英曰：芤者，暑也；歇止者，痰濕阻氣機之流行也。
（卓識。）大忌溫補以助邪氣。
及與清解蠲痰之法，病不少減，而大便帶血。
（邪將去矣。）
孟英曰：暑濕無形之氣，而平素多痰，邪反得以盤踞，頗似有形之病，清解不克勝其任。
氣血皆受其滋擾，必攻去其痰，使邪無依附，而病自去，切勿以高年而畏峻藥。
伊侄桂生少府，亦精於醫者也，聞之極口稱是。
遂以桃仁承氣湯，加西洋參、滑石、芩、連、橘紅、貝母、石斛為方，送礞石滾痰丸。
乃郎石甫孝廉云：此藥在他人必畏而不敢服。
我昔年曾患暑濕證，深悉溫補之不可輕試。

況高明所見相同，更何疑乎？經服二劑，下黏痰汙血甚多，瘧即不作。
仍以清潤法善後而康。
（此必別有外證可憑，故直斷為暑與痰濕。
未有專視脈之芤與歇止而如是定斷者，讀者勿被瞞過。
此方可謂峻極，良由識高，非徒膽大。）

九月間，張春橋患瘧，寒少熱多。

間二日而作。
甫兩發，形即清瘦。
孟英診曰：脈弦而細，尺中甚數，疾作於子夜，口乾嗜飲，乃足少陰熱瘧也。
兩發遽爾形消，胡可玩視！吾以妙藥奉贈，可期即已，但請即服，不可商於人而致生疑義也。
方用元參、生地、知母、丹皮、地骨皮、天冬、龜板、茯苓、石斛、桑葉。
春橋以向所心折，遂服之。
一劑瘧即止，再以滋陰善後而愈。
予謂此證一帖而瘳，似乎輕易，但非真才實學，焉有此種妙治？設遇別手，非溫補即提表，其禍可勝道哉！然天下之病，無論輕重，總貴初治得法，何致輕者重而重者危耶？奈世俗之情，必須輕者重而後轉安，始知醫藥之功，殊可嘆也！按此證世人但知其為三陰瘧，籠統治以溫補之法，從未聞有分經用藥者。
今提出少陰二字，創立清涼之劑，用藥精當，取效敏捷，法似新奇，理自完足，所謂活人治活病，全以活潑運之也。
可以啟人慧悟，垂作典型。


遂安余皆山貳尹，起復赴都，道出武林而患瘧。

範某云：春寒所致，用辛溫散之。
來某渭酒濕之疴，治以五苓，且雜參、歸、薑、棗之類，病乃日甚。
旬日後，脘悶腹脹，便秘氣逆，躁渴自汗，昏瞀不瞑，亟迎孟英視之。
曰：蘊濕固然，而溫風外襲，已從熱化，何必夏秋始有熱瘧耶？清解之法，十劑可安。
服之果效，旬日徑瘥。


酷熱之際，瘧疾甚行。

有儲麗波患此，陸某泥今歲寒水司天，濕土在泉，中運又從濕化，是以多瘧，率投平胃理中之法，漸至危殆。
伊表兄徐和圃薦孟英視之，熱熾神昏，胸高氣逆，苔若薑黃，溺如赭赤，脈伏口渴，不食不便。
曰：舍現病之暑熱，拘司氣而論治，謂之執死書以困活人。
幸其體豐陰足，尚可救藥。
然非白虎湯十劑，不能愈也。
和圃然之。
遂以生石膏、知母、銀花、枳、貝、黃連、木通、花粉、茹、芩、杏、斛、海䖳、竹葉等，相迭為方。
服旬日，瘧果斷。


外甥莊迪卿患瘧，大渴而喜熱飲，脘悶脈伏，苔膩欲嘔。

孟英曰：蘊濕內盛，暑熱外侵，法當清解。
然脈證如是，乃痰阻氣道使然。
清之無益，溫之助桀。
宜以礞石滾痰丸先為開導。
服後痰出甚多，脈即見弦滑而數，嘔止胸舒，苔形黃燥，與石膏、知母、連、樸、杏、橘、半、茯、滑、斛、菖蒲、花粉等藥。
而安。
（論證論治俱極明透。）

莊曉村，芝階姐夫之侄孫也。

館於金願谷舍人家，病瘧。
孟英曰：吸受暑熱，清滌即瘳。
閱數日，瘧作甚劇，目赤狂言，汗如雨下。
居停大驚，聞服涼劑，疑為藥誤。
亟速孟英至，正在披狂莫制之時。
按其脈洪滑無倫，視其舌深黃厚燥，心疑其另服他藥之故，而撲鼻吹來一陣薑、棗氣，因詰曰：得無服薑棗湯乎？曰：恣飲三日矣。

孟英即令取西瓜一枚，（解暑妙品。）劈開任病者食之。
方從白虎，而生石膏用一兩六錢，病即霍然。
逾六年以他疾亡。
繼有陳仰山如君患瘧，孟英連與清暑法，病不少減，孟英疑亦薑棗湯所致。
詢知果然，亟令屏絕遂愈。
余如汪子覺、魏云裳、胡秋紉等暑瘧治案，皆以白虎化裁。
案多不備載，錄此以備讀者之偶反焉。


何永昌者，孟英之輿人也。

其妻病瘧，間二日而作。
乃母曰：瘧不可服官料藥，徑服簽方。
旬日後勢甚危，永昌乞孟英救之。
脈沉細而數，尺為甚，口渴，目不欲張，兩腰收痛，宛如錐刺，寒少熱多，心慌不能把握。
曰：異哉病也！此暑入足少陰之證。
喻氏所謂汗、下、溫三法皆不可行者。

若病在別家，慮其未必我信。
病在汝而求診於我，事非偶然也。
汝母云官料藥不可治瘧，此語出於何書？而藥別官私，何人所創？既官料之勿服，則私料更不可妄試矣。
殊屬可嗤！然是證若延醫診，非表散即溫補，不可謂非汝母之一得也。
疏方元參八錢，龜板、石斛各一兩，地骨皮六錢，知母五錢，桑葉、金銀花各四錢，花粉三錢，丹皮二錢，令用大砂鍋煎而頻服，不必限劑。
服三日，瘧斷而各恙皆減，粥食漸進，不勞余藥而起。
（暑邪入腎，必傷腎液，故重用滋陰之品以救之。）

周某患瘧，間二日而作，寒少熱多。

醫謂老年三瘧，放手溫補，漸至杳不進谷。
所親李石泉孝廉，囑迎孟英診之。
脈細硬如弦，毫無胃氣，右尺洪數，舌色光絳，大渴溺滴，曰：此足少陰暑瘧也。
廣服溫補，津液盡劫，欲以草木生之，事不及矣。
世但知治瘧不善有三患：邪留肝絡則為瘧母，戕及脾元則為瘧鼓，耗乎腎陰則為瘧勞。
而此證以藥助邪，邪將劫命，求轉三患亦不能得。
所謂熱得補而更熾，陰受爍以速亡，陰愈亡則邪愈熾，何殊炮烙之刑。
病者何辜？可慘！可慘！逾日果歿。
特錄以為戒，醫者鑑之！

姚小蘅大令患瘧，寒微熱甚，日作二次。

汪某與柴胡藥二貼，勢遂劇，舌絳大渴，小溲全無。
孟英曰：津欲涸矣。
與西洋參、生地、知母、花粉、石斛、麥冬、梔子、百合、竹葉投之，五劑而瘧止。
越三載以他疾終。
其簉室同時患此，嘔吐脅痛，畏寒不渴，苔色微白，孟英與小柴胡湯，三飲而瘳。


王耕蘭室，素患脘痛，近發寒熱。

醫與溫補，（此肝鬱之證，非瘧也。）漸至胸痞嘔呃，譫語神昏，舌絳面赤，足冷自汗，瘧仍不休。
孟英用元參、犀角、石膏、石菖蒲、連翹、杏仁、貝母、旋覆、竹茹、枇杷葉、竹黃、柿蒂、竹瀝、鬱金諸藥，（全是救溫補之誤，而開鬱降氣化痰，故本病亦愈。）化服萬氏牛黃清心丸。
數服而愈。


潘祥行在外患瘧，買舟歸就孟英視。
曰：苔膩脈軟，伏邪所化，不與正瘧同科。
風寒藥一味不可犯，薑棗一滴不可啜。
與知、芩、橘、半、滑、樸、杏、斛、花粉、省頭草，一劑而病若失。
此等案極多，姑載一二。


陳足甫室，懷妊九月而患瘧，目不能瞑，口渴自汗，便溏氣短。

醫進育陰清解法，數劑不應。
改用小柴胡一帖，而咽疼、舌黑，心頭絞痛。
乃翁仰山聞之，疑其胎壞，延孟英過診曰：右脈洪滑，雖舌黑而胎固無恙也。
病由伏暑，育陰嫌其滋膩。
小柴胡乃正瘧之主方，古人謂為和劑，須知是傷寒之和劑。
在溫暑等證，不特手足異經，而人參、半夏、薑棗，皆不可輕用之藥。

雖有黃芩之苦寒，而仲聖於傷寒之治，猶有「渴者，去半夏，加栝蔞根」之文。
古人立方之嚴密，何後人不加體察耶？投以竹葉石膏湯，四劑瘧止。
便秘，口渴不休，與甘涼濡潤法數帖。
忽腹鳴泄瀉，或疑寒涼所致，孟英曰：吾當以涼藥解之。
人莫識其意，問難終朝，語多不備錄。
果以白頭翁湯，兩啜而愈。

迨季秋娩後，發熱不蒸乳，惡露淡且少。
家人慾用生化湯，孟英急止之，曰：血去陰更傷，豈可妄疑瘀停而攻之？與西洋參、生地、茯苓、石斛、女貞、旱蓮、甘草為大劑，數日而安。
繼因觸怒，少腹聚氣如瘕，痠痛夜甚。
人又疑為涼藥凝瘀所致，孟英力為辨析。
與橘核、橘葉、橘絡、楝實、蓯蓉、木香、梔炭、烏藥、絲瓜絡、海䖳、藕、石斛、兩頭尖等藥，外以蔥頭搗爛貼之。
兩帖後，腹中雷鳴，周身汗出而痛止。

人見其汗，慮為虛脫，急追孟英視之，曰：此氣行而病解矣。
但脈形細數，陰津大傷，苔黃苦渴，亟宜潤補。
奈樞機窒滯，滋膩難投，且以濡養八脈為法。
服之各恙皆蠲，眠食漸適。
緣平素多郁，易犯痧氣，頻發脘痛，屢次反復。
孟英竭力圖維，幸得轉危為安，漸投滋補而愈。
瘧亦分經而治。
若陽明瘧，正以白虎湯為主劑。
豈有專守一小柴胡，而能愈病者？

喬有南，年三十九歲。

患牝瘧二旬，醫治罔效。
所親徐和圃疑為伏暑，迓孟英往診。
脈微無神，倦臥奄奄，便秘半月，溺赤不飢，痰多口甘，稍呷米飲，必揉胸捶背而始下，苔色黑膩而有蒙茸之象，乃曰：此精氣神三者交虛之證。
不可與時行伏暑晚發同年而語也。
幸前手之藥，法主運中，尚無大害、與參、朮、桂、附、沉香拌炒熟地、鹿角、石英、蓯、杞、歸、茯、杜仲、棗仁、菟絲、山茱、橘皮、霞天曲、胡桃肉等，出入為大劑。
投十餘帖，寒後始有熱，而苔色乃退，口不作渴，甘痰亦日少，粥食漸加。

即裁桂、附、白朮，加石斛。
又服七劑，解黑燥大便甚多。
凡不更衣者，四旬二日矣。
寒熱亦斷，安穀溲澄而竟愈。
或謂先生嘗訾人溫補之非，何一旦放手而大用？孟英曰：溫補亦治病之一法，何可廢也，第用較少耳。
世之醫者，眼不識病，僅知此法，可以媚富貴之人。
動手輒用，殺人無算。
豈非將古人活世之方，翻為誤世之藥，可不痛恨耶！

陳媼患牝瘧月餘，腹脹便秘，噯多不飢，口淡脈滑，孟英主連、樸、橘、貝、杏、茹、旋、菀、杷、蒺為方，數劑即瘳。
（此與前案虛實相反，正可對看。）

蔣北甌二尹，患瘧，醫與小柴胡、平胃散而漸甚，繼以大劑溫補，勢瀕於危，復用桂枝白虎，狂亂如故。

所親董蘭初鹺尹，延孟英視之。
曰：暑瘧也。
桂枝白虎用於起病之時則妙矣。
今為溫散補燥諸藥，助邪爍液，脈數無倫，汗渴不已，雖宜白虎，（分別了亮）豈可監以桂枝，助熱耗津，而自掣其肘耶？因與大劑白虎，加花粉、竹葉、西洋參、元參、石斛，服之即安。
至十餘帖，瘧始瘳，而舌尚無苔，渴猶不止，與甘涼濡潤，三十餘劑始告痊。


周同甫，患瘧多汗，醫恐其脫，與救逆湯而勢劇。

孟英視之曰：濕瘧耳。
濕家多汗無恐也。
況口渴溺赤，溫補勿投，與清解藥漸安。
繼而乃翁秋叔病，初服溫補病進。
更醫知為伏暑，與藥數劑，熱果漸退。
偶延孟英診之，尺中甚亂，因謂其侄赤霞曰：令叔之證，必不能起，吾不能藥也。
已而果然。


廣孔愚司馬之大公子，仲秋間患瘧寒少熱多，面目甚黃，苔膩大渴，腹脹溺赤，仍能納穀，且素嗜肥甘，不能撙節。
孟英按其脈，滑實而數，與承氣加知、芩、半、貝、翹、連、滑石、石膏、大腹、花粉之類。
二十餘劑而始愈。
是膏粱挾暑濕熱之治也。


許叔超令大母患瘧，延孟英治之。
脈弦滑而數，脘悶便秘，合目汗出，口渴不飢。
或慮高年欲脫，孟英曰：此溫邪挾素盛之痰所化，補藥斷不可投。
與知、芩、蔞、杏、翹、貝、旋、茹、連、斛、雪羹為方，服果漸效。


許氏婦患間瘧，寒少熱多，不飢大渴，善嘔無汗，脈滑而弦。
孟英投白虎湯，加花粉、柴胡而愈。


海鹽周子因工於畫，體素弱。
偶患間瘧，黃某用首烏、鱉甲、薑、棗等藥，病日甚。
加以參、桂，狂躁妄言，始延孟英視之。
面赤舌絳，溲澀便溏，渴飲汗多，脈形細數，是暑證也。
與元參、銀花、知母、芩、茹、貝、竹葉、荷杆、蓮心、西瓜衣為劑，尋愈。


吳西瀍患瘧，寒微熱甚，旬余不愈。

孟英診之，脈滑而長，疏大劑白虎湯與之。
渠兄濂仲云：沈、顧二君，皆主是方，屢服無效。
孟英索方閱之，湯雖白虎，而石膏既少且煨，兼不去米，因謂其兄曰：湯雖同，君藥己重用，而去米，加花粉、竹茹等，其力不同科矣。
濂仲大悟，服之尋愈。
此可以見服藥不可徒有湯頭之名也。


黃鼎如令堂，年七十七歲。

季秋患間瘧，每發加劇，寒甚微而熱必昏痙，舌不能伸。
三發之後，人皆危之。
孟英視之，顴赤目垂，鼻冷額頦微汗，苔色黃膩，舌根純紅，口渴痰多，不思粥飲，脈至弦數，重按少神。
證屬伏暑挾痰，而陰虛陽越，先與蓯蓉、鱉甲、楝、斛、茹、貝、燕窩、藕。
兩劑，而顴紅頦汗皆蠲，繼佐參、瀝、薤、麥、枇杷葉、旋覆，去竹茹、蓯蓉。
投三帖，而昏痙不作，又去薤、楝，加生地、花粉。
服五日而瘧休，飲食漸加，居然告愈。
方瘧勢披猖之際，鼎如上水兩昆仲，頗以為憂。
延諸名家議治，有主人參白虎湯者，有用犀角地黃湯者，有欲大劑溫補者，有執小柴胡加減者，賴孟英力排眾議，病家始有把握。
與孟英意見相合者，何君新之也，慫恿參贊，與有功焉。


韓嫗年近花甲，患三瘧於仲冬。

朱某主溫散，並以薑棗湯恣飲，旬日後粒米不黏，瘧至大吐。
黃某以熱補進，勢益甚。
又浹旬，孟英視之，胸中痞結如柈，苔黃苦渴，溲如熱湯，脈弦滑右甚，帶下如注。
投小陷胸合溫膽，加薤白，服後大吐膠痰。
十餘日，胸痞始消，改授甘涼，瘧亦漸罷，遞參滋陰，遂以霍然。


莊芝階舍人三令媳，患搐搦，間日而作。
孟英診脈弦數，泛泛欲嘔，口苦不飢，凜寒頭痛，汛事愆期，溲熱如火，乃厥陰暑瘧也。
投以大劑犀、羚、元參、梔、菊、木通、知、楝、花粉、銀花之藥，數日而愈。


陳舜廷，患瘧久不愈，其體素虧，醫皆束手。
孟英視之，舌絳無津，微寒溲赤。
原屬春溫化瘧，體與病皆不是小柴胡之例。
過投溫散，熱熾陰傷，與竹葉石膏湯，撤熱存津而愈。


趙子善患瘧，畏冷不飢。
孟英診之，脈滑數，苔黃溲赤，脘悶善嘔，投竹葉石膏湯加減，以清伏暑而痊。


王一峰次郎患瘧，多服薑棗溫散之藥，因致壯熱耳聾，譫語殿屎，不寐昏狂，見人慾咬。

顧聽泉從伏暑治亦不效。
延至初冬，吳愛棠囑其求診於孟英。
按脈皆滑，即以顧疏犀角等藥內，加菖蒲、膽星、竹瀝、珍珠、牛黃為劑，（大驅風痰，極為合法。）吞白金丸。
一服即減，旬日霍然。
繼其令堂發熱善嘔，頻吐黏沫，頭疼如劈，口苦耳聾，神識昏瞀，脈弦而數，乃伏暑挾內風之鴟張。
與犀角、元參、竹茹、花粉、知、翹、苓、斛、梔、菊、雪羹等藥，七日而瘳。


高瑞生令弟，瘧久不痊，形消不食。
醫謂虛也，投補藥而更增自汗。
孟英診之，脈弦滑，脘下聚氣，投小陷胸加竹茹、旋、枳，以開痰結，漸能納穀，繼以清養，病去肌充。


聞氏婦，孟夏患間瘧，而妊身八月。

數發後，熱熾昏沉，腰疼欲墮。
張養之囑援於孟英，脈來洪滑且數，苔色黃膩垢濁。
與黃芩、知母、竹茹、竹葉、銀花、桑葉、絲瓜絡、石斛、石膏、石菖蒲，一劑而痊。
案中所載，多溫瘧、暑瘧，故治多涼解。
瘧證多端，寒熱俱有，不可執一而論。
此證亦溫瘧也。


朱佳木令尊患間瘧，年逾七旬，人頗憂之。
孟英切脈弦滑，脘悶苔黃，曰：無忀也。
投清熱滌痰藥，數劑霍然。


余朗齋，形瘦體弱，患間日瘧，寒少熱多，二便澀滯，脘膈悶極，苔膩不渴。

孟英切脈緩滑而上溢，曰：素稟雖陰虧，而痰濕阻痹。
既不可以提表助其升逆，亦未宜以涼潤，礙其樞機，投以滑、樸、茹、旋、通草、枇杷葉、葦莖、鬱金、蘭葉之方。
苔色漸退，即去樸、郁，加連、枳、半夏，胸悶漸開，瘧亦減，便乃暢。
再去滑、半、連、枳，加沙參、石斛、橘皮、黃芩，浹旬而愈。
（運樞機，通經絡，孟英用藥秘訣。
無論用補用清，皆不離此意。
細觀各案自知。）

莊芝階舍人，年七十矣。

患間瘧，寒則戰慄，熱則妄言。
孟英視之，脈弦數而促，苔黑口乾。
是素有熱痰，暑邪內伏。
予知母、花粉、元參、石斛、黃芩、竹茹、連翹、海䖳、蘆菔、蓮子心等藥，數啜而瘳。
至仲冬因泛湖宴客，感冒風邪，痰嗽頭疼，不飢寒慄，自服羌、蘇、荊芥藥二劑，勢益甚，而口渴無溺。
孟英切其脈，與季秋無異，但兼浮耳。
證屬風溫，既服溫散，所謂熱得風而更熾也。
舌絳無津，亟宜清化。
以桑葉、枇杷葉、梔子、知母、冬瓜子、元參、菊花、花粉、貝母、梨汁為劑，投匕即減，旬日而痊。


鎖容亭令妹，自太倉歸寧，即患時瘧。

顧某一手清解，業已安穀下榻矣。
忽然氣逆肢寒，神疲欲寐，耳聾舌蹇，杳不知飢，大便仍行，別無痛苦。
顧知其素患脫血，元氣久虛，改用參附等藥，勢愈劇，以為欲脫矣。
所親吳久山，囑拉孟英圖之。
切脈弦緩，視苔黃膩，乃胎之初孕，阻氣凝痰，窒礙樞機，治當宣豁。
以石菖蒲、枳實、旋覆、半夏、黃連、茯苓、橘皮、蔥白、海䖳、竹瀝為方，投匕即效，三啜霍然。
繼而久山令妹，為鎖繩先之室，患瘧而馴致脘痞嘔呃，鼻冷自汗，不食不眠，脈來歇止，醫者危之。
孟英視之，亦痰為患耳。
即以此方去蔥、䖳、竹瀝，加薤白、蔞仁、竹茹，投之果驗。


朱生甫明經令郎仲和，於六月初旬患瘧，寒少熱多，嘔渴痞悶。

逆孟英視之曰：曩曾屢患此病，證形大略相同，廣延名手治療，總難即愈。
病輒經年，大受其累。
聞君療瘧極神，不知能否於月內即痊？孟英曰：何限之寬耶？余非神於此。
蓋寒暑燥濕風五氣之感於人也，重則為傷寒，輕則為瘧疾。
今所患者，暑濕之瘧也。
清其暑濕，旬日可瘥。

前此之纏綿歲月而不能已者，必是不分五氣之源流，徒以見瘧治瘧，而用柴胡、姜東等風瘧之方，以致暑濕之邪，滋蔓難圖耳。
茲以清暑化濕湯奉贈，放膽服之。
不可商於人，恐其於五種傷寒未能辨晰，而泥少陽正瘧之法以相爭也。
仲和韙之。
方用石膏、杏仁、半夏、厚朴、知母、竹葉，果八劑而安。
既而梁甫之仲郎亦患瘧，孟英視曰：脈數舌絳，熱熾寒微，素質陰虧，暑邪為患也。
更不可用瘧門套藥，予元參、青蒿、白薇、丹皮、黃菊、知母、花粉、銀花、竹葉、梔子，數劑而脈減。
乃去青蒿、丹皮，加生地、甘草，數服而瘳。


石北涯之大令媳患瘧，壯熱如焚，背微惡冷，汗多大渴，舌絳神煩，不食不眠，奄奄一息。
亟迓孟英診之，脈細數而芤，知其陰分久虧，暑邪深入。
遂予白虎湯去米，加西洋參、元參、犀角、竹葉、銀花、石斛為方，六劑而愈。
人皆聞而異之，孟英曰：見病治病耳，何異之有？然與見瘧治瘧而不治其所以瘧者，固有異焉。


韓正甫患瘧，越醫王某進以柴、桂、薑、樸等藥，勢乃劇。

所親何新之知為藥誤，改用清解而不效，始乞診於孟英。
脈數而右更滑大搏指，胸悶不堪，溲赤而渴，苔極垢膩。
以涼膈散去芒硝、甘草，合雪羹，加厚朴、杏仁、石膏、半夏、石菖蒲。
投四帖，頻下宿垢，各恙皆減。
改投輕清以滌餘邪，遂以向愈。
其時渠兄貢甫之室，患瘧初起，肢麻且冷，口渴苔黃，眩瞀善嘔，心煩無寐。

孟英診曰：此亦暑濕為瘧，不可溫散者。
而越醫勸服朮、樸、薑、椒等藥，病家聞用溫化，恪信弗疑。
二劑後，嘔渴愈甚，經不當期而至，四肢終日不溫，汗頻出而熱不休。
再邀孟英診之，脈漸伏，曰：此熱深厥深之謂也。
溫燥熱補，切弗再服。
病家不信，另招張某、黃某會診，僉云陰暑，宜舍時從證。

徑用薑、附、六君，加萸、桂、沉香等藥服之，肢愈冷，藥愈重。
八劑後，血脫如崩而逝。
即以春間為貢甫所治之棺殮焉。
豈非數已早定耶？故雖一家之中，同時之病，而疑信不同，死生判別。
況春間貢甫之病，治有成效，尚蹈此轍，無怪乎未經目擊溫熱之害者，宜其以服涼解藥為可恥矣。
繼有趙廉士表弟潘少梅喬梓，同時患暑濕瘧，孟英咸與清化法，數劑皆愈。

潘反生疑，謂病邪被涼藥遏伏，故瘧遽止，恐將來必有他患。
孟英喟然曰：甚矣！醫之不可為也。
世人患瘧，苦無良治，纏綿不愈，習見不疑。
余之治瘧則不然，但專力治其所以病。
故瘧疾雖與傷寒同有五種之別，而受病究比傷寒為輕。
苟治之如法，無有不數劑而愈者。
設誤藥以遏其邪之出路，則苔不能化，溲不能澄，神不能清，食不能進矣。
子自思之，其真愈乎？抑假愈乎？潘始恍然大悟而首肯焉。


新秋汪子與室寡居患瘧，範某疊進小柴胡法，昏熱皆厥，腹痛汗淋，人皆危之。

乃祖朱椿年太史逆孟英往視，兩尺空數，左關弦寸溢，右寸關滑駛，曰：此真陰素虧，腹有聚氣，吸受暑熱，最忌升提。
與元參、西洋參、百合、竹葉、蓮子心、鱉甲、牡蠣、楝實、小麥、黃連等藥，兩劑而減。
其族人謂瘧禁涼劑，而尺脈無根，苟非溫補，猝變可虞。
母家不從，兩疑莫決，因請乩方服之。
數日後勢復劇，苔漸黑。
伊父朱次膺仍乞援於孟英，乃診脈，更數於前，因於前法中加犀角，兩帖而安。
續以滋潛，善其後而愈。


湯振甫患瘧於嘉興，醫知為暑，與清解法，轉為泄瀉。

以為暑去而濕存，改用溫燥，瀉益甚，而發熱不休，神氣昏瞀，因而束手。
令其買棹旋杭，所親陳雪舫延孟英視之。
苔黑麵紅，胸間拒按，便如膠漆，小溲全無，譫妄耳聾，不眠善笑，脈則洪數而芤。
予黃連、黃柏、黃芩、銀花、石斛、梔子、楝實、知母、蔞仁、元參為方，綠豆煎清湯煮藥，調下神犀丹。
四劑，而胸次漸舒，稍啜稀粥，便色漸正，小溲亦通，乃去神犀、楝、柏，加生地、石膏。
服三日，熱淨神清，脈來柔緩，以甘涼養液十餘劑而瘳。

大凡溫熱暑證，而大解溏泄者，正是熱邪下行，豈可誤投溫燥之藥，反助燎原之勢哉？同時一男子患感瀕危，浼孟英勘之。
神昏舌黑，瘈瘲脈微，曰：遲矣。
此犀角地黃證，惜無人用。
病家云：陸某已屢用之矣。
因索其方閱之，雖用犀角屑八分、生地五錢，緣病者便溏，配以枳殼、炒焦白朮三錢。
孟英喟然曰：此方從無如此加減法。
況清涼下敵溫燥，是徒有犀角地黃之名耳。
古人治病，必放出路。
茲反截其去路，良由學無理路，遂致人無生路，良可哀也。


同門相簡哉室患瘧，始則消散，繼則補中益氣。

治之匝月，痿靡不堪，腹中似有聚氣，時欲上衝，氣促心搖，汗多眩暈，左脅震躍，渴飲無眠，骨瘦如柴，醫皆束手。
吾師趙菊齋先生拉孟英往診，脈弦細而數，按之不鼓，因謂相曰：不可再以瘧字橫於胸中，則旬日可安。
若見其久瘧而欲截之，且聞前醫謂令正初次患瘧為胎瘧，務令發透，不妨形瘦似鶴，此皆非余之所知也。
夫一生不患瘧者有之矣，未聞先在胞中患過瘧疾而後生者也。
若以初次患瘧為胎瘧，則他病之初患者，無不可以胎字冠之矣。
何以不聞有胎痢、胎傷寒之名乎？因醫者治瘧，而不知治其所以瘧，以致纏綿難愈者多。

遂妄立胎瘧、鬼瘧等名，以紿世俗，而自文其淺陋。
今昔相沿，賢者不免，故世人又有瘧疾不可服官料藥之戒。
其實藥亦何嘗有官、私之別耶？服藥不當，皆能增病。
不服藥為中醫，不僅為瘧疾而言也。
令正素稟陰虧，感邪不重，過投消散，營液重虛，再升其陽，本實欲撥。
補中益氣，原是成方，與證不宜，於體不合，即為毒藥。
我儀圖之，介類潛陽，重鎮理怯，甘酸化液，厚味滋陰，大劑而投，膚功可奏。
相極感服，如法服之，果未浹旬，霍然病已。
方以西洋參、熟地、牡蠣、紫石英、龜板、鱉甲、枸杞、當歸、冬蟲夏草、龍齒、阿膠、麥冬、龍眼、甘草、蒲桃干、紅棗、蓮子心、小麥等，出入互用也。


吳曲城三令郎，年未冠，患瘧，醫作食瘧、暑瘧、陰虛瘧治之，諸法不應。

逆孟英視之，面色浮黃，便溏嘔惡，脘悶腹脹，溺少汗多，曰：濕瘧也。
予枳、樸、芩、滑、蒼朮、半夏為方，送服香連丸而愈。
繼用六君子善其後。
或云先生近輯《溫熱經緯》，力辨暑必兼濕之非。
今年黴雨全無，夏至後酷熱亢旱，流金爍石，濕自何來？方嘆先生析理之精，胡以此證是濕邪？大劑爍藥果然獲效，又何說歟？孟英曰：暑即天上之日，有何濕氣？人因畏暑貪涼，瓜果過度，雖無雨濕相雜，濕亦自內而生，所以暑每易於挾濕。
而昧者遂指濕熱相合之病為暑證，殆由未見天日，故不識暑之真面目也。
一笑。


蔣禮園令堂，年七十三歲。
患瘧，寒少熱多，時時自汗。
咸慮其脫，議欲進補。
孟英切脈洪數而滑，舌絳口乾，是暑為病也。
與清解法數劑而痊。


張六橋，年逾七旬，素不耐病。
新秋患瘧，托孟英籌速愈之方。
曰：易事耳。
第寒少熱多，苔黃渴汗，溺赤便秘，體厚多痰，杳不知飢，極其畏熱。
其年雖耄，其證宜清，以大劑知、芩、連、滑、花粉、竹茹、厚朴、石膏，加雪羹投之，數劑而痊，康強如昔。


羅氏婦先患痰嗽，氣逆礙眠，後兼瘧痢並作，醫者僉云無法，浼人乞診於孟英。

脈見滑數，口渴苔黃，不飢脘悶，溺似沸湯，曰：無恐也。
雖見三證，其實一病。
蓋肺胃大腸，一氣流通。
暑伏肺經，始為痰嗽。
失於清解，氣逆上奔。
溫納妄投，胃樞塞滯，郁遏成瘧。
渴飲汗多，熱甚寒微，病情畢露。
溫化再誤，轉入大腸，赤白稠黏，無非熱迫，不必見證治證，但治其暑，則源清流自潔矣。
以葦莖湯，加滑石、黃芩、竹茹、石膏、厚朴授之，不旬日而三證悉瘳。


朱生甫明經令郎萊云之室，娩後月餘患間瘧。

孟英脈之，虛數而弦，頭疼腹痛，苔色甚薄，乳少善嘔，乃營虛而邪客少陽也。
令郎斷乳，庶免蓐勞。
劑以柴、芩、茹、半、桑、楝、延胡、枇杷葉。
二帖，嘔止腹不痛，去楝實、延胡，加當歸。
四帖，瘧罷能餐，而頭尚痛，再加杞、菊。
服三劑，頭不疼，改用甘麥大棗，加歸、芍、杞、菊、竹茹、蒲桃干、藕調之，經行而愈。


陳氏婦，季夏患瘧，寒微熱熾，舌紅不渴，而思啖瓜果，不飢不食，二便皆通，夜不成眠，汗多神憊。
孟英審脈虛軟微數，雖屬暑瘧，邪不甚重，惟營陰久虧。
不須重劑，誅罰無辜。
以西洋參、知母、芩、茹、白薇、麥冬、西瓜翠衣為劑，果三嗓而瘳。


胡氏婦患瘧，寒少熱多。

自云陰分素虧，醫進清解涼營之藥多劑，其熱愈熾。
改用養陰法，嘔惡煩躁，自欲投井。
或謂今年中伏之時，風雨連朝，人須挾纊，有何暑熱？而多服涼劑，以致瘧來發躁，必屬虛火，擬以姜附治之。
病者云：吾舌已脫液，陰將涸矣。
堅不肯服，而請決於孟英。
脈至滑數，右寸關更甚。

視其舌淡白而光滑，儼似無苔，其實有苔如膜，滿包於舌也。
證屬陰虛吸暑，兼以痰阻清陽。
初治失於開泄耳。
授菖、茹、連、半、旋、茯、蘇、枳、枇杷葉為小劑，取其輕清開上也。
兩服，舌即露紅，嘔止受谷，瘧熱亦減。
又兩服，瘧竟罷。
孟英曰：余亦初不料其若是之神也。
隨以清養善後而安。


高某，以陰虛之體而患瘧於暑月，久而不愈。
馮、黃二醫僉用補養矣，而杳不知飢，欲噫不暢，便溺艱澀，渴喜沸湯。
孟英診脈緩澀不調，按其胸次堅而不柔，舌上滿布干黃薄苔，曰：氣機鬱結，痰滯未行，如何遽投補劑？予菖、貝、旋、蔞、蘇、桔、連、半、紫菀、枇杷葉為方，四帖而愈。
始從調養以善其後。
嗣有王雨蒼仲郎之證治，與此略同。


謝氏婦，素體孱弱，亦屬陰虛暑瘧久延，舌色鮮赤。

醫投養血，竟不見功。
孟英視之曰：舌雖無苔，色絳而澤，此非脫液，乃液為痰隔而不能上布，故不生苔。
如果脫液，詎能如是之鮮澤哉？蓋痰雖因火灼成，究是水液所結，其潮氣上騰，舌自不燥。
與茹、貝、菖、蔞、芩、桔、蛤粉、枇杷葉等藥，痰果漸吐。
三日後，熱減知飢，白苔漸布，改用養陰清熱而瘳。
孟英嘗曰：臨證必先辨其病屬何因，繼必察其體性何似，更當審其有無宿恙，然後權其先後之宜，才可用藥。

自然手到病除，無枘鑿之不入矣。
又曰：熱證有見白潤苔者，亦痰盛於中，潮氣上蒸也。
此不可遽施涼潤，先宜開以辛通。
而昧者但知苔色白潤為寒證之的據，遂不詳勘其兼證，而妄投溫散燥補以誤事者多矣。
附錄於此，學者識之。


陳德齋令侄緝庵患瘧，黃某連投小柴胡湯，漸至熱勢如長，撫之烙手。

時當盛暑，帳幔不啟而不得汗，神情瞀亂，大渴苔黃，脘悶欲嘔，便秘溺赤。
孟英按脈軟滑而數，身面膚赤。
乃暑濕挾痰轇輵於中，氣機阻痹，宜予清宣劑。
以菖、茹、蔞、枳、知、滑、芩、連、花粉、枇杷葉、西瓜翠，服後痰即漸吐，異日瘧來有汗。
病者臥於藤榻，身穿西洋布汗衫短褲，其汗但出於衣不遮蔽之處。
孟英適至，診畢令裸其體，汗即遍出，熱亦尋退。
方不加減，四劑瘧斷更衣，胸舒安穀。
另以輕清肅滌餘邪而愈。
（世人不論天時，不究病因，但知蓋覆以取汗者，宜於此案探討其未發之義，不可草草讀過也。）

許子芍年甫冠，平素飲食不節，氣滯多痰。

偶患時瘧，溺赤苔黃，脈至滑數，脘悶不飢，孟英投清解一劑。
其門下醫者黃某云：瘧疾以小柴胡湯為主方，乃舍之不用，而以竹茹大寒之品，遏伏其邪；菖蒲散心之藥，耗損其神。
此病雖輕，而藥已誤，恐有變證。
病家聞而惑之，次日即服其方，病勢日進，輒云菖蒲散心，以致神氣不安；竹茹寒滯，以致邪不能解。
小柴胡方內加入桂枝、首烏等藥，狂熱尤甚。
黃後薦招任某會診，交口以為開手一藥之誤，恐延虛脫，徑用生脈、六味，加龍、牡、杜仲、續斷、阿膠之類服之。

半月後，病者目不能張，畏聞聲響，語出無音，身挺而重，不能轉側，略一動搖，則手足震掉，如擂鼓然，房中几案皆為撼䐈。
黃任二醫僉云汗脫在即，舉家皇皇。
其堂兄蘭嶼虀夜拉孟英往視，脈甚弦疾，曰：病藥也。
其何能脫？疏方以天竹黃、竹茹、竹葉、竹瀝並用。
病者聞而咋舌，謂一味竹茹釀成大病，一方四竹能不殺人？仍服任某補劑，以冀留人而再治病也。
又旬日，瘧徑不作，至時惟腦後之枕骨與兩足跟著席，身則反張如弓，如是數刻，則昏亂狂走。

醫者諉為祟病，符醮水陸，大弗不貲，而病如故。
既而黃某疽發於背，任亦託病不出。
所親陳雪舫力舉孟英胸無畦畛，不妨再懇其挽救。
病家計窮，始為諄請。
脈仍弦疾而左尤堅搏，且善啖而腹脹如石矣。
孟英曰：幸而便通，猶可無虞。

以旋覆、赭石、菖蒲、膽星，枳實、黃連，青黛、整塊硃砂兩許，合四竹為方，調服蘇合香丸。
一劑而反張狂譫皆減，病者云：我今日如夢初醒，而精神自覺惘惘。
次日仍用原方，調以玉樞丹。
得瀉四次，腹脹遂減，反張狂譫悉蠲。
惟至時尚有氣逆肢掣耳。
乃去玉樞丹，令吞送當歸龍薈丸。

大便日瀉，胸腹漸柔。
又服五劑，逆掣皆平。
改用沙參、丹參、石英、茯神、白薇、梔子、絲瓜絡、貝母、海䖳、鳧茈等，清理善後而愈。
孟冬已完姻矣。
嗣其僕陳福，陡患身面如金，便血吐血，求孟英視之。
身熱苔垢而肢冷手紫，脈至如絲，曰：此急黃證，而兼血溢於上下，即所謂瓜瓤瘟也，藥不及救。

越日果亡。
（黃某，敦愛局瘍醫也，年逾六旬。
忽患背疽，聞服參茸等藥七日而亡。
夫背疽之敗，何至如是之速？必是暑熱為患，而誤從溫托耳。
楊素園大令批《仁術志》云：硃砂不宜入煎劑，當生研少許調服，愚謂硃砂但忌火煉，不忌湯煎。
且整塊而煎，僅取其氣，較研服其質者尤無弊也。

余澗花《印雪軒隨筆》云：刑幕鄭春潭，患秋感發狂，譫語喃喃，若與人爭辨。
謂有二鬼向其索命，乃索筆作遺囑，處分身後事。
如是者數晝夜，山右武君視之曰：非鬼也。
病由邪熱未清，遽服補劑耳。
如法治之，浹旬而起。
設非武君，不又為談因果者，添一公案哉。
子芍之證，亦猶是耳。）

陳載陶，年五十五歲，患瘧兩旬，始迓孟英診之。

脈不浮而弦滑且數，按之愈甚，苔色黃膩滿布，熱至大渴，極喜冷飲，小溲赤臭，熱時則點滴莖痛，大解不行，間數日則略下稀水。
是暑熱挾痰見證，疏清解法予之。
及閱前醫之方，初則柴、桂、薑、棗，嗣用參、甘、耆、朮、首烏、草果之類，溫補雜投，其瘧日甚。
其發日遲，其補日峻，其口日渴。
乃令熱時少飲西瓜汁一二杯，病者飲瓜汁而大快，輒恣飲一二碗。
蓋謂其體厚陽虛，中氣不足，故溺赤而便稀水。

又云暑是陰邪，熱自濕來，不可稍犯寒涼之藥，因仿景岳治陰虛傷寒以冷水與桂附並行之例，而令其服溫補以治瘧，少佐瓜汁以解渴也。
噫！景岳此案之不可為訓，葉香岩發揮於前，魏玉橫辨謬於後，奚可尤而效之乎？治而勿愈，反責病人過飲瓜汁使然。
余謂此證，苟非日飲瓜汁一二碗，早以液涸痰膠，燎原莫救也。
病者聞而頷之。
服數劑，胸前赤斑密布，瘧渴皆減，溲漸通，苔轉白。
前醫云：再不溫補，恐其驟變。

病者惑之，仍服其藥，並加鹿茸、附子。
又旬余，瘧如故而形瘦面黧，氣衝干嗽，白糜滿舌，言蹇無眠。
醫者皇皇，病家慼慼，復延孟英視之。
脈仍數，曰：邪較衰矣，西瓜汁之功也。
陰受劫矣，溫補之力也。
極早回頭，尚堪登岸。

爰以西洋、生地、甘草、石斛、白石英、葳蕤、麥冬、黃連、阿膠、牛膝為方，並令熬鱉汁飲之。
五劑，而瘧罷嗽蠲，得眠安穀，苔亦全退。
但舌紅口辣，溲赤不清，前方去連、膝，加歸、杞。
服八劑，始解堅燥黑矢而愈。
然病者喜溫補，既愈仍囑前醫善後。
故舌紅口辣，與胸前斑點，久不能消，直至冬令。

孟英力勸停藥，始漸除也。
有朱湘槎者，與載陶年相若體相似也。
秋杪自越患瘧旋杭，屢藥不應，遲孟英視之，面赤脘悶，二便不行，熱則譫言，苔焦口渴，予小陷胸湯，加菖、茹、梔、翹、花粉、竹葉等藥。
群謂肥人之體慮其陽，不敢服此涼劑。
治載陶之前醫，迎合主見，大投溫補。
載陶偶見孟英而述之，孟英曰：湘槎殆矣。

此時恐無西瓜汁以救藥誤也。
旬日後，果狂躁而亡。
其未亡前一日，人已昏狂，畢某診云：暑熱內陷，意欲挽救，投以犀角等藥一帖。
故前醫於陳證，則攘為溫補之功，於朱證則卸為犀角之罪。
蓋明知溫補易售，可以避罪邀功，故樂操其術，而不肯改弦易轍也。
後載陶令兄哲堂喬梓，同時患瘧，因前車之鑑，雖汗多懶語，酷類虛象，不敢從補，均依孟英作暑濕內伏治而愈。


陳雪舫令郎小舫，年甫冠，人極清癯。

偶患瘧，醫與柴、葛、羌、防數帖，遂不飢不寐，胸膈阻塞，湯水不能下咽，壯熱神疲，汗出不解，二便閉澀，舌絳齦疼，齒縫血流，凝結於齶。
孟英持其脈細而數，有下厥上竭之勢，而肺未肅清，宜用輕劑。
以葦莖、冬瓜子、紫菀、元參、通草、枇杷葉、旋覆、滑石、蔞皮、西瓜翠衣為方，數啜而安。
嗣用養陰，西洋參不過一錢，生地不過三錢。
緣其稟賦極弱，不但攻散難堪，即滋培稍重，亦痞悶而不能運也。
耆、術之類，更難略試。
故量體裁衣，乃用藥之首務也。


董茂清患瘧，脈軟脘脹，手紫面黃，便秘溺紅，苔膩而渴，孟英曰：暑濕挾穢，氣阻於募原，用菖、樸、橘、半、杏、滑、芩、翹、蔞、枳、銀花，加雪羹出入為方。
服五劑，便瀉知飢，瘧休而愈。


陳芷潯主政患瘧，跗腫便溏，痰多食少，時欲嘔吐，間有振聲。
孟英取其脈，微弱而弦，不渴無苔，小溲不赤，乃中虛寒濕為患也。
方以六君去甘草，加桂枝、苡仁、白芍、吳萸，投劑即減，半月而愈。


沈陶安寒熱初作，醫用溫散藥，即眩悗不安。

延孟英視之，舌絳無苔，大渴多汗，瘧則寒微熱甚，發時咳嗽兼嘔，溺少不飢，脈洪且數。
清癯之體，陰分素虧，而伏暑化瘧也。
予知、芩、茹、貝、花粉、白薇、銀花、元參、枇杷葉、紫菀、冬瓜子等藥出入為方。
服後連解赤糞，瘧即遞輕，不半月而愈。
乃兄秋粟賈於蘇，因八月初五日上海寇警，吳門震恐，遂踉蹌旋里。
迨十七日忽發瘧，但熱無寒，汗多昏譫，脈亦洪數，嘔嗽溺頻，曲糵素躭，體豐痰滯。

孟英即以治陶安法佐以開痰治之。
溏解頻行，其色皆赤。
伏邪雖有去路，緣心陽過擾，譫渴不休，加犀角、竹葉、蓮子心之類。
至月杪診時，適大戰大汗之際，其家疑為有祟，方在禳禱，鐃鼓喧闐，病者神氣更不安恬。
孟英令將蘸壇移遠，並灌以神犀丹一丸。
其家問此證何不用石膏？孟英曰：藥有定性，病無定形。

況旬日以來，苔退將淨，瘧即可罷，何必石膏？次日乃叔蘭谷另邀一醫視之，方雖相似，而迎合主人之意，加入石膏三錢，冰糖四錢，粳米一兩。
連進兩帖，左脅即痞脹不堪，按之如柈，杳不思谷。
病者悔恨云：月杪大汗之後，吾瘧已休，何以更醫？致生痞脹。
仍迓孟英診之，脈來澀滯，苔復膩黃。
因詢曾服滋膩之藥乎？陶安始述其所以，孟英曰：石膏為治暑良藥，吾非不善用者。
因此證不止肺胃二經受暑，心肝二經皆有所病，故不用也。

且內挾痰濕者，雖當用亦必佐以宣化之品。
辛丑夏家竾伯茂才患瘧，初起誤服此公石膏兩劑，腹遽脹，延成瘧鼓，幾至不起。
後服多劑桂、附，及金液丹而始愈。
蓋此公但見其瘧至睛赤，裸衣狂走，而不研察其病情也。
余究其因，遽云瘧發時，其熱自下而上，比之心頭，即覺昏冒，且口不渴而惡涼飲，乃濕上甚為熱之證。
彼時若以蒼朮同用，則濕熱之邪一齊同解，奚至延鼓哉？賢昆仲之瘧熱亦自下而上，系挾肝陽上升，故熱升則必嘔嗽。

而令兄更有伏痰，故余劑中多用連、夏、菖蒲、滑石之類以化之。
今瘧罷熱去之後，痰濕未清，石膏已誤，再佐糖、米之甘緩，俾膩塞而不行。
苟不急為宣導，則鼓脹之萌也。
遂以蔞、薤、菖、枳、連、夏、旋、橘、楝、實、延胡、雞金、雪羹之類，出入互用。
至二十劑，痞始泯然，粥食遞加，苔亦退盡，而竟不更衣，改用參、歸、杞、芍、橘、半、蓯蓉、首烏、鱉甲等藥。
十劑，大解始下，堅黑異常，連解數日始淨。

隨予峻補善後而痊。
秋粟之室，懷妊九月，加以憂勞，九月初七日患瘧間作。
寒熱之時，胎痛上竄，或下墜腰疼，更兼痰嗽帶下，口渴無苔，其勢甚危。
孟英但於清解之中，加蔥白、蘇梗投之，連下赤矢，痛勢遞減。
第瘧雖漸殺，至期必兩發，病者苦之。
孟英曰：愈機也，毋憂焉。

果浹旬而愈。
復苦脘痛嘔吐，勺水不納，藥亦不受，授以藕汁、蘆根汁、梨汁，少加生薑汁，和入薔薇露、枇杷葉露、香櫞露，徐徐呷之漸瘥。
嗣予滋養藥加黃柏，服之而愈。
迨冬至分娩甚快健。
又秋粟令郎十歲，陶安令愛八歲，俱患間瘧，僉慮胎瘧難瘳。
孟英曰：無是理也。
小兒內無七情，苟能慎飲食，較大人易治焉。
劑以清解，旬日胥痊。


施玉林之侄順老，患瘧失治，自頭至足，龐然浮腫，溲赤便溏，不飢痰嗽，孟英授杏、樸、橘、半、蘇、滑、桑皮、通草、銀花、冬瓜皮、蘆菔為方。
服六劑，瘧愈腫消，便堅溲暢，而善飯也。


沙沛生鹺尹令堂，年五十七歲，體素弱而多怫鬱。

秋間患瘧於諸暨，醫治未效。
冬初來杭，謝某疊進溫補，其勢孔亟。
寒微熱熾，昏譫瘈瘲，目不識人，舌絳無液，苔色黃燥，便秘不行。
延孟英視之，脈洪滑右甚，左手兼弦，乃痰熱深蟠，內風煽動也。
予知母、花粉、蔞仁、竹茹各三錢，佐以梔、薇、翹、貝、橘紅、蓮心。
一飲而更衣溲暢，胸次較寬，痰嗽口糜，且知頭暈，乃去知母、花粉、蔞、翹，加沙參、苡、斛、麥冬、野薔薇露。

次日瘧來甚減，糜退口乾，神憊音低，津虛痰滯也。
去苡仁、枇杷葉、薔薇露，加知母、花粉各一錢五分，甘草五分，和入藕汁一杯。
服二帖，瘧至甚微，口乾倦臥，脈則右虛左數。
用養氣充津、蠲痰清熱法，西洋參、鹽橘紅、歸、甘、杞、斛、冬、茯、茹、蕤，和入藕汁。
服兩帖，瘧休神爽，咽痛唇糜，飢不能餐，余焰內燃也。
去杞、斛、甘草，加生地、牛膝。

四劑後，咽唇皆愈。
神憊懶言，仍加杞子、甘草。
服二劑，胃氣漸蘇，口猶少液。
因涉嗔怒，暮有微熱，膚腫欲嘔，口乾便秘，即去地、冬、杞、甘、膝，加連、楝、蒺藜、石英、絲瓜絡、冬瓜皮。
一啜熱去嘔蠲，而腹猶脹，去西洋參、歸身、冬瓜皮、石英、黃連，加沙參、旋、芍、延胡、香附、藕。
一劑脹消，而口淡便秘，飢不能餐。
改用西洋參、木瓜、銀花、延胡、蒺藜、蓯、歸、芍、斛為方，投匕而便行，三啜而腫盡消，始予高麗參、紫石英、橘、半、歸、冬、菖、茹、牡蠣調養。
續去菖、半，加杞、地、鱉甲而愈。
嗣因登圊跌僕而發寒熱，周身骨痛，會陰穴起一瘰甚疼。
乃以高麗參、骨碎補、合歡、木瓜、杜仲、絲瓜絡、鹿角霜、首烏、鱉甲、杞、柏、歸、甘、苡、膝、蓯、斛等出入為方，外用蔥白杵爛，蜜調敷患處，七日而痊。


沛生令庶母亦在越患瘧，來杭後孟英視之，脘悶欲嘔，汗多頭重，脈來弦數，苔色膩黃。

乃餘邪逗留，兼挾肝鬱。
以枳、樸、芩、半、茹、斛、蔞、菖，加蘇葉、炒黃連投之。
痰涎大吐，邪已外越，脘脹口乾，寒熱復作，乃去樸、半，而加艽、翹。
吐猶不止，聚氣上腫，渴飲無眠，筋瘈便秘，改用金鈴子散合雪羹，加旋、赭、茹、半、薑汁炒梔子、蘇葉、炒黃連。
一飲而嘔渴減，氣下行，即去金鈴子散、旋、赭，加沙參、歸、斛。
服五劑，各恙皆安，神憊汗多，為用沙參、歸、斛、芩、橘、梔、連、茹、藕，二帖。

又因嗔怒，左脅作脹，苦渴不飢，暮熱便秘，於前方加紫、芍、金鈴子散，一啜脅脹即舒。
惟氣衝口苦，飢不能餐，自汗耳鳴，頭左筋惕，改授沙參、當歸、鱉甲、石英、竹茹、牡蠣、蒺藜、菊花、絲瓜絡。
服旬余，眠食皆適。
但暮則火升，口乾易汗，去蒺藜、絲瓜絡，加黃連、麥冬，合甘麥大棗湯。
服浹旬，經行腰痛，頭震耳鳴，八脈久虧也。
調養奇經以善後而康。


四弟婦懷娠臨月，西甫起病之次日即患瘧。

因弟病日劇，不免憂勞。
至第五日，孟英視之，脈欲離經，腰疼腹墜，伏暑化瘧，將娩之徵。
以梔、豉、蘇、歸、芩、連、茹、半、知母、蔥白，服兩帖而產。
產後瘧來頗減，惡露不行，腹不脹疼，不飢而渴，投梔、滑、薇、茹、澤蘭、丹參、通草、桃仁、茺蔚藥。
一劑，惡露即行，而狂言不寐，面紅口渴，人皆危之。
蓋杭諺有云：夫病妻懷孕，鐵船過海難逃命。

未產先縈憂懼，既娩血去火炎，故晝夜輒以鐵船沉海云云。
孟英於前方去澤蘭、通草，加琥珀、菖蒲、膽星、燈心，和以童溲投之。
一飲神識漸清，再劑即安睡矣。
去琥珀、菖、星、桃仁、燈草、茺蔚，加知母、麥冬、甘草、沙參、枇杷葉，衝入藕汁一杯。
三服，解赤矢而苔退，瘧亦減而嗽痰。
改用沙參、枇杷葉、冬瓜子、甘、斛、梔、薇、茹、翹，兩帖。
嗽減猶渴，而身痛，去梔、薇、枇杷葉，加歸、貝、鱉甲。
四帖而瘧罷，眠食鹹安。
調養至彌月，即出房矣。


德清徐子瑞令正，屢次墮胎，復多憂鬱。

汛行之際，患瘧經止，而兩耳驟聾，雖對面疾呼，亦不聞也。
不飢不渴，不語不眠，便秘遺溺，仰面靜臥而已，惟熱至則昏譫欲厥。
乃父沈悅亭謂其熱入血室，拉孟英視之。
脈滑數而右大，按之皆虛，兩尺尤甚，胸下拒按，曰：此下元虛損，故耳聾若是，即精脫之徵，豈可因汛遽止而輒通其血乎？然氣鬱痰凝，苔色白膩，上焦邪實，補且緩商。
先予小陷胸合蠲飲六神湯，加雪羹，開痰行氣。
悅亭韙之。
三服便通，胸不拒按，苔化黃色，瘧即較輕，改以沙參、歸、斛、茹、半、翹、芩、菖、橘、甘、艽。
五劑，瘧止，漸思飲食，二便皆調，兩耳仍聾，脈形細弱。
乃用大劑培養藥，善後而愈。


仲冬余遊姑蘇，有長洲朱姓患久瘧，求診面腫目黃，聲音不爽，溲赤腹脹，脈滑而弦。

濕熱蘊隆，失於宣解，苔膩無汗，食少痰多，與清化方。
囑其慎口腹，戒甜膩。
渠云此間名手，皆曰藥餌之外，須日飲糖湯，庶久瘧易愈。
余曰：渠但知表散，可以發汗解邪，糖湯可以和中已瘧，而愈散愈不解，愈和愈不已者，是執死法以限活病也。
再信其言，必成瘧膨。
病人聞之悚然。
亟服余方數帖，得汗而愈。


秀水董君枯匏之夫人，余於秋仲，偶診其脈，知其八脈久虧，積勞多郁，故指下虛弦而澀，寒熱時形，虛火易升，少眠善悸。

性又畏藥，不肯節勞，至冬令證類三瘧。
余以病未能往視，來信云：桐鄉傳一妙方治三瘧，效驗如神。
方用甜茶、半夏各二錢，川貝、檳榔各三錢，橘皮、甘草各一錢五分，乾薑一錢，木香五分，凡八味。
已服三帖而瘳。
余即函覆云：此乃劫劑，僅可以治寒濕飲邪為患之實證。
設虛證熱證，服之雖愈，必為後患。

故抄傳單方，最非易事。
若好仁不好學，功過恐不相敵也。
既而病果復作，較甚於前。
余與呂君慎庵同議鎮養柔潛之法，始得漸愈。
後聞服此方者，率多反覆。
乃郎味清茂才，深佩余之先見云。


前月中旬，余過濮院，有香海寺前一婦，患三瘧，求診。

面白唇紅，舌絳而渴，寒微熱盛，溲短便艱，汛事先期，不眠脈數，乃暑邪侵營也。
與元參、丹皮、知、薇、蒿、梔、花粉、鮮斛、竹葉之方。
至八月下旬，再遊其地，渠復求視云：前方服即病減，至二十劑而痊。
乃子以為病後須服補藥，才四帖，瘧復作，遂不敢再進。
余謂此必溫補方也。
閱之果然。
仍授清化之劑，五服而瘳。


山妻懷孕四月，患間瘧腹痛，便溏汗多嘔悶，乃痰氣內滯，風暑外侵，脈滑而弦。
與枳、桔、蘇、連、柴、芩、菖、夏，三劑而瘳。


大女馥宜患微寒熱熾，每發於夜，汛不當期而至，口渴便閉，目眩多汗，米飲不沾，暑熱為瘧也，脈洪數。
以知、芩、橘、半、蒿、薇、鮮斛、元參、梔子、花粉。
服六劑，而熱減大半，去蒿、半，加西洋參、麥冬、竹茹、枇杷葉。
又六劑，而便行瘧止，隨去元參、鮮斛，加歸身調之而愈。


季傑弟簉室之瘧，日輕夜重，少腹覺有塊上衝，則嘔嗽並作，杳不進谷。

余遊禾歸，已交八日矣。
脈軟以澀，是肝鬱於內，暑侵其外也。
用芩、夏、翹、滑、葛、蛤、蘇、連、旋、橘、絲瓜絡，服六帖，諸恙霍然。
隨與清養善後。
仲秋二十八日，余遊濮院歸，是夜又徒患霍亂，腹痛異常。
余起診其脈，細數而弦，肢冷畏寒，蓋覆甚厚。

詢其口不渴，而瀉亦不熱，惟小溲全無，吐者極苦，舌色甚赤。
乃新涼束暑也。
玉樞丹、絳雪灌之，皆不受。
瀉至四五次，始覺漸熱，而口大渴，仍不受飲，語言微蹇。
余令搗生藕汁徐灌之，漸能受。
隨以芩、連、苡、楝、梔、斛、桑葉煎服，痛即減，吐瀉亦止。
次日知飢，略受食，神憊已極，筋絡痠疼，與清養法而痊。


秋杪山妻懷孕已七月，又患瘧，醫從清解不應。

半月後，轉為間作。
時余臥病省垣，家人恐添憂慮，初不我聞。
延至匝月，病漸瀕危，錢君意山、管君芝山，放棹迎余，扶病歸來。
診脈軟滑，而尺帶虛弦。
凡瘧至一時之先，必大渴，背麻脘悶，既熱則頭疼腿足腫脹。
寒不過一時，而熱有七八時之久，骨瘦如柴，肌膚甲錯，便堅溲澀，心悸無眠，目不見人，苔光無液。

乃真陰素虧，水不涵木，風陽內熾，耗血傷津，兼挾勞傷，而吸秋熱。
熱茗頻啜，米飯惡沾，腰痛而胎動不安，勢已十分險惡。
遂與西洋參、元參、知、薇、蒿、菊、菖、麥、梔、甘、桑葉、竹瀝，兩劑。
嗽痰甚多，渴悶稍減，去桑、菊、梔、蒿，加橘紅八分，蘇葉五分，蔥白兩莖。
又兩劑，瘧止，吐痰更多，舌色漸潤，去元參、知、薇，加冬瓜子、茯苓、蛤殼，一劑。
嗽雖減，而左脅時疼，乃用北沙參、熟地、麥冬、蔞仁、楝實、石菖蒲、絲瓜絡、十大功勞、藕，養陰柔木，而清痰熱，服之甚妥。

然目雖能視，而早晨必昏臥如迷，遂增熟地，加白薇、歸身，一帖。
寒熱陡作，面赤氣衝。
或咎補早，瘧復。
余曰：非也。
此不耐歸身之竄動耳。
即去此一味，加蔥白、蒲桃干，服之果愈。

隨去蔥白，加甘草、石斛，兩帖。
嗽大減，胃漸和，更衣較潤，惟手心如烙，兩足不溫。
乃易沙參以西洋參，去蔞、楝，而加生牡蠣一兩，鹽水炒橘紅一錢，二帖。
足漸溫，痰漸濃，而腰痛脅痛未已，又加酒炒知母一錢，兩帖。
痰出極多，昏臥始減，惟納食如噎，火降即飢，舌辣齶干，小溲尚熱。
改用西洋參、二地、二冬、二至、知、柏、牡蠣、十大功勞，少佐砂仁為劑。
服六帖，各恙皆已，能起榻，而腿軟齶干，神猶貿貿。
即以此方加白芍、木瓜、石菖蒲，熬膏。
服至冬至後，神氣始爽而痊。



<h2>痢</h2>
金願谷舍人次郎魁官，九月間患五色痢，日下數十行。

七八日來，口噤不納，腹痛呻吟，危在旦夕矣。
有主人參以補之者，有主生軍以蕩之者，舉家皇皇，不知所措。
孟英視之曰：暑挾食耳。
誤服熱藥矣。
攻補皆不可施也。
輕清取之，可以愈焉。

以北沙參、黃連、鮮蓮子、梔子、黃芩、枇杷葉、石斛、扁豆、銀花、桔梗、山楂、神麯、滑石為方。
其家以為病深藥淡，恐不濟事。
西席莊曉村云：縱使藥不勝病，而議論極是，定不致加病也。
竭力贊其居停投之，覆杯即安，旬日而起。
予聞孟英嘗曰：蓮子最補胃氣而鎮虛逆。
若反胃，由於胃虛而氣衝不納者，但日以干蓮子細嚼而咽之，勝於他藥多矣。

凡胃氣薄弱者，常服玉芝丸，能令人肥健。
至痢證噤口，皆是熱ª傷其胃中清和之氣，（要言不煩）故以黃連苦泄其邪，即仗蓮子甘鎮其胃。
今肆中石蓮皆偽，味苦反能傷胃，切不可用。
惟鮮蓮子煎之清香不渾，鎮胃之功獨勝。
如無鮮蓮，則干蓮亦可用。
或產蓮之地，湖池中淘得入水不腐之老蓮，即古所謂真石蓮也，昔人治噤口痢多用此。

然可不必拘泥，庶免作偽之人以贗亂真，反致用而無效，徒使病不即愈也。
（噤口痢，虛熱在胃也。
補虛則礙熱，清熱則妨虛。
茲又加以食積，尤為棘手。
須看其用藥圓到處。）

附：玉芝丸（孟英）　豬肚一具，治淨。
以蓮子去心，入肚內，水煎糜爛，收干搗為丸服。


朱某患痢于越，表散、盪滌、滋膩等藥，備嘗之矣。

勢瀕於危，始返杭乞孟英診之。
神氣昏沉，耳聾脘悶，口乾身熱，環臍硬痛異常，晝夜下五色者數十行，小溲澀痛，四肢抽搐，時時暈厥，曰：此暑濕之邪，失於清解表散，盪滌正氣傷殘，而邪乃傳入厥陰，再以滋膩之品補而錮之，遂成牢不可拔之勢。
正虛邪實，危險極矣。
與白頭翁湯，加楝實、蓯蓉、芩、連、梔、芍、銀花、石斛、桑葉、橘葉、羚羊角、牡蠣、海䖳、鱉甲、雞內金等藥，大劑頻灌。
一帖，而抽厥減半。
四帖，而抽厥始息。
旬日後，便色始正，溲漸清長，粥食漸進。
半月後，臍間之硬，始得盡消。
改用養陰，調理逾月而康。


汪左泉病滯下，晝夜數十行，而即日須補歲考遺才，浼孟英商速愈之策。
切脈弦滑，苔黃滿布，曰：易事耳。
重用芩、連，佐以楂、樸，送服青麟丸四錢。
投匕而痊，略無他恙。


陳晝三病滯下，某進通因通用法，痛泄無度，嘔惡不納，汗出息微，脈弱眩暈。
孟英曰：近多伏暑之痢，此獨非其證也，元將脫矣。
急投大劑溫補，脈候漸安。
一月後甫得健復。


高若舟之庶母，年逾花甲，體豐善瀉。

張某向用參朮取效。
今秋患白痢，張謂寒濕滯中，仍與理中加減，病遂日增。
因疑老年火衰，蒸變無權，前藥中復加附子。
白痢果減，而腹脹且痛，不食不溺，噦逆發熱。
勢已危殆，始迓孟英視之。
脈沉而滑數梗梗，曰：暑熱未清，得無補藥早投乎？與芩、連、杏、樸、曲、芍、滑、楝、銀花、海䖳、雞內金之類，一劑溺行痛減，而痢下仍白。

其女為屠西園之室，乃云：向服補藥，白痢已止。
今服涼藥，白痢復作。
蓋病本久寒，涼藥不可再用矣。
孟英曰：言頗近理。
使他醫聞之，必改溫補。
但病機隱伏，測識匪易。

前此之止，非邪淨而止之止，乃邪得補而不行之止。
邪氣止而不行，是以痛脹欲死。
夫強止其痢，遽截其瘧，猶之乎新產後妄澀其惡露也。
世人但知惡露之宜通，而不知間有不可妄通者。
但知瘧痢之當止，而不知邪未去而強止之，其害較不止為尤甚也。
今邪未清滌，而以溫補藥壅塞其流行之道，以致邪不能出，逆而上衝，噦不能食。
此痢證之所畏。
吾以通降涼潤之劑，搜邪掃濁，惟恐其去之不速，胡反以白痢復作為憂？豈欲留此垢滯於腹中，冀其化脂膏而填空隙，故若是之寶惜而不願其去耶？幸若舟深信，竟從孟英議，尋愈。
（通達之論，醫所宜知。）

十八澗徐有堂病痢，醫作寒濕治，廣服溫補之藥，痢出覺冷。

遂謂沉寒，改投燥熱。
半月後，發熱無溺，口渴不飢，腹痛且脹，巔痛不眠。
翁嘉順囑其求診於孟英。
察脈弦細，沉取甚數，舌絳無津，肌肉盡削。
是暑熱膠錮，陰氣受爍。
與北沙參、肉蓯蓉、芩、斛、楝、芍、銀花、桑葉、丹皮、阿膠，合白頭翁湯為劑。

次日，各患皆減，痢出反熱。
有堂不解問故，孟英曰：熱證誤投熱藥，熱結而大便不行者有之。
或熱勢奔迫，而泄瀉如火者有之。
若誤服熱藥，而痢出反冷者，殊不多見也，無怪醫者指為久伏之沉寒。
吾以脈證參之，顯為暑熱。
然暑熱之邪，本無形質。

其為滯下也，必挾身中有形之垢濁。
故治之之道，最忌補澀壅滯之品。
設誤用之，則邪得補而愈熾，濁被壅而愈塞。
耗其真液之灌溉，阻其正氣之流行。
液耗則出艱，氣阻則覺冷。
大凡有形之邪，皆能阻氣機之周流。
如痰盛於中，胸頭覺冷；積滯於府，臍下欲熨之類，皆非真冷，人不易識。
吾曾治愈多人矣，徐極歎服。
仍議育陰滌熱，病果漸瘳。


莊芝階舍人之外孫汪震官，春前陡患赤痢。

孟英診之，脈滑數而沉，面赤苔黃，手足冷過肘膝，當臍硬痛，小溲澀少，（此大實症也，何不加大黃盪滌之？）伏熱為病也，與大劑芩、連、梔、楝、滑石、丹皮、砂仁、延胡、楂曲、銀花、草決明等藥。
兩服手足漸溫，（清熱之效。）而腳背紅腫起疱如蒲桃大一二十枚。
（濕熱下注也。
若如前方加大黃盪滌，當不至此。）四服後腹痛減，苔退而渴，於原方去楂曲、砂仁，加白頭翁、赤芍、海䖳。

旬日後痢色轉白，而腿筋抽痛，乃去丹皮、滑石、赤芍，加雞金、橘紅、生苡、石斛。
（熱久傷陰也。
古人急下存陰之法，原以仿此救法好。）兩服痛止溲長，糞色亦正，腳疱潰黃水而平，穀食遂安，改用養胃陰清餘熱之法而愈。
（合法。）聞孟英治此證，每劑銀花輒兩許，尚須半月而瘳。

設病在他家，焉能如此恪信。
苟遇別手，斷無如此重劑。
況在冬春之交，誠古所未有之痢案，後人恐難企及。
（此案步步合法，特少一番盪滌之功，故覺少延時日耳。
然涼劑已畏其寒，若加盪滌之品，必不敢服此。
治病之所以難也。）

王葦塘患滯下，醫投枳、樸、檳、楂之藥。

數服後，肢冷自汗，杳不進谷，脘悶腹痛，小溲牽痛，舉家皇皇。
孟英視脈細澀，舌絳無津，是高年陰虧，伏暑傷液。
況平昔茹素，胃汁不充，加以燥熱之藥，津何以堪？因與沙參、銀花、蓯蓉、白芍、石斛、木瓜、甘草、楝實、扁豆花、鮮稻頭。
（滋陰養液，兼調肝氣。）數劑痛悶漸去，汗止肢溫，乃加生地、阿膠、麥冬、柿餅、蒲桃乾等以滋之，居然而痢止餐加。
惟舌色至匝月始津潤復常，陰液之難充也如此。


沈綬齋令堂，患滯下色白，醫與溫運，病勢日劇，腹脹昏瞀，湯飲不下。
孟英診為伏暑，用芩、連、滑、樸等藥。
沈疑高年，且素患脘痛，豈可輒用苦寒？孟英再四剖陳。
始服半劑，病果大減，不數帖即愈。
按此等症甚多，奈執迷不悟者，雖剴切言之，不能解其惑，亦可衰也已。


一叟患滯下，色白不黏，不飢不渴，腹微痛而不脹。
孟英切脈遲微，進大劑真武湯加參而愈。


程秋霞之子患腦漏，醫與辛夷、蒼耳之藥，漸有寒熱。

（肺移熱於肝。
方言所載不過如此。）改用柴、葛、羌、防數帖，遂致寒熱日發數次，神昏自汗，勢甚可危。
孟英用竹葉石膏湯一劑，（肅清肺氣。）寒熱退而神清進粥。
繼以甘涼清肅，復投滋潤填陰，旬日而愈。
（上病取下。）

朱浚宣令堂患滯下，醫聞色白，而與升提溫補。

旬日後，肢冷自汗，液脫肛墜，群醫束手。
慮其虛脫，因浼濮樹堂乞診於孟英。
曰：藥誤耳。
與大劑行氣蠲痰清熱之藥，果漸吐痰而痢愈。
又其令弟同時患此，五色並見，神昏肢搐，大渴莖腫，腹痛夜熱，危險異常。
孟英察脈細數，與白頭翁湯，加犀角、生地、銀花、石斛、楝實、延胡、芩、連、滑石、丹皮、木通、甘草梢等藥。
三帖後，熱退神清，溺行搐止，乃去犀角、草梢、丹皮、滑石、木通，加砂仁拌炒熟地、山楂炭。
服之漸安，半月而愈。


孫渭川，年逾七旬，脈象六陰，按之如無。

偶患音嘶痰嗽，舌絳無津，孟英用甘涼清潤法，音開而嗽不已。
仍與前藥，轉為滯下，色醬溺赤，臍旁堅硬，按之趯趯，舌猶枯絳，渴飲不飢，人皆危之。
孟英曰：腸熱由府而出，（此語甚精。）痢不足慮。
第高年陰液難充，不能捨涼潤為方。
苟犯溫燥，其敗可必。
幸渠家平素恪信，竟服犀角、地黃、知母、銀花、蓯蓉、花粉、麥冬、白芍、石斛、楝實等藥。
十餘劑，痢止，而臍旁柔軟，因去犀角，加西洋參。
又服兩旬，始解燥矢而溲澈胃蘇。
又服半月，復得暢解，舌亦潤澤而愈。


盛犀林廣文之僕，患血痢，自秋徂冬，半年罔效。
孟英察脈細弱而口乾，腰膝痠疼，與鹿角霜、蓯蓉、枸杞、杜仲、菟絲、續斷、血餘、木瓜、石脂、砂仁末炒熟地黃，十餘劑而痊。


丙午春，高漢芳患滯下色醬，日數十行。

年已七十七歲。
自去秋以來，漸形疲憊，即服補藥，馴致見痢。
黃某徑用溫補，勢乃劇。
延孟英診之，右脈弦細芤遲，（脈虛證實。）口渴溲澀，時時面赤自汗。
乃吸受暑邪，誤作虛治。

幸其所稟極堅，尚能轉痢。
一誤再誤，邪愈盛而正反虛矣。
以白頭翁湯，加參、朮、銀花、芩、芍、楝、斛、延胡，二劑即減。
五劑而安。
繼與調補，竟得霍然。
後三載以他疾終。


葉晝三侄女適朱氏，上年四月分娩，七月患赤痢。

其家謂產後之病，不敢服藥。
延至今春，肌消膝軟。
見食欲嘔。
晝三迓孟英診之，左細軟，右滑數。
伏暑為病，幸未誤藥。
與沙參、陳倉米、歸、芍、續斷、木瓜、扁豆、連、斛、石蓮、荷蒂、柿蒂、枇杷葉、橘皮為方，送駐車丸而愈。


孫心言以七十之年患滯下，胡某知為暑熱，以青磷丸下之，治頗不謬。

繼則連投朮、樸、夏、葛等藥，漸至咽疼口糜，呃忒噤口。
諸醫進補，其勢孔亟。
伊婿童秋門迓孟英診之，右脈滑數上溢，身熱面赤，溲澀無眠，體厚痰多，時欲出汗。
在痢疾門中，固為危候，第以脈證參之，豈是陽虛欲脫？實由升散溫燥之劑，爍其陰液，肺胃之氣窒塞而不能下行也。
與大劑肅清之藥，一劑知，二劑已。
隨以生津藥溉之，痢亦尋愈。
按此等痢呃，古書未載，而治法懸殊。
世人但守成法，不知變通，治而不愈，諉之證危。
況屬年高，病家亦不之咎也。
孰知有此隨時而中之妙法耶？

曹泳之二尹，將赴代理昌化任，而瘧痢並作，寒少熱多，滯下五色。
迓孟英視之，面垢苔黃，乾嘔口渴，痛脹溺赤，汗出神疲，脈至洪數不清。
與大劑芩、連、滑、樸、知母、花粉、銀花、石膏、連翹、竹茹等藥，投匕即減，三服而起。


吳爾純，八月下旬患滯下，腹痛異常。

伊外祖許仲廉，延孟英往診。
形瘦脈數而弦，口渴音微溺澀，乃陰分極虛，肝陽熾盛，伏暑為痢。
治法不但與寒痢迥異，即與他人之伏暑成痢者亦當分別用藥也。
與白頭翁湯，（亦通治伏暑成痢之方。）加知母、花粉、銀花、丹皮、金鈴、延胡、沙參、芩、連服之。
次日復視，痢減音開，而右腹疼脹拒按，為加冬瓜子、烏藥、鼠矢。
三劑而消，滯下亦愈。
惟薄暮火升，面赤自汗，重加介類潛陽而痊。
（此方顧及陰虛）

謝再華請孟英治乍浦人滯下證，晝夜百餘行，不飢不渴，而欲嘔腹痛，上及於心胸，切其脈頗平和。
是寒濕也，與時行暑濕痢大相徑庭。
投薑、桂、萸、樸之劑，數服霍然。


王瘦石夫人患滯下，腹痛微嘔，不飢口苦，溲短耳鳴。
孟英診曰：脈見細弱之形，肌無華澤之色，汛不行而早斷，舌紫黯以無津，是素質陰虧，情懷悒鬱，二陽默熾，五液潛消。
雖吸暑邪，莫投套藥。
予白頭翁湯，加雪羹、銀花、梔子、楝實，數劑而減。
繼去雪羹，加生地、蓯蓉、柿餅、藕汁而安，改授甘麥大棗、加西洋參、生地、蓯蓉、竹茹、歸、芍、蒲桃干，而以藕湯煎服，調養體質以痊。


潘聖徵於仲冬患感，至十四日退熱之後，杳不知飢。

群醫雜治，迨季冬下旬，轉為滯下五色，腿腫裂血，溲澀口乾，始延孟英診之。
右脈弦細而數，右弦滑而空，苔色黃膩根焦，時或自汗。
乃氣液兩竭，熱毒逗留之象。
必從前過服溫補之藥，否則熱退在十四日之期，何至延今五十餘朝，而見證若是之棘手哉？其弟鴻軒云：此番之病，補藥不過二三劑，惟仲秋患瘧時，醫謂其苔白體豐，云是寒濕，嘗餌附桂數十劑，且日飲燒酒耳。
孟英曰：此即釀病之具矣。
治病且難，何況有如許之藥毒內伏，更將何法以生之耶？堅不立方，其家必欲求藥，以期扶持度歲。

孟英曰：是則可也。
以白頭翁湯，加銀花、綠豆、歸身、白芍、陳米、燕根、蘭葉、藕為劑，而以補中益氣大料蒸露代水煎藥。
服後焦苔漸退，糞色亦正，舉家喜出望外，復丐孟英圖之。
柰奈脈無轉色，遂力辭之。
又沉聽松鹺尹太夫人，季秋患瘧。
孟英嘗往診之，曰：伏暑所化。

且體屬陽強而多痰火。
切勿畏虛，輒從溫補。
奈病者期於速愈，廣徵醫療。
或以為證屬三陰，或謂是子母瘧，或指為老年胎瘧，眾楚交咻，病不能愈。
延至季冬，亦轉為痢，且膚腫臀瘡，口糜舌疱，諸醫束手。
復請診於孟英，脈與潘同，不可救藥。


王雨蒼室，仲秋患滯下，治兩旬而罔效。

何新之薦孟英往視，脈來弦數而滑，腹墜腰疼，溲少口乾，面紅煩躁，知飢能食，夜不成眠，而滯下赤白，從無糞色相兼，及至更衣，又極艱澀，略無痢色相雜。
通補溫涼，服皆不應。
稍投升舉，氣塞於胸。
詢其月事，因痢愆期。
孟英曰：此病不在腸中也。
能食便堅，府氣並不窒滯。

陰虛木旺，營液因而旁溢。
緣衝任隸於陽明，平人氣血循經，各行其度，豈有衝任之血液，可從大腸而出之理乎？然天地雖有定位，山澤可以通氣。
周身脈絡，原自貫穿。
挹彼注茲，風陽所煽。
猶之交腸證糞從前陰而出。
舉一反三，病機可悟。

何極歎服！爰以烏鰂、茜根、阿膠、鮑魚、蓯蓉、枸杞、柏子仁、黃柏、銀花、藕為劑，一服即減，不旬而瘥。
續參、熟地、當歸、龜板、鹿霜、善後而愈。
（鮑魚，淡乾魚也。
諸魚皆可為之，然以石首魚為勝，俗謂白鯗是也。
惟台州三伏時所幹者，味淡而香，色白尾圓，世稱松門臺鯗，可以入藥，無腥咸作吐之弊。
其誤用蝮魚者，蓋失考也。）

朱生甫明經，以花甲之年，偶在嘉興患滯下甚劇。

急買棹旋杭，集諸醫議治。
許敬齋宗景岳，謂痢必本於寒濕，主幹薑、桂、樸，以溫化；洪石生尚東垣，聞其向患脫肛，主清暑益氣以舉陷。
或云素善飲而有鼻衄，血熱陰虧。
既受暑邪，宜玉女法以兩清；或云痢必有積，不必問其餘，宜大黃、歸、枳以盪滌。
聚訟紛紜，乃郎仲和等不知所從，而質諸孟英。
診畢遂問此證何？當用何藥？曰：此滯下證之最難治者也。

痢初作即不能起於榻，而五色並見，噤口不食，非暑熱之深受，一何至於此極耶？滿面紅光，鼻赤尤甚。
肺熱素熾，暑火爍金，故水濕化源，溺少而澀，此不可以溫燥再劫其津也。
肢掣無眠，合目囈語，時時煩躁，視物不明，畏熱喜風，口乾易汗。
陽氣浮越，暑漸侵營，故苔雖膩黃，尖紅根黑，此不可以升散再擾其陽也。
胸次不舒，飲水欲噎，欲噎不達，欲嚏不能，莖縮易嗔，時有惡夢。
肝多怫鬱，痰阻清陽，故升降不調，中樞窒滯，此不可以滋澀再礙其機也。

又非尋常之痢，病僅在府，可以推蕩以為功也。
參之於脈，右寸關緩滑而寸較抑，左則弦洪而數兼上溢，故知其氣鬱痰凝，暑火深受，風陽內動，久耗心營。
所幸兩尺皆平，身無大熱，如能治之中肯，儘可無虞。
仲和出諸方云：然則此皆不可服乎？曰：咸治痢之法也。
惜尊翁之症，不能合於此藥耳。
若尊翁之恙，見證雖太錯雜，而責重在於肝經。

肝屬厥陰，風火內寄，故此經之痢，宜柔宜涼，忌剛忌溫。
以肝為角木，龍性難馴，變化飛騰，病機莫測。
但使風陽靖息，庶幾險浪不興，縱有別脈未清，自可徐為疏瀹也。
仲和聞而心折，力懇圖維。
於是以仲聖白頭翁湯為主方，加石菖蒲、川貝母、竹茹，開痰舒郁以調其氣；犀角、銀花、竹葉，涼血息風以清其心；冬瓜、蔗梢、鳧茈、海䖳煮湯煎藥，以清胃熱而生津，化府氣而濯垢。
吞送滋腎丸三十粒，引肝火迅速下行。

服後諸恙遞減，糞色漸見，痰果頻吐，神氣亦安。
既而粥食日增，夜眠恬適，始去犀角、雪羹、滋腎丸，加西洋參、阿膠，以復其津液。
迨痢淨而時有血隨糞下，為加鴉膽仁，以龍眼肉包而吞之果止。
惟腸鳴氣泄，稀糞隨流，肛墜難收，脈亦弦軟，知其病去而正虛也，改用三奇散而安。
繼予氣血交培善後，仍佐蠲痰舒郁，康健較勝曩時。
蓋並其積年宿疾而去之也，故生甫謝孟英詩五排結句云：不因施上藥，那得挽沉疴？磈磊從今盡，先生殆緩和？

朱飭庵孝廉，年未三旬。
自都中奔喪回杭，患滯下赤白，腹不甚痛，而奔迫異常，能食溺長，醫治罔效。
孟英脈之，虛弦而軟，曰：此不可以常痢視也。
以三奇散加歸、芍，送香連丸而愈。


濮樹堂患滯下，醫者以其脈弱體虛，第三日即參補養，延至匝月，痛痢不減，穀食不思，飢瘦如柴，面浮足腫，口乾舌絳，懶語音低，氣短汗多，略難轉側。

諸醫無策，始迓孟英診之。
曰：初起脈微弱，為暑之本象。
今按之尚數，乃陰液已傷，渴飲無苔，豈容溫補？溲赤而痛，胡可酸收？見證雖危，治不可紊。
為定白頭翁湯，加西洋參、乾地黃、炙草、白芍、麥冬、阿膠酒炒銀花之劑，以水露煮陳倉米湯煎藥。
群議以為藥太涼潤，不可輕試。
孟英曰：此厥陰證而胃液已傷。

幸而脈未空數浮弦，亟予養陰清熱，庶可圖功。
若徒議藥不議病，縱有一片婆心，未免好仁不好學矣。
病者憶及乙巳之病，深信不疑，遂服之。
一劑知，六劑而痢淨，舌潤知飢，溲通得睡。
第便溏腹痛，日必兩行，左齦赤腫而疼，外塗以玉樞丹，內治以三奇散，加潞參、炙草、薏仁、扁豆、雞䏶胵、黃柏、橘皮，吞香連丸。
旬余而浮腫消，大便堅，舌苔生。
起於榻而口腹不節，發熱口乾，乃食復也。
按法治之熱退，至七日始更衣。
因囑其加意珍攝，俾易康痊。
奈家務紛繁，既愈，即不能靜養，神機曲運，心氣渙散不收，液涸津枯，而前功盡墮，惜哉！然此案自可傳也。


陳誦芬令堂，年越古稀，精神素旺。

滯下數月，病日以劇。
所親蔣策勳囑延孟英圖之，已粒米不納，雖啜飲而咽膈阻塞，唇舌皆紫，痰中帶血，吐之甚艱，日夜更衣數十次，稀糞挾以赤垢。
若欲小溲，必令人重按肛門，始能涓滴而出，熱如沸湯。
脈則左手弦洪澀數而上溢，軟滑而大，按之無神。
孟英曰：此證本滯下，良由七情鬱結，木土相乘。
醫謂高年，輒投溫補釀成危證，藥不可為。

誦芬云：先生之言是也。
家慈因春間疊聞江南之警，心甚皇皇，舉家遷避，飲食頓減。
夏初旋里，似已稍安。
六月間患瀉，飲食又減。
屢進參、朮、熟地、附、桂、炮姜之劑，竟無寸效。
惟望鼎力斡旋是幸。

孟英曰：上不能納，下不能分，中氣無權，營津兩匱。
既承下問，姑擬一方，僅許小瘥，不能奏績也。
誦芬從之。
服後即思粥食，小溲單行。
再求轉方，孟英堅不承手，果至季秋而沒。
其方乃沙參、冬瓜子、絲瓜絡、蘆根、紫菀、菖蒲、竹茹、通草、薏仁、枇杷葉、陳倉米，以水露煎服也。
顧鐵舟贊府，精於醫者也。
目擊其一服而進粥溺行，因嘆曰：仙方也。
惜遇之不早，命矣夫！

項君香圃，患赤痢瀕危。

其親莊嵋仙少府，拉余往視，脈細不飢，口乾舌絳，形消色瘁，不寐溺無。
禾中醫者　以其素耽曲糵，輒進苦燥滲利之藥。
而不聞景岳云：酒之為害，陰虛者飲之，則傷陰也。
況病因暑熱不夾濕邪，溫燥過投，陰液有立涸之虞。
余將旋里，為定西洋參、生地、甘草、銀花、石斛、麥冬、生白芍、扁豆花、枳椇子、藕汁一方，冬瓜湯煎，令其恣服。
次年春，余往禾，候莊芝階先生之疾，有一人來拜謝，面如重棗，素昧生平，甚訝之。
嵋山曰：即香圃也。
面色素赤，上年因病危而色脫，故先生不識耳。
承惠之方，服十餘帖而愈，今又善飲如昔矣。



<h2>斑</h2>
胡季權令郎珍官，右顴偶發紫斑一塊。
時當季冬，孟英以犀角、石膏涼解之藥。
二三帖後，始發熱，斑漸透，犀角服二十帖始撤。
素有目疾，餘熱復從目發，令以石膏藥久服，居然漸愈，且能食肌充，略無他患。
聞者莫不異之。


胡孟紳乃弟季權，同時患黑斑苔穢，脈渾氣粗麵垢，孟英即以涼膈散投之。

大解得行，脘亦不悶，斑皆透綻，脈顯滑數而洪，遂與大劑涼潤清肅之藥。
直俟其旬日外大解不瀉，藥始緩授。
復又沉臥不醒，人皆疑之，孟英曰：痰熱尚熾也。
仍授大劑數帖，果頻吐膠痰累日，而眠食漸安。
是役也，當兩病披猖之際，舉家皇皇。
他醫或以前證為神不守舍，議投溫補。
後證則以為必敗，聞者無不危之。
賴季權之夫人，獨具卓識，任賢不貳，孟英始無掣肘之慮，而鹹得收功也。


姚祿皆在金陵，適遇大水。

繼而回杭，途次酷熱患感。
顧某診為濕邪，與桂枝、葛根藥三帖，病乃劇。
趙笛樓知其誤治，連用清解。
因見藍斑，不肯承手。
迓孟英視之，脈細數而體瘦。
平昔陰虧，熱邪藉風藥而披猖，營液得溫燥而乾涸。

斑色既紺，危險萬分。
勉投大劑石膏、知母、白薇、梔子、青蒿、丹皮、竹葉、竹瀝、童溲之藥，調以神犀丹。
三服大解下如膠漆，斑色漸退，而昏狂遺溺，大渴不已，仍與前方，調以紫雪。
數劑熱退神清，而言出無倫，猶如夢囈。
或慮其成癲。
孟英曰：痰留包絡也。
與犀角、菖蒲、元參、鱉甲、花粉、竹茹、黃連、生地、木通、甘草為方，調以真珠、牛黃，始得漸安。
改授存陰，調理而愈。


仁和戴君文叔令嬡，年十二，患風斑，睛赤，服升散藥數帖。

忽覺胸次不舒，飲食下咽即吐，時作時止，醫皆莫措。
六七日後，其作愈頻，而有欲厥之勢。
其親徐君樂亭囑延余診，脈弦而數，夜不成眠，目赤未蠲，苔黃口苦。
是發斑不由外感，乃稚質陰虧。
風陽上越。
助以溫散，厥少陡升，肅降無權，因而吐逆。
以連、柏、橘、半、梔、菀、茹、旋、海䖳，少加蘇葉煎，送當歸龍薈丸。
一劑知，二劑已。


梅溪蔣君寶齋令堂，自上年夏秋間，患痢之後，神疲少寐，不能起床。

醫謂其虛，率投補藥，馴至驚疑善悸，煩躁囈言，脅痛巔疼，耳鳴咽痛，凜寒暮熱，大汗如淋，暈厥時形，愈補愈殆。
李君蒼雨邀余診之，脈弦滑而數，白睛微紅，而眼眶如墨，舌絳無苔。
因問胸悶乎？曰：悶甚。
便秘乎？曰：秘甚。
溺熱乎？曰：熱甚。
豈非氣鬱而痰凝，痰阻而氣痹？肺胃無以肅降，肝膽併力上升，濁不下行，風自火出。

雖年逾五旬，陰血不足，而上中窒塞。
首要通陽，為處小陷胸，加菖、薤、旋、茹、苓、枳、郁李仁。
群醫謂是猛劑，無不咋舌。
寶齋云：鎮補滋斂，業已備嘗，不但無功，病反日劇，且服之。
果一劑知，三劑安。
已而余有會垣之遊，前醫謂病既去，負進守補月餘，仍便秘不眠，胸痞躁亂，加以發斑腹痛，人皆危之。
時余在禾中，函氣往視。
仍用前法加減，合雪羹投數劑，連得大解，率皆堅燥。
改與柔養，更衣漸暢，粥食漸增，以潛鎮舒養之劑善其後。



<h2>痘疫</h2>
（附爛喉）

上年秋燥冬暖，略無霜雪，河井並涸。

吾杭自九月間起，天花流行，十不救五。
小兒之殤於是者，日以百計。
孟英曰：此痘疫也，治法當與常痘有異，惜幼科未之察耳。
且天令發泄，不主閉藏，入春恐多喉患。
特刊加味三豆飲方，俾未曾布痘者，予服免患，將出者恣飲冀輕。
又勸人頻服青龍白虎湯，以杜春來喉恙。

不料其言果應。
三春不雨，喉症甚多。
醫者猶不悟其致病之因，僅知發散，正如火上添油。
孟英胸有成竹，一以仲聖白虎湯為救焚主劑。
若已及於營分者，用晉三犀角地黃湯，相機加減。
又刊青龍白虎湯，暨錫類散方，廣為印送。
賴此以活者，不可勝數。
（痘原感疫而發，《醫林改錯》中言之甚詳。）

附　加味三豆飲

生綠豆，生黃豆，生黑大豆（或用生白扁豆亦可），生甘草，金銀花，水煎服。


孟英原刻自注云：古方三豆飲，為痘證始終可服之妙藥。

未出時常服，痘可使稀；將出時急服，重可冀輕；已出時恣服，逆可轉順；盡出時頻服，毒可易清。
俗傳種痘是密室烘花，更有初生小兒，於十八日內服藥，令其出痘之法，是揠苗助長。
此等矯揉造作，陰受其害者，古今來不知幾恆河沙數矣。
至於種種稀痘之方，皆無義意。
或以毒藥損人元氣，或以穢物致生別恙，慎勿為其所惑。
惟此方藥極簡易，性最平和，味不惡劣，易辨易服。

不必論其體質，久服無弊，誠盡善盡美之王道藥也。
杭人惑於患痘不食豆之說，甚屬可鄙。
今特辨明，冀人醒悟。
凡小兒能啜飲後，即以此藥日日代茶，誠保赤之首章焉。
原方用赤豆，性燥傷陰，予以黑大豆易之，更有補陰之績，雖燥令燥體，皆無礙矣。
再益銀花、甘草，而化毒之功尤勝。
或疑銀花性涼，似難久用。
不知三豆皆谷也，性能實脾，得銀花以濟之，更覺沖和。
況小兒體稟純陽，極宜此甘涼補陰之味。
豈特稀痘，尤能明目消疳，不生瘡癤泄瀉等病，其功未能殫述也。


附　青龍白虎湯

橄欖，生蘆菔。
水煎服。


孟英自注云：此予自制方也。
橄橄色青，清足厥陰內寄之火風，而靖其上騰之焰；蘆菔色白，化手太陰外來之燥熱，而肅其下行之氣，合而為劑，消經絡留滯之痰，解膏粱魚面之毒。
用以代茶，則龍馴虎伏，臟腑清和，豈但喉病之可免耶？且二味處處皆有，人人可服，物異功優，久任無弊。
實能弭未形之患，勿以平淡而忽諸。


附　錫類散

象牙屑（焙）、真珠（各三分），飛淨青黛（六分），梅花冰片（三釐），壁錢（二十個，俗名喜兒窠，木板上者勿用），西牛黃、人指甲（各五釐，男病用女，女病用男。
合送濟人，須分別配之）。
共研極細粉，吹患處，流出惡涎即愈。


孟英自注云：此專治爛喉痧疹之神方也。
尤鶴年附載於《金匱翼》云：張符瑞傳此方以救人而得子，故予名之曰錫類散。


段春木之室爛喉，內外科治之束手。

姚雪蕉孝廉薦孟英視之，骨瘦如柴，肌熱如烙，韌痰阻於咽喉，不能咯吐，須以紙帛攪而曳之。
患處紅腫白腐，齦色皆糜，米飲不沾，汛事非期而至。
按其脈，左細數，右弦滑。
曰：此陰虧之體，伏火之病，失於清降，擾及於營。
先以犀角地黃湯，清營分而調妄行之血。
續與白虎湯，加西洋參等，肅氣道而瀉燎原之火。
外用錫類散，掃痰腐而消惡毒。
繼投甘潤藥，蠲餘熱而充津液，日以向安，月餘而起。


吳雨峰明府家，囑兒科為其仲郎所出之兩孫種痘。

下苗二三日，發熱咽疼。
醫以為痘之將形也，投以升透之藥，赤斑似錦，咽爛如焚。
半月之間，闔家傳染，（痘疹一門，以護咽為第一要義。
一見喉痛，即急清降，大忌升提，何專科而不知此耶？）諸醫莫敢入其室。
孟英往診時，見其三郎耕有、四郎小峰尚未病，亟曰：已病者固當圖治，未病者尤宜防患。
傳以青龍白虎湯代茶恣飲，竟得無恙。

其令閫洪宜人及仲媳，皆為之治愈。
此外如其長媳、其令嬡、其三孫、其僕、其探病之女戚，殞於是病者七人焉。
時雨峰、築岩兩喬梓，咸宦於外，仲郎亦慕遊江右，不料因種痘而釀此家禍，益信孟英勸人勿種痘之說為可訓也。
（種痘之法，以人巧而奪天工，原屬妙法，但須慎於擇時。
若疫氣流行之時，感其氣者，尚有腫頤爛喉之酷，況又加以痘毒耶？此乃醫之不明，未可盡歸咎於種痘也。）

潘洪疇托兒醫為其仲郎春波所出之孫種痘，下苗三日即咽痛，醫與升散藥，發熱斑爛，七朝而夭。

（咽痛而復升之，即非種出之痘亦必不免）春波及其弟祥衍，皆染其病。
春波之證，顧聽泉治而愈矣。
祥衍之恙，咽喉爛至於後，胸膈痞塞不通，牙關緊澀，小溲淋痛，口流紫黑血塊，人皆謂其臟腑爛焉。
孟英視之曰：惡血毒涎，正欲其出。
吹以錫類散，用碗承其口，流出涎血甚多，咽喉、牙環、胸膈，皆得漸舒。
投以犀角地黃湯，加元參、銀花、童溺、藕汁、竹黃、花粉、貝母、石菖蒲之類，漸以向安，繼與生津填補而痊。


趙子循患喉痹，渠叔笛樓用大劑生軍下之，而藥不能入。
（病在上，而用盪滌腸胃之藥，殊未合法。）孟英以錫類散吹之即開，與白虎法而瘥。


陳書伯庶常令弟保和，年未冠，患失音咽痛，孟英與犀、羚、石膏、元參、豆根、牛蒡、射干等大劑清肅之藥，音開而咽糜。

吹以錫類散，糜愈而疹點滿布，左目及耳後皆腫。
方中加以鮮菊葉二兩，疹愈痰嗽不已。
仍主前法，服三十餘帖而痊。
此證脈滑且數，口大渴，初終未曾誤藥，故能愈。
其庶母同時患喉糜，而頭偏左痛，（肝風。）心悸欲嘔，壯熱煩躁，脈弦細數。

孟英曰：此兼陰虧風動也。
初以犀、羚、元參、菊花、丹參、梔子、桑葉、馬勃投之，外吹錫類散，咽愈熱退。
續用二至、二冬、生地、石英、蓯蓉、龜板、茯苓，滋陰潛陽而瘳。
又其二令妹亦患喉疹，汛事適行，四肢痠痛，略難舉動，氣塞於咽。
孟英診脈弦滑，以犀、羚、旋、赭、茹、貝、兜鈴、牛蒡、射干、豆根、花粉、銀花、海䖳、竹瀝、絲瓜絡等，（此則專事情熱蠲痰而已。
須合三案，而細參其同異處，方有會心。）出入為方，兼吹錫類散而瘥。
（變證雖多，不外肺胃二經積熱。
得其主腦，尚非難愈之證。）

周鶴亭令郎，年甫五齡。

痘後月餘，清涼藥尚未輟，忽發壯熱。
幼科治之勢益張，肢瘈面赤，嘔吐苔黃，渴而溺清，時或昏厥。
證交六日，其外祖何新之，邀孟英診之。
脈甚弦洪滑數，心下拒按，便秘汗多，投小陷胸，加石膏、知母、花粉、竹葉、枇杷葉、貝母、雪羹。
二劑，各恙皆減，溲赤便行，繼與清養而安。
（涼藥未輟，而忽見如此之證，即不按脈，亦可知為新感溫邪矣。）

許安卿患咽痛，瘍科黃秀元連與升散之藥，延及齦腫，牙關不開，舌不出齒，自汗脈澀，絕谷瀕危。
其族兄辛泉，逆孟英往勘，即洗去滿頸敷藥，而以菊葉搗塗，吹以錫類散，煎犀、羚、元參、射干、馬勃、梔、貝、山豆根等藥灌之，數日始痊。
（宜降而反升之，宜其病之增劇矣。）

胡韻梅年已逾冠，因夜坐感寒，患頭疼惡冷，嘔吐肢冷。

孟英視之曰：舌絳脈數，斑疹之候，斷非受寒也。
幸胡平昔欽信，遂與清透藥服之。
次日點形圓綻，細詢果未出痘，但火勢甚熾。
恐其惑於俗論，囑請專科王蔚文會診，所見略同。
一路清涼，自起發至落茄，毫不不雜一味溫升攻托之藥，而滿身密布，形色粗紫，漿濃痂黑，便秘不飢，渴無一息之停。
苟不如是用藥，其能免乎？此建中瑣言之所以有功於世也。
此大實之證，故治宜如此。
予見一小兒出痘，自始至終，參、茸不輟於口，稍停其藥即懨然不振，正與此案相對待。
可見用寒用熱皆宜隨證變通。
未可執一而論也。



<h2>瘄疹</h2>
溽暑之令，瘄疹盛行。

幼科僅知套藥，升、柴、防、葛亂施，殆亦疫癘之病，造化默行其殺運歟？陳仰山家患此者十餘人，其長郎書芾孝廉之女勢最劇。
以瘄甫出，而汛至也。
醫者卻走，始延孟英視之。
脈滑而數，舌絳大渴，面赤失音，不食便瀉，曰：此由發散太過，火盛風熾，氣血兩燔。
氣分之邪，由瀉而略泄其焰，營分之熱由汛而稍解其焚，豈可畏其脫陷，妄投止澀耶？與西洋參、石膏、知母、麥冬、犀角、生地、連翹、甘草、石斛、丹皮、桑葉、竹葉大劑投之，三日而愈。
養陰善後，遂以漸安。
其餘或輕或重，孟英一以清解而痊。


濮東明令孫女，素稟陰虛，時發夜熱，少餐不寐。

仲夏患感發疹，（肺熱。）汛不當期而至。
（血熱。）孟英用犀、羚、知、貝、石膏、生地、梔、翹、花粉、甘草、竹葉、蘆根等藥，疹透神清。
唯鼻燥異常，（肺中餘熱。）吸氣入喉，辣痛難忍，甚至肢冷，復於方中加元參、竹茹、菊葉、荷杆。

各患始減，而心忡吐沫，（血因熱而虛。）徹夜不瞑，渴汗便瀉，改投西洋參、生地、麥冬、小麥、竹葉、黃連、真珠、百合、貝母、石斛、牡蠣、龜板、蔗汁諸藥而愈。
季秋適姚益齋為室。
病不甚重，治亦合法，而難收捷效者，以陰虛之體，不勝溫熱之氣也。
此即四損不可正治之例，設治不如法，則危矣。


胡季權子珍官，甫六歲。

目患內障，繼則夜熱痰嗽，小溲過多。
醫作童損治，服滋補數月，病日以甚。
孟英持脈右大，口渴苔黃，曰：伏熱在肺，法當清解。
及詳詰其因，始言病起瘄後。
蓋餘熱未淨，而投補太早，與滑石、知母、花粉、桑葉、茅根、枇杷葉、蘆根、冬瓜子、杏仁。
服二劑，遍身發出斑塊。
又二劑，斑退苔化，乃去滑石，加沙參餌之。
其熱頭面先退，次退四肢，以及胸背，又數日甫退於腹。
人皆詫其熱退之異，孟英謂熱伏既久，復為半年之補藥，膩滯於其間，焉能一旦盡滌？其勢必漸清而漸去也。
熱退既淨，溺亦有節，痰嗽遞蠲，餐加飢潤，而內障亦漸除矣。


德清蔡初泉，陡發寒熱，咽痛大渴，脘悶舌絳。
孟英診脈甚數，徑投大劑犀、羚、元參、丹皮、桑、梔、銀花、花粉、翹、蒡之藥，服後遍身發赤疹，而熱退知飢矣。


仲夏瘄疹流行，幼科執用套藥，夭札實多。

有王子能參軍所親楚人劉某，僅一子甫五齡。
陸某見其瘄點不綻，連進檉柳等藥，壯熱無汗，面赤靜臥，二便不行。
參軍聞其殆，延孟英視之，投犀、羚、白虎湯而轉機。
陸某力阻石膏不可再餌，仍進溫散，以至氣喘痰升，復加麻黃八分，欲圖定喘，而喘汗瀕危，二便復秘。
（麻黃定喘，乃方脈中感受風寒之症施之，麻疹何其不通？）再懇孟英救之，投白虎，加西洋參、竹葉而愈。
繼有房氏子，亦為陸某誤用溫散致劇。
痰喘便秘，口渴神昏，溲碧肢瘈，孟英與大劑白虎湯，加犀角、元參、竹葉、木通，調紫雪，四帖而始安。
（疹為陽邪，乃肺胃濕熱所致，初宜辛涼發散，令其盡出。
不宜驟用寒涼，恐冰伏熱邪，不能發出也。
繼即宜大清肺胃之藥，以解餘毒。
從未有溫散之法，至麻黃尤為禁劑，何兒科之憒憒耶？）

李新畲仲郎，瘄未齊而痰嗽氣喘，（疹中應有之症。）
苔色白滑，小溲不赤。
或主犀角地黃湯加紫雪，服而不效。
（熱在氣而清其肝，故不效。）延孟英診之，右脈洪滑而口渴。
乃天時酷熱，暑邪薄肺，挾其素有之痰而阻其治節，所以氣機不行，而疹不能達，苔不能化，溺不能赤也。
溫散大忌，涼血亦非。
與竹葉石膏湯，合葦莖，加杏、菀、旋、杷、海石，投之氣平疹透，苔退色紅，小溲亦赤，數日而愈。
（治疹原以清肺為第一義。）

徐艮生室，年四十餘，於酷暑之時患瘄。

所親沈悅亭連與清解，不能殺其勢。
為邀孟英視之，體厚痰多，脈甚滑數，揚擲譫妄，舌絳面赤，渴飲便澀。
乃與大劑白虎，加犀角、元參、銀花、花粉、貝母、竹黃、竹葉、竹茹、竹瀝，送滾痰丸。
服後大便下如膠漆，脈證漸和。
數日後去丸藥，其勢復劇，甚至發厥，仍加丸藥乃平。
如是者三次，險浪始息。
悅亭復以白金丸滌其膈下留痰，續用甘涼濡潤法，充津液而搜餘熱，漸以告愈。
（此大實證也，非峻攻不愈。）

朱敦書令愛患感，醫投溫散，服二劑遍身麻瘄，汛事適來。

醫進小柴胡湯。
遂狂妄莫制，乞援於孟英。
脈至洪滑弦數，目赤苔黃，大渴不寐，是瘄因溫邪而發。
所以起病至今，時時大汗，何必再攻其表？汛行為熱迫於營，胡反以薑、棗溫之，參、柴升之？宜其燎原而不可遏也。
與大劑犀角、元參、生地、石膏、知母、花粉、銀花、竹葉、貝母、白薇，以清衛涼營。
服後即眠，久而未醒。

或疑為昏沉也，屢為呼喚。
（俗情可哂。）病者驚寤，即令家人啟篋易服，穿鞋梳髮，告別父母云欲往花神廟歸位，（此即一呼喚之效也，）人莫能攔，舉家痛哭。
急迓孟英復視，脈象依然。
囑其家靜守勿哭，仍以前方加重，和以竹瀝、童溲，灌下即安。
繼用養陰清熱而愈。
（溫散惟宜於傷寒、何可亂投。
且既已見疹，則肺胃之熱已現於外矣。
與柴胡湯有何干涉？此醫直是不通。）

韓石甫大令令正，患感發疹，沈悅亭治以清解，熱漸退而神氣不爽，舌黑難伸，太息便秘，胸次拒按，脈弦緩而滑，投涼膈散，加知母、花粉、枳實、竹茹。
一帖而苔即退黃，再服而黑矢下，神氣清，即以向愈。


朱敦書令正患感，吳某與表藥二帖，發出赤疹，神氣漸昏。

葉某知其素患耳聾目障，為陰虛之體，改用犀角地黃湯二劑，而遺溺痙厥，始延孟英視之。
曰：雖形瘦陰虧，邪易擾營，幸非濕盛之軀，尚可設法。
但心下拒按，呃逆便秘，是痰熱尚阻氣分，誤服升提，每成結胸。
地黃滋滯，實為禁藥。
今人臨證不能詳審，往往用非所當用。
本年敗證甚多，余每見神未全昏，便不甚秘，惟胸前痞結，不可救藥而死者，皆升提之誤進，或滋滯之早投也。

石北涯在旁聞之嘆曰：無怪乎君素以犀角地黃湯奏奇績，而他人效尤屢僨事，豈非能與人規矩，不能與人巧耶？於是以犀角、元參、茹、貝、旋、蔞、杷、菀、白前、菖蒲為方，調紫雪。
兩服呃逆止，神漸清，而咽疼口渴，乃去紫雪、前、菖，加射干、山豆根、知母、花粉，吹以錫類散。
二日咽喉即愈，胸次漸舒，疹回熱退，去犀角、紫菀、射干、豆根，加銀花、梔子、竹葉、海䖳、鳧茈，漸安眠食。
唯大解久不行，孟英曰：腹無痛苦，虛體只宜潤養。
佐以蓯蓉、麻仁、當歸、生地等藥，多服而下，遂愈。


湯西塍年逾花甲，感證初起，周身膚赤，滿舌苔黃，頭痛腰疼，便溏溲痛。

伊親家何新之診為險候，囑延孟英診之。
脈見弦細而軟，乃陰虛勞倦，濕溫毒重之證。
清解之中，須寓存陰。
以犀角、羚、苓、茹、銀、翹、桑、葦、通草、蘭葉為方，煎以冬瓜湯。
服之遍身赤疹，而左眼胞忽腫，右臂痠疼不舉，耳聾神不清爽。
亟以元參、丹皮、菊花、梔子、桑枝、絲瓜絡、石斛、竹葉，煎調神犀丹為劑。

偶邀瘍科視外患，亦知病因濕熱，連進木通等藥，脈更細弱，神益昏憊，飲食不進，溲澀愈疼，新之以為難挽矣。
孟英曰：急救陰液，尚可轉機。
授復脈湯去薑、桂、麻仁，易西洋參，加知母、花粉、竹葉、蔗漿灌之。
一劑神蘇脈起，再服苔退知飢，三啜身涼溺暢，六帖後膚蛻安眠，目開舌潤。
或疑甘柔滑膩之藥，何以能清濕熱？孟英曰：陰虛內熱之人，蘊濕易於化火。
火能爍液，濡布無權。

頻溉甘涼，津回氣達。
徒知利濕，陰氣先亡。
須脈證詳參，法難執一也。
又服數劑後，忽然肢腫，遍發風塊，瘙癢異常。
或又疑證之有變也，孟英曰：此陰液充而餘邪自尋出路耳。
與輕清藥數帖，果瘥。



<h2>喘嗽</h2>
美政關毛內使，年逾花甲，而患喘嗽。

醫與腎氣湯、全鹿丸等藥，反致小溲澀痛，病日以劇。
孟英診之，與純陰壯水之治。
毛曰：我輩向吸鴉片煙，豈敢服此涼藥？孟英曰：此齊東之野語也，誤盡天下蒼生。
幸汝一問，吾當為世人道破機關，不致誤墮火坑者，再為積薪貯油之舉也。
夫阿片本罌粟花之脂液，性味溫澀，而又產於南夷之熱地，煎曬以成土，熬煎而為膏。
吸其煙時，還須火煉，燥熱毒烈，不亞於砒。

久吸之，令人枯槁。
豈非燥熱傷陰之明驗哉？毛極拜服，果得霍然。
或問曰：阿片之性，殆與酒相近乎？孟英曰：曲糵之性雖烈，然人飲之，則質仍化水。
故陰虛者，飲之則傷陰；陽虛者，飲之則傷陽，景岳論之詳矣。
若阿片雖具水土之質，而性從火變，且人吸之則質化為煙，純乎火之氣焰，直行清道，爍人津液。
故吸菸之後，口必作渴。
久吸則津枯液竭，精血源窮，而宗筋失潤。
人因見其陽痿也，不察其所以痿之故，遂指阿片為性冷之物，抑何愚耶？凡吸阿片煙而醉者，以陳醬少許瀹湯服即醒。
若熬煙時少著以鹽，即渙散不凝膏。
吸時舌上預舐以鹽，則不成癮。
雖癮深者，但令舐鹽而吸，則癮自斷，豈非潤下之精，能制炎上之毒乎？

孟英治其令叔高年痰嗽，喘逆礙臥，肢冷顴紅，飲食不進，與真武湯而安。
（照載陽證例治法。）

夏間，顧聽泉邀孟英視其所親屠綠堂之恙。

孟英曰：陰生可慮。
果於夏至前五日而卒。
屠之五令郎，患痰嗽者數年。
近因悲哀病作，徐某見其嗽甚則吐也，投以參、術之劑，病益甚。
閏七月十七夜，綠堂忽示夢雲：汝病須延孟英診視，服溫養藥可愈。
覺而異之，即迓過診。

孟英曰：此陰虛勞嗽，嗽久而沖氣不納，則嘔吐，非胃寒也。
經言勞者溫之，亦溫養之謂，非可以溫補施之者。
病者見案，更為驚歎，始以父夢告焉。
孟英亦為之肅然。
方用西洋參、熟地、蓯蓉、二冬、茯苓、坎、版、牡蠣、紫石英、萎蕤、枇杷葉、橘皮服之果安。
（滋陰降氣，加以鎮攝，乃虛嗽良法，非兼外感者所可用。）予謂凡事皆可以感天地格鬼神，況醫為性命之學耶？即此一案，可以知孟英之手眼通天，非幸獲虛名者所能仰望也。


石誦羲室，久患痰嗽，諸醫藥之勿瘳。

孟英切其脈曰：非傷風也。
與北沙參、熟地、百合、麥冬、貝母、紫菀、蓯蓉、枇杷葉、鹽水炒橘皮、燕窩，一劑知，數劑已。
初秋又患脘痛，上及肩尖，向以為肝氣，輒服破削之品。
孟英曰：亦非也。
以砂仁炒熟地、炙橘紅、楝實、延胡、枸杞、當歸、茯苓、桑椹、蒺藜為方，服之良效，繼即受孕矣。
（合觀二案，其人必陰虛肺燥之質，故用藥如此。）

鄰人汪氏婦之父王叟，仲秋患痰嗽不食，氣喘不臥，囊縮便秘，心搖搖不能把握，勢極可危。

伊女浼家慈招孟英救之，曰：根蒂欲脫耳，非病也。
以八味地黃湯，去丹、澤，合生脈，加紫石英、青鉛、龍、牡、胡桃肉、楝實、蓯蓉投之。
大解行而諸恙減，乃去蓯蓉、麥冬，服旬日以瘳。
初冬邵可亭患痰嗽，面浮微喘。
醫謂年逾花甲，總屬下部虛寒，進以溫補納氣之藥。
喘嗽日甚，口涎自流，莖囊漸腫，兩腿腫硬至踵，不能稍立，開口則喘逆欲死，不敢發言，頭仰則咳嗆咽疼。

不容略臥，痰色黃濃帶血，小溲微黃而長。
許芷卿薦孟英視之，脈形弦滑有力，曰：此高年孤陽熾於內，時令燥火薄其外。
外病或可圖治，真陰未必能復。
且平昔便如羊矢，津液素干，再投溫補，如火益熱矣。
乃以白虎湯合瀉白散，加西洋參、貝母、花粉、黃芩，大劑投之。
並用北梨搗汁，頻飲潤喉，以緩其上僭之火。

數帖後勢漸減，改投葦莖湯合清燥救肺湯，加海䖳、蛤殼、青黛、竹瀝、荸薺為方。
旬日外，梨已用及百斤，而喘始息，繼加坎、板、鱉甲、犀角，而以豬肉湯代水煎藥。
大滋其陰，而潛其陽。
（此卻不必，以病者難服也。
何不另用）火始下行，小溲赤如蘇木汁，而諸證悉平。
下部之腫，隨病遞消。

一月已來，共用梨二百餘斤矣。
適大雪祁寒，更衣時略感冷風，腹中微痛，自啜薑糖湯兩碗，而喘嗽復作，口乾咽痛，大渴舌破，仍不能眠。
復用前方，以綠豆煎清湯代水煮藥，始漸向安。
孟英謂其乃郎步梅曰：《內經》云：陰精所奉其人壽。
今尊翁津液久虧，陽氣獨治，病雖去矣，陰精非藥石所能繼續。
況年愈六秩，長不勝消，治病已竭人謀，引年且希天眷。
予以脈察之，終屬可虞。
毋謂治法不周，贈言不早，致有他日之疑、成敗之論也。


葉晝三患咳逆上氣，頭偏左痛，口渴不飢，便瀉如水。
王瘦石薦孟英視之，曰：此肝陰胃汁交虛，時令燥邪外薄。
與育陰息風、清燥滋液之法，日以漸安。
服及兩月，大解反形乾結而痊。


鮑繼仲患哮，每發於冬，醫作虛寒治更劇。
孟英診之，脈滑苔厚，溺赤痰濃。
與知母、花粉、冬瓜子、杏、貝、茯苓、滑石、梔子、石斛而安。
孫渭川令侄亦患此，氣逆欲死。
孟英視之，口渴頭汗，二便不行，徑與生石膏、橘、貝、桂、苓、知母、花粉、杏、菀、海䖳等藥而愈。


一耳姓回婦病哮，自以為寒，頻飲燒酒，不但病加，更兼嘔吐泄瀉，兩腳筋掣，既不能臥，又不能坐。

孟英診曰：苦口而渴乎？瀉出如火乎？小溲不行乎？痰黏且韌乎？病者云：誠如君言，想受寒太重始然。
孟英曰：汝何愚耶？見證如是，猶謂受寒。
設遇他醫，必然承教。
況當此小寒之候，而哮喘與霍亂，世俗無不硬指為寒者。
誤投薑、附，汝命休矣。
與北沙參、生薏苡、冬瓜子、絲瓜絡、竹茹、石斛、枇杷葉、貝母、知母、梔子、蘆根、橄欖、海䖳、蘆菔汁為方，一劑知，二劑已。

（哮證乃熱痰伏於肺絡也。
至冬則熱為寒束，故應時而發。
古人治法：於未寒時，先以滾痰丸下之，使冬時無熱可束則愈。
但其法太峻，人多不敢用。
今孟英以輕清通透之品，搜絡中之伏痰，斯有利而無弊，真可補古人所未及。）

許守存久患痰嗽，孟英主滋水舒肝法，以陰虧而兼郁也。
業已向愈，所親某亦涉獵醫書，謂滋陰藥不可過服，投以溫補。
已而咳嗽復作，漸至咽痛。
冬初又延診於孟英，曰：六脈皆數，見於水令，其不能春乎？果驗。
世人不辯證之陰陽，但論藥之涼熱，因而僨事者多矣。


鄭嫗患咳嗽，自覺痰從腰下而起，吐出甚冷。

醫作腎虛水泛治，漸至咽喉阻塞，飲食礙進，即勉強嚥之，而胸次梗不能下，便溏溲頻。
無一人不從虛論，孟英診曰：脈雖不甚有力，右部微有弦滑，苔色黃膩，豈屬虛證？以葦莖湯合雪羹，加貝母、知母、花粉、竹茹、麥冬、枇杷葉、柿蒂等藥，進十餘劑而痊。
此證明明虛寒，何以作虛寒治不效？蓋虛寒乃此人之本體，而痰咳乃新受之外邪。
不治其邪，而專補其虛，則邪無出路，以致積補生熱，此舌胎之所以黃膩也。
孟英以清熱化痰為治，尚是一半治病、一半治藥誤也。


邵奕堂室，以花甲之年，仲冬患喘嗽。

藥之罔效，坐而不能臥者旬日矣。
乞診於孟英，邵述病原云：每進參湯，則喘稍定。
雖服補劑，仍易出汗，慮其欲脫。
及察脈弦滑、右甚，孟英曰：甚矣。
望聞問切之難，不可胸無權衡也。
此證當憑脈設治，參湯切勿沾唇。

以栝蔞、薤白、旋覆、蘇子、花粉、杏仁、蛤殼、茯苓、青黛、海䖳為方，而以竹瀝、菔汁和服。
投匕即減，十餘帖全愈。
同時有石媼者，患此極相似。
脈見虛弦細滑，孟英於沙參、蛤殼、旋覆、杏仁、蘇子、貝母、桂枝、茯苓中，重加熟地而瘳。
所謂病同體異，難執成方也。


王致青鹺尹令正，患痰喘，胡某進補腎納氣，及二陳、三子諸方，證瀕於危。

顧升庵參軍，令延孟英診之。
脈沉而澀，體冷自汗，宛似虛脫之證。
惟二便不通，脘悶苔膩。
是痰熱為補藥所遏，一身之氣機，窒痹而不行也。
與蔞、薤、旋、赭、杏、貝、梔、菀、兜鈴、海䖳、竹瀝等以開降，覆杯即減，再服而安。


王匯涵室，年逾六旬。

久患痰嗽，食減形消，夜不能眠，寢汗舌絳。
廣服補劑，病日以增。
孟英視之曰：固虛證之當補者。
想未分經辨證，而囫圇顢頇，翻與證悖，是以無功。
投以熟地、蓯蓉、坎、板、胡桃、百合、石英、茯苓、冬蟲夏草等藥，一劑知，旬日愈。
以其左脈弦細而虛，右尺寸皆數，為陰虧氣不潛納之候。
及閱前服方，果雜用耆、術以助氣，二陳、故紙、附、桂等以劫陰也，宜乎愈補而愈劇矣。


李華甫令正，患頭震，孟英脈之弦滑，乃肝經鬱怒火升也，投當歸龍薈丸而瘥。

然不能懲忿，其病屢發之後，更兼溺團腹脹，喘汗欲絕，亟邀孟英視之。
脈甚弦澀，口苦苔黃，舌色紫黯，汛雖不愆，內2有瘀滯也。
以雪羹加金鈴、旋覆、梔子、滑石、桃仁、茺蔚、車前子、木通，仍吞龍薈丸。
外以田螺、大蒜、車前草搗貼臍下。
服後果先下黑血，溲即隨通，繼而更衣，糞色亦黑，遂愈。


周光遠無疾而逝。

其母夫人年逾七旬，遭此慘痛，漸生咳嗽，氣逆痰咸，夜多漩溺，口苦不飢。
孟英曰：根蒂虛而兼怫鬱也。
與沙參、甘草、麥冬、熟地、龜板、石斛、貝母、蛤殼、小麥、大棗而安。
（滋陰解鬱，絲絲入扣。）迨夏間吸暑而患腹痛滯下，小溲熱澀，其嗽復作，脈仍虛弦，略加軟數，但於前方增滑石（去暑），吞香連丸（治痢）而瘳。
因平昔畏藥，既愈即停，至仲秋嗽又作。

惟口不苦而能食，因於前方去沙參，加高麗參、五味、石英、牛膝熬膏，頻服而痊。
十月下旬，天氣驟冷，陡患吐瀉腹痛，肢冷音嘶，急邀孟英視之。
脈微為寒邪直中，亟與大劑理中，加吳萸、橘皮、杜仲、故紙、石脂、餘糧而瘥。
其夫人亦因悲鬱而患崩漏，面黃腹脹，寢食皆廢。
孟英用龜板、海螵蛸、女貞、旱蓮、貝母、柏葉、青蒿、白薇、小麥、茯苓、藕肉、蓮子心而康。
次年夏，其母夫人患溫邪痰嗽，脘閉汗多，孟英投石膏、竹茹、知母、花粉、旋覆、貝母、蔞仁、紫菀等藥，三十劑而愈。
聞者無不嘆異！（此因不兼外邪，故加五味、牛膝等藥，徑固其本。
若少兼外邪者，斷不可用。）

謝某患嗽，臥難偏左。
孟英切其脈，右寸軟滑，曰：此肺虛而痰貯於絡，以葦莖、絲瓜絡、生蛤粉、貝母、冬瓜子、茯苓、葳蕤、枇杷葉、燕窩、梨肉，投之果愈。


古方書云「喘無善證」。

喘而且汗，尤屬可危。
潘肯堂室，仲冬陡患氣喘，醫治日劇。
何新之診其脈無常候，囑請孟英質焉。
孟英曰：兩氣口之脈，皆肺經所主。
今肺為痰壅，氣不流行，虛促雖形，未必即為虛諦。
況年甫三旬，平時善飯，病起於暴，苔膩痰濃，縱有足冷麵紅、不飢、不寐、自汗等證，無非痰阻樞機，有升無降耳。
遂與石膏、黃芩、知母、花粉、旋覆、赭石、蔞仁、通草、海䖳、竹瀝、菔汁、梨汁等藥，一劑知，三劑平。
乃去二石，加元參、杏仁服，旬日而安。
俟其痰嗽全蠲，始用沙參、地黃、麥冬等，以滋陰善後。


顧仙槎，年越古稀。

仲冬偶患痰嗽，服表散藥數帖，氣喘如奔，欲臥而不能著枕，欲食而不能吸納，痰欲出而氣不能吐，便欲行而氣不能送，日夜危坐，躁汗時形。
其婿家請孟英視之，按脈虛洪豁大，而舌色干絳，溲赤點滴。
證屬陰虧，忌投剛燥。
與西洋參、熟地、蓯蓉、枸杞、蔞仁、麥冬、牛膝、茯苓、白芍、冬蟲夏草、青鉛為大劑，以豬肉煮清湯煎服。
果韌痰漸活，堅矢下行，眠食亦安，遞以告愈。


諸暨張某者，有跛疾，業點翠，終日坐，而三四年來行數十武，即喘不能已，別無他苦，飲食如常。
醫咸謂虛，頻補不應，詣孟英視之。
曰：久坐不勞，行氣遲滯，痰凝久伏，故為此患。
脈緩而滑，豈為虛象？授雪羹合小陷胸，加竹茹、旋覆、海石、杏仁、半夏服之，果吐多痰而愈。


高雋生孝廉令堂患痰嗽，服傷風而喘汗欲脫，孟英予人參、茯苓、甘草、桂枝、白石英、半夏、牡蠣、胡桃仁、冬蟲夏草而瘳。
以其年近五旬，衝任不足，雖素有飲邪，而悲哀勞瘁之餘，經事忽行，一投表散，氣即隨而上逆，故用藥如此。


一機匠久患寒熱，兼以痰嗽，形消肌削。
人皆以勞怯治之，久而不愈。
或囑其就診於孟英，脈弦緩而大，畏冷異常，動即氣逆，時欲出汗，暮熱從骨髓中出，痰色綠而且臭，便堅溺赤。
曰：痰火為患耳，誤投補藥矣。
以葦莖湯合雪羹，加白薇、花粉、旋覆、蛤殼，服二十劑體健加餐，其病如失。


趙菊齋外孫華穎官，易患痰嗽。

幼科治之。
漸至發熱，口渴便瀉，汗多煩哭。
以為將成慢驚，參入溫補，日以加劇。
孟英視之曰：肺熱也。
投葦莖湯，加滑石、黃芩、枇杷葉、桑葉、地骨皮，旬日而愈。


五舍弟樹廷，時患喘逆，初冬尤甚，稍食甜物，其病即發。
孟英察脈遲弱，苔黃垢而不渴，指冷腰痠，乃中虛痰濕內盛也。
授參、朮、蒼、枳、旋、半、薤、樸、杏仁、生薑之劑，服後痰果大吐，氣亦漸平。
嗣以六君去甘草，加當歸、木香，調補而痊。


壬子春，沈峻揚年五十七歲，素患痰嗽。

年前顧某與小青龍湯一劑，喘逆漸甚。
汪某進腎氣湯一服，勢更瀕危。
醫云：治實治虛，不能捨此二法，而皆不應。
病真藥假，不可為矣。
王月鉏囑迎孟英圖之，脈來虛弦軟滑，尺中小數，顴紅微汗，吸氣不能至腹，小便短數，大解甚艱，舌紅微有黃苔，而渴不多飲，胸中痞悶不舒。
曰：根蒂虛於下，痰熱阻於上。

小青龍，治風寒挾飲之實喘；腎氣湯，治下部水泛之虛喘，皆為仲景聖法。
用之得當，如鼓應桴。
用失其宜，亦同操刃。
所以讀書須具隻眼，辨證尤要具隻眼也。
此證下雖虛而肺不清肅，溫補反助其壅塞。
上雖實而非寒飲，溫散徒耗其氣液。

耗之於先，則虛氣益奔。
壅之於後，則熱痰愈錮。
其加病也，不亦宜乎？爰以杏仁、葦莖、紫菀、白前、蔞仁、竹瀝，開氣行痰，以治上實；而佐蓯蓉、胡桃仁，以攝納下焦之虛陽。
一劑知，再劑平，旋去紫菀、白前，加枸杞、麥冬、白石英。
服三帖而便暢溺長，即能安穀，再去杏仁、竹瀝、葦莖，加熟地、當歸、薏苡、巴戟，填補而痊。



<h2><span class="orange">卷二</span></h2>

<h2>嘔吐</h2>
朱某患嘔吐，諸藥不效，甚至大小便秘，糞從口出，臭不可當，自問不起矣。
孟英用代赭旋覆湯加蜣螂蟲，（上者下之之法，而意甚巧）服之而愈。


陳芰裳之太夫人，陡患嘔吐，徹夜不止。
次早延孟英診之，自述因寒而致。
孟英知芰裳進場，家無主藥之人，若明言屬熱，必致畏藥不服矣。
漫應曰：固寒也。
而疏方則芩、連、梔、楝，以大苦寒為劑，投之良愈。


趙子善令愛，患發熱嘔吐，口渴便秘。
而年甫三齡，不能自言病苦。
孟英視其舌微絳，而苔色干黃，因與海䖳、鼠矢、竹茹、知母、花粉、杏、貝、梔、斛之藥，二劑果下未化宿食，色醬黏膩。
設投俗尚溫燥消導法，必致陰竭而亡。
繼往維揚，孟英臨別贈言，謂其體質勿宜溫補。
次年偶病，果為參、術殞命，惜哉！

蘭溪吳氏婦，盛夏患惡阻，洪某進旋覆、薑、桂等藥，而壯熱神昏，腰疼欲墜，二便秘澀，嘔吐不休，脈數而洪。
予梔、芩、連、楝、竹茹、知母、銀花、綠豆為劑，佐以蘇葉二分，冬瓜煮湯煎藥。
下咽即安，數服而愈。


吳綠園患發熱嘔吐，莖縮腹痛。
孟英診脈弦軟而數，苔色膩黃，曰：熱伏厥陰也。
與楝實、通草、梔、蓮、茹、斛、絲瓜絡，一劑知，數劑愈。


潘嫗久患痛吐，多藥莫痊。

孟英視之，脈弦勁而數，曰：口苦而渴乎？大便不暢乎？小溲如沸乎？病者云：誠然。
第冷氣時沖，欲嘔不暢，渴喜飲沸，吐沫極酸，總由積寒深重耳。
孟英曰：因此諒諸醫必用溫燥之藥矣。
須知氣衝覺冷者，熱極似寒；渴欲飲沸者，飲邪內踞；吐沫作酸者，曲直所化；其病在絡，故吐之不易。
方以茹、旋、梔、楝、枇杷葉、絲瓜絡、木通、生薑衣、海䖳、鳧茈、蘇葉炒黃連，煎吞當歸龍薈丸。
一劑知，五劑愈。



<h2>噫</h2>
予素患噫氣，凡體稍不適，其病即至，既響且多，勢不可遏。

戊子冬發之最甚，苦不可言。
孟英曰：此陽氣式微，而濁陰上逆也。
先服理中湯一劑，隨以旋覆代赭湯投之，遂愈。
嗣後每發，如法服之輒效。
後來發亦漸輕，今已不甚發矣。
予聞孟英常云：此仲聖妙方，藥極平淡，奈世人畏不敢用，殊可陋也。
（法本喻氏。）

袁某患噫，聲聞於鄰。

俞某與理中湯，暨旋覆代赭湯皆不效。
孟英診之，尺中虛大，乃詰之曰：爾覺氣自少腹上衝乎？病者云：誠然。
孟英曰：此病在下焦。
用胡桃肉、故紙、韭子、菟絲、小茴、鹿角霜、枸杞、當歸、茯苓、覆盆、龍齒、牡蠣。
服一劑，其沖氣即至喉而止，不作聲為噫矣。
再劑寂然，多服竟愈。


許太常滇生之夫人，患腿痛而素多噫氣。

若指頭一搓，或眉間一抹，其噫即不已。
向以為虛，在都時服補劑竟不能愈。
冬間旋里，孟英診脈弦滑，乃痰阻於絡，氣不得宣也。
以絲瓜絡、竹茹、旋覆、橘絡、羚羊、茯苓、豆卷、金鈴、柿蒂、海䖳、荸薺、藕為方，吞當歸龍薈丸而安。
其媳為阮芸臺太傅之女孫，在都因喪子悲哀，患發厥，屢服補劑，以致汛愆。
或疑為娠，孟英曰：脈雖弦數以滑，乃痰挾風陽而為厥也。
與大劑蠲痰息風、舒郁清營之劑，漸以獲愈。



<h2>呃</h2>
一老人霍亂後，目閉呃忒。
醫謂脫陷在即，與桂、附回陽之藥，業已煎矣。
適孟英至，詢知溺赤口乾，診得脈形軟數，而藥香撲鼻，即曰：此藥中有肉桂，叟勿服也，服之必死。
迫令將藥傾潑，而與肅肺清胃之劑，果得漸安。


黃履吉截瘧後，患浮腫。
趙某聞其體素虛，切其脈弦細，遂用溫補，馴致呃忒不休，氣衝礙臥，飲食不進，勢瀕於危。
請孟英決其及返餘杭否，孟英曰：脈雖弦細而有力，子必誤服溫補矣。
肯服吾藥，猶可無恐。
因與栝蔞薤白合小陷胸、橘皮竹茹湯，加柿蒂、旋覆、蘇子、香附、赤石、紫菀、杷葉為方，四劑而瘳。


陳笠塘年近花甲，於初冬時偶從梯半一跌，遂發寒熱，痰多咳逆。

沈辛甫作虛痰、類中、挾風溫治，熱退便行，而痰逆不休，且兼呃忒。
改從清肅鎮攝，其呃日甚。
因拉孟英商之，診脈左弦澀不調，右兼軟滑。
察其呃，時有微甚而有欲呃不爽之象。
詢其噴嚏，久不作矣。
曰：此氣鬱於肝，欲升而不能升；痰阻於肺，欲降而不能降之證也。
補攝之品，咸在禁例。
以柴胡、枳殼、石菖蒲、紫蘇、薤白、蔞仁、竹茹、橘皮、白前為劑，覆杯而減，再劑而安。


錢某患感，醫治旬日，漸致神昏瘈瘲，大便泄瀉。

以其體素弱而吸洋菸也，胥束手矣。
始丐診於孟英，左脈弦軟，右則虛大而滑，汗出不解，目瞀耳聾，囈語溲紅，時時呃逆，心下拒按，舌不能伸，斡齒視苔，滿黃微燥，曰：溫邪雖陷，氣分未清。
裡氣雖虛，伏痰內盛。
幸瀉數次，邪勢稍衰。
先予人參、牡蠣、犀角、元參、竹葉、竹茹、銀花、石斛、枇杷葉、川貝母、蓮子心為劑，調服萬氏清心丸一顆。
目明熱退，呃減舌伸，臂顯赤斑，夜亦能寐，詰朝去參、蠣、牛黃丸，加竹瀝、桑枝，絲瓜絡，痰果大吐，瘈瘲即平。
再去犀、元、桑枝，加紫菀、海䖳，呃止胸舒，苔色漸退，稀糜漸進，耳聽略聰。
再去竹葉、蓮心、紫菀，加沙參、花粉。
服五貼，而下堅矢，嗣報調養而安。



<h2>脹</h2>
許某於醉飽後，腹中脹悶，大解不行。

自恃強壯，仍飲酒食肉，二日後腹痛，猶疑為寒，又飲火酒，兼吸洋菸，並小溲而不通矣。
繼而大渴引飲，飲而即吐，而起居如常也。
四朝走懇孟英診之，脈促歇止，滿舌黃苔，極其穢膩，而體豐肉顫，證頗可危。
因婉言告之曰：不過停食耳，且飲山楂神麯湯可也。
午後始覺指冷倦怠，尚能坐轎出城，到家氣逆，夜分痰升。
比曉，胸腹額上俱脹裂而死。
蓋知下之不及，故不與藥也。


許仲筠患腹痛不飢，醫與參、朮、薑、附諸藥，疼脹日加，水飲不沾，沉沉如寐。
孟英診脈弦細，苔色黃膩，投以枳、樸，萸、連、梔、楝、香附、蒺藜、延胡等藥。
二劑，便行脈起，苔退知飢而愈。


吳醞香大令四令媳，時患腹脹減餐，牙宣腿痛，久治不效，肌肉漸消。
孟英診脈，弦細而數。
肝氣雖滯，而陰虛營熱，豈辛通溫運之可投耶？以烏梅、黃連、楝、芍、梔子、木瓜、首烏、鱉甲、茹、貝，服之果愈。
繼與甘潤滋填，肌充胃旺，汛准脈和。
積歲沉疴，宛然若失。


吳誦青室，年近五旬，天癸已絕，偶患腹脹。

局醫黃某，知其體素羸也，投以腎氣湯，而寒熱漸作。
改從建中法，旬日後病劇而崩，愈補愈甚。
乞援於孟英，脈洪而數，渴飲苔黃。
是吸受暑邪，得溫補而血下漏也。
與犀角、元參、茅根、柏葉、梔、楝、知、斛、花粉、白薇等藥，數劑始安。
續加生地、二至、二冬，滋養而愈。
次年患病，仍為誤藥而殞。


宋氏婦患感，反復已經向痊。
忽然腹脹上至心下，氣喘便瀉溺閉，湯飲不能下咽，自汗不能倚息。
家人皇皇，且極貧不能延診，走乞孟英擬方挽救。
因以桂枝、石膏、旋、赭、杏、樸、芩、半、黃連、通草為劑，果覆杯而病若失。
張養之目擊，嘆為神治。


何氏婦年未四旬，於庚戌冬患腹脹善嘔。

或云寒凝氣滯，宜吸鴉片煙以溫運之。
及煙癮既成，而病如故。
或云冷積也，莫妙於蒜罨。
往夏遂以蒜杵如泥遍塗脊骨，名曰水炙。
炙後起疱痛潰，骨蒸減餐，其脹反加，經乃漸斷。
招越醫莊某治之，云勞損也，進以溫補，病乃日甚。

復邀張鳳喈、包次橋、姚益齋諸人視之，僉云勞損已成。
或補陰，或補陽，服之冬令，便瀉不飢，骨立形消，臥床不起。
今春請神方於各乩壇，皆云不治。
其夫因蒲艾田薦於許信臣學使，隨任廣東，家無主意，束手待斃而已。
蒲聞而憐之，為屈孟英一診，以決危期之遲速，初無求愈之心也。
切其脈弦細數，循其尺索刺粗，舌絳無津，飲而不食，兩腿腫痛，攣不能伸，痰多善怒，腹脹堅高，上膚黃粗，循之慼慼然。

晝夜殿屎，愁容黎瘁，小溲短澀而如沸，大便日瀉十餘行。
脈色相參，萬分棘手。
惟目光炯炯，音朗神清，是精氣神之本實未撥。
病雖造於極中之極，卻非虛損之末傳也。
殆由木土相凌，為嘔為脹。
洋菸提澀其氣，益令疏泄無權。

蒜灸劫耗其陰，更使郁攸內爍。
進以溫補，徒為壯火豎幟而涸其津。
溉以滋填，反致運化無權而釀為瀉。
固之澀之，煞費苦心。
余謂賴有此瀉，尚堪消受許多補劑。
縱臨證心粗，不詢其瀉出之熱而且膩，豈有腎虛脾敗之瀉，可以久不安穀而延之至今乎？夫人氣以成形耳。

法天行健，本無一息之停。
而性主疏泄者肝也，職司敷布者肺也，權衡出納者胃也，運化精微者脾也，咸以氣為用者也。
肝氣不疏，則鬱而為火；肺氣不肅，則津結成痰；胃氣不通，則廢其容納；脾氣不達，則滯其樞機。
一氣偶愆，即能成病。
推諸外感，理亦相同。
如酷暑嚴寒，人所共受，而有病有不病者，不盡關乎老少強弱也。

以身中之氣有愆有不愆也，愆則邪留著而為病，不愆則氣默運而潛消。
調其愆而使之不愆，治外感內傷諸病無餘蘊矣。
今氣愆其道，津液不行，血無化源，人日枯瘁。
率投補藥，更阻氣機，是不調其愆而反錮其疾也。
疾日錮，腹愈脹，氣日愆，血愈枯。
或以為乾血勞，或以為單腹脹。

然汛斷於腹脹半年之後，是氣愆而致血無以化，非血病而成脹矣。
既脹而馴致腿腫筋攣，不可謂之單脹矣。
腫處裂有血紋，堅如鱗甲，顯為熱壅，不屬虛寒。
借箸而籌，氣行則熱自泄。
首重調愆，展以輕清，忌投剛燥。
熱泄則液自生，佐以養血。

須避滋膩，宜取流通。
徐洄溪所謂「病去則虛者亦生，病留則實者亦死」，勿以藥太平淡，而疑其不足以去病也。
艾田云：薛一瓢謂「人須修到半個神仙身份，才可當得名醫二字，聆君妙論，不愧名醫。
於是以沙參、竹茹、絲瓜絡、銀花、楝實、枇杷葉、冬瓜皮、黃柏、當歸、麥冬、枸杞、白芍出入為方，用水露煮葦莖、藕湯煎藥。
服四劑，脈柔溲暢，瀉減餐加。
乃參以西洋參、生地、黃連、花粉、薏苡、梔子之類，又六劑，舌色漸淡，腿腫漸消。

服至匝月，忽然周身汗出溱溱，而腫脹皆退，舌亦津潤，皮膚漸蛻，肌肉漸生，足亦能伸，便溺有節。
並不另授峻補，兩月後，可策杖而行矣。
天時漸熱，服藥已久，以虎潛丸方熬為膏，用藕粉溲搗成丸。
因丸劑皆藥之渣質，脾運殊艱。
孟英凡治陰虛須滋補者，悉熬取其精華，而以可為佐使者和之為丸。
不但藥力較優，亦且餌之易化。

如法服至長夏，健步經通，遂以康復。
艾田云：此證人不能治，神亦不能治，君竟能肉白骨而生之，不僅半個神仙，殆人而仙者耶？抑仙而降為人者耶？（水露，以甜水貯甑，蒸取其露。
宜臨時蒸用。
取其有升降之機而養津液也。
一名甑汗水。
停久則失性矣。）

余雖挈眷回藉，而會垣戚友，未能恝然置之，故時往寓焉。

今六月初二日刺船返里，欲避暑月應酬之繁也。
嗣因亢旱河涸，舟楫不通，或以肩輿相招，余畏長途而卻之。
中秋後，河漸通。
乃二十夜夢先慈以不必進省為訓，初謂心有所憶也。
至九月下旬，欲展墓於皋亭山。
因赴杭視弟妹，舟人忘備白米，強啖冬舂米飯一餐，遂腹脹不飢。

越日抵寓，身漸發熱。
徐君亞枝為余多劑清化，至十六日始解極堅燥矢。
解後，大渴喜飲，少頃則傾囊而吐，吐則氣自少腹上湧，味極酸苦，甚至吐蛔。
趙君笛樓診云：十六日不食，中已大虛，一解之後，更無砥柱，故肝木乘而沖侮也。
投參、苓、椒、梅、萸、連、橘、半、茹、姜等，四劑。
吐止，稍進飲食，然飢肉削盡，寐則肢惕，而稍一展動，則絡痛異常，大解必旬日一行，極其艱澀。

扶病而歸，兩跗皆腫。
自知虛不易復，而性不受藥，遂啖肥濃，至冬杪腫消，而大便始潤，津液易奪而難復如此，且稍或煩勞，即作寒熱，至次年三月，各恙始休，而步履如常，惟肌肉不能復舊。
以脾主四肢，胃主肌肉，而束骨利機關也。
余脾胃素弱，故畏藥如虎。
稍有惡劣之氣者，飲之即吐。
若吞丸藥，則不能克化。

生冷硬物，概不敢嘗。
最奇者，冬舂米飯之氣，亦所素畏，偶食之輒小病，而未有如此之劇者，嗣後不敢略試矣。
且深悔不遵先慈母夢示，遂息影窮鄉，不復寓省。
乃不知者，徑目余為神仙中人。
蓋余能安其癡也，而吳越之間，亦未嘗不偶遊焉。
次年夏，遊武林晤許貫之茂才，見其令嬡璟姑，患疳膨聚氣，云起於桐鄉外家，食冬舂米飯也。
可見人之脾胃，有同於我者矣。


盛澤王西泉丈仲郎巽齋刑部夫人，年未四旬，而十八年前，誕子之後，汛即不行。

醫以為虛，頻年溫補，略無小效。
董味青茂才，囑就余診，脈弦滑而體甚豐。
乃氣鬱生熱，熱爍津液以成痰。
痰復阻其氣道，不能化血以流行，以致行度愆期，腹形脹痛，肢背不舒，骨疼寐惕，渴不欲飲，間或吐酸，二便不宣，苔黃口苦。
皆風陽浮動，治節橫斜之故也，與沙參、蛤粉各四錢，絲瓜絡、石菖蒲各一錢，紫菀、仙夏、旋覆、蒺藜各一錢五分，茯苓三錢，丹參二錢，黃連四分，海䖳四兩，鳧茈一兩。
服十餘劑，來轉方云：脹痛蠲而腹背皆舒，夜寐安而二便亦暢，酸水不吐，痰出已松。
是肝已漸柔。
惟食少無味，骨節痠疼右甚，乃陽明虛無以束骨利機關也。
擬通養法，參鬚、石菖蒲各一錢，茯神、絡石各三錢，薏苡四錢，仙夏、竹茹各一錢五分，木瓜八分，薑汁炒黃連三分，十大功勞一兩，仲冬招余往遊復視，則諸恙皆安，惟右腿尚疼耳。
即於通養方內，加黃柏、仙靈脾服之，遂愈。



<h2>腫</h2>
鍾耀輝年逾花甲，在都患腫，起自腎囊，氣逆便溏，諸治不效。

急買車返杭，托所親謝金堂邀孟英治之。
切其脈微而弱，（虛象顯然。）詢其溺清且長，曰：都中所服，其五苓、八正耶？抑腎氣、五皮也？鍾云：誠如君言，遍嘗之矣，而病反日劇者何哉？孟英曰：此土虛不制水也。
通利無功，滋陰亦謬，法宜補土勝濕，（此即張景岳所云理中加茯苓、附子之症也。）與大劑參、術，果即向安。
越八載以他疾終。


一男子患喉痹，專科治之甫愈，而通身腫勢日甚，醫者驚走。

孟英診之曰：病藥也。
投附子理中湯，數劑而痊。
予謂喉痹治以寒涼，法原不謬，而藥過於病，翻成溫補之證，是病於藥也，非病於病也。
嘗聞孟英云：病於病而死者十之三，病於藥而死者十之七。
以予觀之，誠非激論也。
籲可嘆已！

王小谷體厚善飲，偶患氣逆，多醫咸從虛治，漸至一身盡腫，酷肖《回春錄》所載康副轉之證，因懇治於孟英。

脈甚細數，舌絳無津，聞有譫語，乃真陰欲匱。
外候雖較輕於康，然不能收績矣。
再四求疏方，與西洋參、元參、二地、二冬、知母、花粉、茹、貝、竹瀝、蔥須等藥。
三劑而囊腫全消，舉家忻幸。
孟英以脈象依然，堅辭不肯承手，尋果不起。
（脈至細數，則陰竭陽亢，不拘何病，均忌此脈，而虛勞為尤甚。）

石北涯令正，久患齦疼，漸至身面浮腫。
或以為虛，或以為濕，病日以劇，氣逆不飢。
孟英察脈，左洪數，右弦滑。
陰分雖虛，先當清其肺胃之痰熱者。
投白虎加沙參、花粉、冬瓜皮、枇杷葉、梔子、竹茹、蘆根，服之腫即消，繼佐滋陰，齦疼亦止。


一嫗患面目肢體浮腫，便溏腹脹，腸鳴時痛，飲食日減，醫與理中、腎氣多劑，病日劇而束手矣，始丐孟英診焉。

按脈弦細，沉之帶數，舌絳口乾，腫處赤痛，溺少而熱，乃陰虛肝熱，鬱火無從宣泄而成此病。
火愈鬱則氣愈脹，氣愈脹則津愈枯，再服溫燥，如火益熱矣。
授白頭翁湯，加楝實、銀花、元參、丹皮、綠豆皮、梔子、冬瓜皮數劑，證減知飢，漸佐養血充津之品而愈。
前此諸醫謂其山居久受濕蒸，且病起黴雨之時，而又便溏脈細，遂不察其兼證，而群指為寒濕也。
嗣有黃梅溪令堂，患證類此而燥熱之藥服之更多，肌削津枯，脈無胃氣，邀孟英往勘，不遑救藥矣。


馬翠庭鹺尹令寵，患兩腿疼腫，便溏不渴。
醫進蒼朮、木瓜、萆薢、獨活等藥，其病日甚，不食不眠，筋掣欲厥。
孟英切其脈弦滑而數，詢其溺極熱如沸，曰：非寒濕也，肝火為患耳。
便瀉是土受木乘，不渴乃內有伏痰。
予梔、柏、芩、連、茹、楝、通草、半夏、蠶砂、絲瓜絡為方，一劑知，二劑已。


方氏婦勞傷挾感，業已治愈，服補藥數劑，漸形浮腫。
或謂邪未淨而補之早也，用消導、清解法皆不應，且兼咳逆礙眠，便溏溲澀。
又謂腎氣不納，改從滋填，其勢益增，遂束手矣。
浼余視之，脈浮無汗，尺靜經行，既非根蒂之虛，亦豈邪留誤補？殆愈後復感風邪，肺氣阻痹，水津失布，所謂皮水證也。
與香薷、杏仁、紫蘇、橘皮、兜鈴、射干、紫菀、通草、蔥白，天泉水、蘆火煎服，覆杯而愈。


沈雪江光祿年五十歲，於客臘偶患頭暈，既而右手足麻木。

醫進再造丸九十餘顆，漸至攣曲不伸，針藥無效。
仲春余遊檇李，吳門李君雨村招往視之。
手足亦腫而疼，便堅溲赤，口乾舌絳，準頭一瘰磊然，脈象弦滑而數。
平時屢有鼻衄，肝陽易動，曲運神機，體質性情，陰虛火盛，風自火出，爍液成痰，竄入絡中，則為是證。
初起若以竹瀝一味灌之，可以漸愈。
乃溫補率投，遂成錮疾。

幸而病在經絡，停補尚可延年。
苟欲望有轉機，必用清通宣泄。
擬方三劑，腫痛稍瘥。
議者謂藥太清涼，多服恐妨脾胃。
更醫復進溫補，並雨村亦不延診矣。
迨四月中旬，大便忽秘，飲食不思。

半月餘，更衣極艱滯，而解後胸次愈形窒塞，遂不食，然參藥不輟也。
至五月十八日，復解燥矢，仍不思食，勉強啜粥輒嘔吐。
次日轉為滯下，色如魚腦，日數十行。
醫謂有出無入，脾胃兩敗矣。
溫補方再加固澀之品，遂鼻衄如注，且有成塊成條之堅韌紫血，ª喉間湧出，雖米飲不能下咽，小溲澀滯不行，時欲呷茶以潤口。
或云已傳關格，無藥可施。

而引火歸元之法，愈用愈劇，諸醫無策，眷屬皇皇，業辦後事矣。
乃弟云峰待詔余春日所囑，浼入聘余往援。
二十四日余抵禾，見其面色枯黧，牙關緊而舌不出齒，脈至右滑左弦細數皆上溢，而尺不應指，胸悶溺澀。
陽宜通而不通，是滋膩阻寒氣道也。
血溢下利，陰宜守而不守，是溫燥灼爍營液也。
吾先慈所謂人身如欹器，滿則必覆。

半年蠻補，填滿胃中，設不傾筐倒篋而出，亦必塞死。
豈可不加揣測，而誤認為神機化滅之出入廢，關閘不禁之下利，陰盛格陽之吐衄，而再施鎮納堵截之藥哉？古云上部有脈，下部無脈，其人當吐，不吐者死。
今火熾上炎，鼻血大流，湯水不能下咽，有升無降，與吐何殊？況見證雖危，而呼吸不促，稍能安寐，皆是未絕之生機。
考古下利而渴者屬厥陰，白頭翁湯主之。
滯下不食者為噤口，參連湯主之。
余合而用之，加石菖蒲宣氣通陽，石斛、茅根生津涼血。

一服而利減其半。
次日去連、柏，加元參、犀角、童便，專治其衄。
一服血漸少，利漸止。
然離絡之血，不可不使之出。
未動之血，亟當使其各安於位。
故以西洋參、丹參、麥冬、茯苓、菖蒲、石斛、小麥、竹葉、梔子、甘草梢、燕窩等出入，三劑。

血既止，牙關漸開，苔色黃膩，啜飲必拍膈始得下行，因參以小陷胸法數劑。
自覺身體略輕，手腕稍舒，改清肅肺胃，展氣化以充津，苔漸退，渴亦減，脈較平。
守至閏月二十二日，尺脈滑動，於方中加肉蓯蓉、麻仁二味。
夜間即解堅黑燥矢，而漸能進粥，隨去麻、蓯，加生地。
服至六月初七日，口始不渴而吃飲。
繼因過飲西瓜汁，大便溏瀉，復延余往。

以六君去朮、草，加苡、藿，數貼而安。
隨去藿，加首烏、絡石、石斛、十大功勞。
服二十劑，漸能起坐，右腿可以屈伸，但軟而無力耳。
中秋後，又邀余往，則胃氣已復，右指已伸，皮膚色澤，而右臂未能動，右頰猶覺木硬，是絡中之痰未淨，肝藏之風易生。
氣血之灌溉流行，因有所阻礙，而不能貫注也。
以養血息風、蠲痰宣氣之方，加竹瀝為響導，服後足漸能立。

十月間食蟹過多，大解泄瀉，余以六君加藕、木香、蘇葉調愈。
嗣余遊盛湖轉禾，適交至節，而天暖不藏，又因勞怒，陡發頭暈，嘔吐痰涎，目閉不言，不食不便，舉家無措。
醫者率主首烏、牡蠣等滋攝之治。
餘脈之，弦而緩，是中虛不能御木，故內風上僭。
陰柔之品，徒滯中樞，不可服也。
仍用六君，去甘草，加菖蒲、黃連、旋覆花、姜皮、鉤藤，三貼霍然。
小寒後，余遊姑蘇轉禾。
又因天暖而發鼻衄，改換養陰潛陽法而瘳。
次年春季出門，因不節勞，至端陽復中而逝。


賢倡橋朱君蘭坡令堂，年已六旬。

素患跗腫，夏季患瘧轉痢，痢止而腹之疼脹不休，漸至脘悶，面浮，一身俱腫，遍治罔效。
臥床百日，後事皆備。
聞余遊禾，諄乞一診。
左極弦細，右弱如無，舌赤無津，呻吟嘔沫，不眠不食，溲短目眵。
系肝旺之體，中土受傷，運化無權，氣液兩竭。
如何措手，勉盡人謀。

方用參鬚、石菖蒲、仙夏各一錢，石斛、冬瓜皮、建蘭葉各三錢，竹茹一錢五分，薑汁炒川連四分，陳米湯煎服。
詰朝蘭坡忻忻然有喜色而相告曰：已轉機矣。
求再診，余往視，面浮已減，病者囅然曰：胸腹中舒服多矣，故不呻吟，且進稀粥。
按脈略起，遂於原方，加冬蟲夏草一錢、烏梅肉炭四分。
服後連得大解，色醬而夾蠕蠕之蟲盈萬，腹之疼脹遂蠲，肢腫亦消，舌潤進粥。
又邀余診，色脈皆和，喜出望外。

初亦不知其蟲病也，所用連梅，不過為泄熱生津、柔肝和胃之計，竟能暗合病情。
殆蘭坡孝心感格，故危險至是，可以一二劑取效。
謹志之，以見重證，不可輕棄，而余僥倖成功，實深漸。
將返棹，留與善後方，惟加燕窩根、薏苡、白蒲桃干而已。
冬初余再遊禾，詢其所親云已出房矣。
因素原方案歸錄之。



<h2>痞積</h2>
陳芰裳患淋久不愈，延至溽暑，邀孟英診之，曰：易事耳。
與補中益氣湯而愈。
其子荷官，病痞積腹脹，發熱干嗆，善食黃瘦，便溏溺赤，兒科藥廣服無功，已將絕望矣。
孟英聞而憐之曰：吾於幼科雖未討論，姑贈一方，或有生機也。
以黃連、白芍、牡蠣、鱉甲、雞肫皮、五穀蟲、霞天曲、木瓜、山楂、楝實、橘皮、桔梗、旋覆、梔子、丹皮等藥投之，一劑知，旬余愈。


高若舟偶患腹脹，醫投溫運，漸至有形如痞，時欲沖逆吐酸，益信為虛寒之疾。

溫補之藥備嘗，飲食日減，其痞日增，肌肉漸消，臥榻半載。
甲辰春，迓孟英診脈，沉弦而軟滑，大解不暢，小溲渾短，苔色黃膩。
乃肝鬱氣結，鬱則生熱，補則凝痰。
與梔、楝、萸、連、元胡、烏藥、旋、枳、雞金、鱉甲、茹、橘、苓、夏等藥，服之證雖遞減，時發寒熱，四肢痠痛。
或疑為瘧，（此少陽之氣鬱而欲伸之象。）孟英曰：此氣機宣達，鬱熱外泄，病之出路，豈可截乎？參以秦艽、柴胡、豆卷、羚羊、蠶砂、桑枝之類，（清熱滌飲，條達肝氣，允屬合法。）
迎而導之。
人皆疑久病元虛，藥過涼散，而若舟堅信不疑，孟英識定不惑。
寒熱漸息，攻衝亦止，按其腹尚堅硬，時以龍薈滾痰丸緩異之，（峻藥緩投法。）飲食遞加，漸次向愈，若舟善作隸，因集詩品書一聯以贈孟英云：古鏡照神，是有真宰；明漪絕底，如見道心。
蓋頌其隔垣之視也。


朱念民患泄瀉，自謂春寒偶薄而飲燒酒，次日轉為滯下，左腹起一痞塊，痢時絞痛異常。
孟英曰：陰虛木燥，侮胃為泄，誤飲火酒，怒木愈張。
非寒也，亟屏辛溫之物。
用白頭翁湯，加芩、楝、梔、連、海䖳、銀花、草決明、枳椇子、綠豆皮，十餘劑而愈。


王士乾室素多鬱怒，氣聚於腹，上攻脘痛，旋髮旋安，花甲外病益甚，醫治益劇。

李西園薦孟英視之曰：此非人間之藥所能療矣。
辭不與方。
其夫子及婿環乞手援，孟英曰：既爾，吾當盡力以冀延可也。
然腹中聚氣為瘕，攻痛嘔吐，原屬於肝。
第病已三十載，從前服藥，諒不外乎溫補一途。
如近服逍遙散，最劫肝陰；（用古方不可有知此意。）
理中湯，極傷胃液。
名雖療疾，實則助桀。
人但知嘔吐為寒，而未識風陽內煽，水自沸騰。
專於爐內添薪，津液漸形涸竭。
奈醫者猶雲水已不吐，病似漸輕，是不察其水已吐盡，僅能噦逆空嘔。
所以不能納穀，便秘不行，脈弦無胃，舌痿難伸，蘊隆蟲蟲，何所措手，可謂女人亦有孤陽之病矣。

勉以西洋參、肉蓯蓉、麥冬、葳蕤、生白芍、石斛、竹茹、柏子霜、紫石英為方，豬肉煮湯煎藥，和入青蔗漿、人乳。
服後嘔噦皆止，人以為轉機，孟英曰：譬草木乾枯已久，驟加灌溉，枝葉似轉青蔥，奈根荄槁矣，生氣不存，亦何益耶？繼而糜粥漸進，頗思肉味，其家更喜以為有望，孟英曰：且看解後何如。
越數日大便頗暢，殊若相安，亟迓復診，孟英曰：枉費苦心矣。
脈不柔和，舌不潤澤，（審病者，宜識此二語。）雖谷進便行，而生津化液之源已絕，藥石焉能於無中生有哉？夏至後果殞。


王天成牙行一婦，年五十餘。

初患左目赤，漸至發熱，醫投溫散，便泄而厥。
進以補劑，少腹宿瘕攻痛，勢極危殆。
丐孟英診之，脈甚弦軟，舌絳而渴。
與蓯蓉、橘核、當歸、元胡、龜板、石英、螵蛸、茯苓、梔、楝、萸、連，數服而安。
逾年以他病卒。


蔡西齋令正，腹有聚氣，時欲攻衝，醫者以為下部虛寒，進以溫補攝納，如桂、附、沉香、蘆巴、故紙、吳萸之類，愈服愈劇。

酷暑之時，其發益橫，日厥數十次。
醫皆望而卻走，乃迎孟英視之。
脈數舌絳，面赤睛紅，溺如沸湯，渴同奔驥，少腹拒按，飢不能餐，曰：事急矣，緩劑恐無速效。
令以豆腐皮包紫雪一錢，另用海䖳、鳧茈煎濃湯，俟冷吞下。
取其芳香清散之性，直達病所也。
服後腹如雷鳴，渾身大汗，小溲如注，宛似嬰兒墜地，腹中為之一空，其病已如失矣。
繼有許梅生八令愛，患痛屢日，筋掣神迷，肢冷息微，脈伏唇紫，多藥無效，孟英亦以此藥灌之而蘇。


蔣禮園三令弟拜楓，自去年瘧後左脅聚氣不消，時時竄痛，疑為瘧母。
孟英脈之弦軟且滑，曰：非瘧母也。
予旋覆、海石、竹茹、絲瓜絡、絳屑、蔥白、蛤谷、島茈、海䖳為方，十餘劑而刈其根。


高魯川三令愛，為外科姚仰余令郎杏村之室，年三十五歲。

自去年仲夏患痢，白少赤多，晝夜一二十行，或有溏糞相雜，醫治日殆，延至今冬。
經斷半年，脅腹聚塊，時時上竄，宛如蟲行，癢至予咽，食壓始下，腹脹腿腫，唇白口糜，舌絳無津，耳鳴巔痛，略有干嗆，渴飲汗頻，熱淚常流，溺短而熱，善嗔多勞，暮熱無眠，心似懸旌，屢發昏暈。
痢門與蟲門方藥，遍試無功。
舍病而補法備施，亦無寸效。
僉云不能過冬至，棺衾咸備，無生望矣。
杏村之僚婿蔣禮園、黃上水交薦孟英圖之。

脈至左弦數上溢，尺中滑大，按之細弱，右手軟滑，略兼弦數，診畢謂杏村曰：令正幸能安穀，得以久延。
然下痢至五百日，喉齶辣燥，陰液固已耗傷，而尺膚淖澤，脂膏未剝，其中蓋別有故焉。
腹中之塊，痢前曾有乎？痢後始起乎？杏村云：起於痢前。
然則前此曾有產育乎？云：去年二月間分娩艱難，胞已糜碎，生而未育。
曰：是矣，此實似痢而非痢也。
夫胞衣糜碎，必有收拾未盡而遺留於腹中者。

惡露雖行，此物未去，沾濡血氣，結塊漸成，阻礙衝任之常道。
而衝任二脈，皆隸陽明，月事既不能循度以時下，遂另闢捷徑，旁灌於陽明，致赤白之物，悉由穀道而出，宛如痢疾。
據云姅期向在中旬，故每月此時，痢必加甚，仍與月汛相符。
雖改途易轍而行，尚是應去之血，所以痢至年半，尺膚猶不至枯瘁也。
且其痢由腰脊酸楚而下，顯非腸胃之本病。
緣病起夏月，正痢疾流行之候，病者自云患痢，醫者何暇他求。

通之、澀之、舉之、填之，無非腸胃之藥，不但未切於病情，抑且更廣其病機。
試思腸胃之痢，必脂膏削盡而後經枯，則焉能納食如常而充肌膚耶？然非謂不必治其痢也，欲治痢，必治其所以痢，則當治衝任。
必治衝任之所以病，則當去其遺留之物。
遺留之物去，則衝任二脈遵道而行，月事如期，痢亦自愈。
第物留已將兩載，既能上行求食，諒已成形。
前醫指為蟲病，而無面白、唇紅之證據者。

蟲必飲食挾濕熱之氣所化，此但為本身血氣所凝，似是而非，判分霄壤。
況此物早已脫蒂，不過應去而未去，欲出而不能，開通衝任二脈，其物自下。
不比腸覃、石瘕，有牢不可拔之勢，必用毒藥以攻之者。
爰以烏鰂、鮑魚、茜根、龜、鱉甲、血餘、車前子、茺蔚子、藕汁為初方。
眾見方案，僉云舍垂危之痢而不顧，乃遠推將及兩年之產後，而指為未經人道之怪證，不但迂遠穿鑿，未免立異矜奇，疑不敢從。
蔣禮園令弟敬堂云：徐洄溪批葉案，以十年九年之病，仍標產後為大不然。

謂產後過百日而起病者，不作產後看，舉世皆以為定評。
余讀孟英所輯葉案瑕瑜，謂案中所云十年九年者，乃病從產後起，延至於今而屢發也。
否則脹瀉浮腫，何必遠推多載之前而隸於產後耶？更有新產之後，其病不因產育所致者，雖在百日之內，亦不可謂之產後病，僅可云病於產後耳。
此證痢雖起於百日之外，塊早形於兩月之前，因流溯源，正是治病必求其本也。
今人之病，何必古書盡載？此醫之所以不易為，而辨證之所以為最難也。
聽其議論，具有根柢，並非捕風捉影之談。

況藥極平和，又非毒劑，似與久病元虛無礙。
他醫既皆束手，盍從其計求生。
具囑仰余勿改其方，於是群議始息。
服兩劑後，病者忽覺糞從前陰而出，大駭。
急視之，乃血裹一物，頭大尾小，形如魚鰾而有口，剖之甚韌，血滿其中，眾始詫為神治。
而病者汗暈不支，孟英即與人參、龍骨、牡蠣、茯苓、麥冬、甘草、小麥、紅棗為方。

服數劑神氣安爽，始知臍下之塊已落，而左脅下者猶存，然上竄之勢，向亦臍下為甚。
竄勢既減，痢亦漸稀，改用白頭翁湯，加阿膠、甘草、小麥、紅棗，吞仲景烏梅丸。
和肝脾之相賊，養營液而息風。
旬日後，頭目漸清，腫消脹減，復以初方合《金匱》旋覆花湯。
服四劑，又下一物，較前差小，而脅塊乃消，竄癢悉罷，痢赤徑止。
惟溺熱便溏，口猶辣渴，心搖易汗，腿軟無眠，煩躁火升，脈形虛豁，乃陰火內熾，脾受木乘，營液久傷，浮陽不斂也。

授歸耆建中湯去姜，加黃柏、烏梅、龍骨、牡蠣、小麥，以羊肉湯煎，送下交泰丸一錢。
脈證雖覺漸和，惟病久元虛，屢生枝節，孟英堅持此法，不過隨機略為進退而已。
而旁觀者議論紛紜，因囑邀王竾伯會診。
竾伯亦主是法，浮言乃息。
服至匝月，喉間漸生甘液而各恙遞平。
又匝月，甘液布及舌尖而滿口皆潤，次年二月中旬，經至肌充而愈。
適吳楚之警，遂輟藥，迨仲冬患瘡，誤用藥水洗之，致毒內陷而殞。
惜哉！（交泰丸系黃連、桂心，研末為丸）

吳曲城仲郎，偶患少腹堅脹，左脅聚氣。
群醫見其面黃，作暑濕治，攻補雜施，兩月弗效。
孟英視脈弦澀，溺赤便艱，口苦不飢，肢冷形瘦，曰：非外因也，肝鬱耳。
予旋覆花湯合金鈴子散，加雪羹、竹茹、青皮、白芍煎，吞當歸龍薈丸，八劑而病如失矣。


沛生令寵，平素陰虛肝旺，而腹有聚瘕，時脹時疼。

初冬患瘧，苔黑口乾。
孟英脈左弦數而洪，右滑數而溢，初以梔豉合金鈴子散、雪羹，加元參、白薇、竹茹。
服四貼，疼脹皆減，瘧緩汗多，溲澀口乾，飢不能食，氣時沖逆，予沙參、歸、斛、茹、橘、石英、絲瓜絡、蛤殼、藕。
兩貼後，汛行腰痛，口渴少餐，氣鬱營虛，兼有痰滯也。
去蛤殼，加旋覆、冬瓜子、花粉。
兩貼而更衣乃暢，然猶脘悶不飢，汛少且黑，口渴頭疼，瘧亦未罷，乃去石英、旋覆，加梔、滑、枳實。
四劑，各恙皆安，瘧猶未斷，以歸、蓯、甘、杞、橘、半、蔞、芩、竹茹、花粉，少佐桂枝調其營衛。
奈病者因口苦而惡粥食，嗜啖甘酸，病既曲折，邪益留戀，此方服至半月而瘧始休。
惟宿瘕時痛，肛痔便難，口苦吞酸，神疲寢汗，去芩、桂、甘草、花粉，加鱉甲、烏鰂骨、白芍、延胡、仙靈脾，出入調補而痊。


邱氏婦，年四十餘，患少腹瘕聚，時欲上衝，昏暈而厥。
臥榻數月，足冷麵紅，夜不成寐，諸治不應。
余按脈虛細而弦，口乾無液，與大劑一貫煎，覆杯即愈。
人咸詫異稱神，余卻愧鈔來墨卷也。


崇明刑幕吳江史勵齋令正，久患少腹聚瘕，時欲攻痛，羞明心悸，汛速帶頻，向服補藥，交夏發之更劇。
醫用膠艾湯加參、朮、耆、茸峻補，痛益難支，遂成暈厥，不眠不食。
業已四朝，屈余視之。
脈來弦滑，苔黃苦渴，溺熱便難，與沙參、石英、龜板、鱉甲、蒿、薇、苡、柏、鰂、䖳、茹、菖一飲，而病如失，眠食皆安，贈以清養柔潛而別。


硤石鎮蔣寅昉大理令正，久患少腹聚氣，時或上衝於胸，而為脘痛，時或下墜，而為腿腫，帶多汛速，腹脹胸悶，口膩不渴，便雖溏而欲解不行，心啖鹽而始暢。
皆為脾虛，率進補劑，病日以甚。
迎余診之，脈弦滑，以梔、芩、菖、枳、連、夏、茹、旋、雪羹，清肝熱以豁痰。
滯氣果下行至足，而胸腹漸舒。


九月初旬，蔣君寅昉，招余治其令兄仲卿孝廉夫人之病。

年五十九歲，平素操持，腹有聚氣，脘痛時作，大便易溏。
半月以來，身熱耳聾，病瀉不食，胸中痞塞，痰韌如膠，口膩欲嘔，神情憊甚，脈來虛弦而軟，舌苔黃膩無津。
乃營津久耗，氣鬱不舒，雖挾客邪，過投清散，以致本實欲撥也。
與參、苓、橘、半、蔞、薤、茹、連、菖、斛、燕窩、枇杷葉，用水露煎服。
三貼後，瀉止痰稀，胸寬進粥。
醫見苔退舌紅，驚為脫液，仲卿復邀余往視，乃病退之象也。
舌上無津，前案已述，今脈漸轉，如何反為詫慮？於前方去蔞、薤、連、半，加歸、地、麥冬、藕，服之而愈。



<h2>痰</h2>
朱恆山，久患胸痞多痰，諸藥罔瘳。

孟英診曰：清陽之氣不司旋運也。
與參、耆、苓、術之劑，豁然頓愈，因極欽服。
後數年果以汗脫，聞其垂危之際，口不能言，猶以左手橫三指，右手伸一指加於上，作「王」字狀以示家人。
有會其意者，急追孟英至，而他醫之中風藥早灌入矣，遂以長逝。
癸卯冬至前一日，管大中丞亦是氣從溺脫，當以參、附挽回者，及孟英至，而痰藥、痧藥、風藥，灌之遍矣，脈僅若蛛絲過指，孟英堅不與方，須臾而卒。


丁酉中秋夜，牙行張鑑錄，年逾花甲，卒僕於地，急延孟英脈之，弦滑而大，曰：痰、氣、食相併而逆於上也。
先以烏梅擦開牙關，橫一竹箸於口，灌以淡鹽薑湯，隨入鵝翎探之，吐出痰食，太息一聲而蘇，次與調氣和中而愈。
後數年以他疾終。
此案雖無奇，而辨證之明，不可不錄。


張養之令侄女，患汛愆而飲食漸減。

於某與通經藥，服之尤惡谷。
請孟英診之，脈緩滑，曰：此痰氣凝滯，經隧不宣，病由安坐不勞，法以豁痰流氣，勿投血藥經自流通。
於某聞而笑曰：其人從不吐痰，血有病而妄治其氣，脹病可立待也。
及服孟英藥，果漸吐痰而病遂愈，養之大為折服。
予謂世人頭痛治頭，腳疼療腳，偶中而愈，貪為己功，誤藥而亡，冤將奚白？此《寓意草》之所以首列議病之訓也。
孟英深得力於喻氏，故其議病，迥出凡流。
要知識見之超，總由讀書而得。
雖然，人存政舉，未易言也。


張養之所親李某，戊冬醉飲夜歸，為查段巡員所嚇，神志即以漸昏，治之罔效。
至於不避親疏，裸衣笑罵，力大無制，糞穢不知，己夏延孟英視之。
用石菖蒲、遠志、龍齒、龜板、犀角、羚羊角、元參、丹參、知、柏、梔子、龍膽草、枳實、黃連、竹黃、竹瀝、石膏、赭石、黑鉛、鐵落出入為方。
十餘貼，吐瀉膠痰甚多，繼與磁朱丸，漸以向愈。
（祛痰清熱，滋陰鎮驚，力量甚大，此必本虛標實者，故其方如此。）

一祝叟，年近古稀，己亥春赴席，忽仆地痰湧，肢強眼斜，舌謇不語。
外科王瑞芝薦孟英視之，投六君子加蠍梢、羚羊角、膽星、石菖蒲、竹瀝、薑汁而瘳。
（扶脾、抑肝、驅痰，面面圓到）

孫午泉進士患哮，痰多氣逆，不能著枕，服溫散滋納藥皆不效。
孟英與北沙參、桂枝、茯苓、貝母、花粉、杏仁、冬瓜仁、絲瓜絡、枇杷葉、旋覆、海石、蛤殼等藥，覆杯即臥，數目而痊。
（此是熱痰伏於肺絡，故用藥如此。）

一嫗，患右腰痛脹欲捶，多藥不效。
孟英視其形雖羸瘦，而脈滑痰多，苔黃舌絳，曰：體虛病實，溫補非宜。
苟不攻去其疾，徒以疲藥因循，則病益實，體益虛，糜帑勞師，養成寇患，豈治病之道哉。
先以雪羹加竹茹、楝實、綠萼梅、杏仁、花粉、橘紅、茯苓、旋覆花，送控涎丹。
服後果下膠痰，三進而病若失，嗣與調補獲痊。


沈某患脘痛嘔吐，二便秘澀，諸治不效。

請孟英視之，脈弦軟，苔黃膩，曰：此飲證也。
豈沉湎於酒乎？沈云：素不飲酒，性嗜茶耳。
然恐茶寒致病，向以武彝紅葉，熬濃而飲，諒無害焉。
孟英曰：茶雖涼而味清氣降，性不停留。
惟蒸遏為紅，味變甘濁，全失肅清之氣，遂為釀疾之媒。
較彼曲糵，殆一間耳。

醫者不察，僅知嘔吐為寒，薑、萸、沉、附，不特與病相反，抑且更煽風陽。
飲藉風騰，但升不降，是以上不能納，下不得通，宛似關格，然非陰枯陽結之候。
以連、楝、梔、芩、旋覆、竹茹、枇杷葉、橘、半、苓、澤、蛤殼、荷莖、生薑衣為方，送服震靈丹。
數劑而平，匝月而起。
此上有停飲，下元虛寒，故用藥如此。


康康侯司馬令郎爾九，在玉環署中，患心忡自汗，氣短面赤，霎時溲溺數十次，澄澈如水。
醫金謂虛，補之日劇，乃來省就孟英診焉。
左寸關數，右弦滑，心下似阻，因作痰火阻氣、心熱移肺治，用蛤殼、黃連、枳實、楝實、旋覆、花粉、橘紅、杏仁、百合、絲瓜絡、冬瓜子、海䖳、荸薺、竹茹、竹瀝、梨汁等，出入為方，服之良愈。
而司馬為職守所羈，嘗患恙、函請孟英診視者再四，竟不克往，繼聞司馬於冬仲竟卒於甌，乃知病而得遇良手，原非偶然。
前歲遇而今歲不能致，豈非命也耶？

金葉仙大令病，其媳刲股以進。

因無效也，悲哀欲絕，遂發熱。
胡某治以傷寒藥，而神迷自汗，驚惕畏冷。
改換補藥，乃氣逆不進水穀矣。
孟英視之，七情有傷，痰因火迫，堵塞空靈之所也。
與沙參、元參、丹參、丹皮、茯苓、麥冬、連翹、竹茹、竹葉、蓮心、小麥，加以川貝母一兩投之，數劑而瘥。


定州楊素園明府宰宜黃，吏治有聲，精於醫藥。

其夫人多病，自治不痊。
毗陵吳子和囑其函懇醞香，屈孟英診視。
而孟英因母老急欲旋里，堅辭不往，即據來信所述病狀，擬方立案云：細閱病原，證延二十餘年。
始因啖杏，生冷傷乎胃陽，肝木乘虛，遂患脅疼亦掣。
身軀素厚，濕盛為痰，溫藥相投，是其效也。
馴致積溫成熱，反助風陽，消爍胃津，漸形瘦削。

而痰飲者，本水穀之悍氣。
緣肝升太過，胃降無權，另闢窠囊，據為山險。
初則氣滯以停飲，繼則飲蟠而氣阻。
氣既阻痹，血亦愆其行度，積以為瘀。
前此神術丸、控涎丹之滌飲，丹參飲、桃核承氣之逐血，皆為傑拘，已無遁情。
迨延久元虛，即其氣滯而實者，亦將轉為散漫而無把握矣。

是以氣升火浮，顴紅面腫，氣降火息，黃瘦日增。
苟情志不怡，病必陡發。
以肝為剛臟，在志為怒，血不濡養，性愈侜張。
胃土屬陽，宜通宜降，通則不痛。
六腑以通為用，更衣得暢，體覺寬舒，是其徵也。
體已虛，病似實。

虛則虛於胃之液，實則實於肝之陽。
中虛原欲納食，而肝逆蛔擾欲嘔。
吐出之水，已見黑色，似屬胃底之濁陰，風鼓波瀾，翻空向上，勢難再攻。
承示脈至兩關中，取似形鼓指，重按杳然，詎為細故？際此春令，正鳶飛魚躍之時，仰屋圖維，參徹土綢繆之議，是否有當，仰就斤繩。
（予室人患痰飲脅痛二十年矣，初則畏寒喜熱，頗宜健脾利氣之品。
至甲辰冬，服神術丸一料，夙患頓損，漸不畏寒。

己酉冬，因氣惱而復病，誤服遊山散錢許，勢遂披猖，得孟英診視，始漸就安痊。
但痰飲未能盡除，每日須按摩數百下，噯氣數十口，方覺稍快。
否則，胸痞異常，二便恆秘，而便出仍不幹燥，偶有時二便通調，則為之體適者終日。
正《內經》所謂得後與氣，則快然而衰也。
明明痰飲之證，特以陰血久虧，既不任香燥，而氣機素滯，又不利滋填，遂至莫可為計。
安得孟英常加診視，而盡刈其根株耶？）

沙參（八錢），鮮竹茹（四錢），川椒紅（二分），烏梅肉炭（六分），茯苓（二錢），旋覆（三錢），金鈴肉（二錢），柿蒂（十個），仙半夏（一錢），淡肉蓯蓉（一錢五分），吳萸湯炒黃連（四分），冬蟲夏草（一錢五分）。

另用炙龜板、藕各四兩，漂淡陳海䖳二兩，鳧茈一兩，赭石四錢，先煮清湯代水煎藥。
（正月十四日）右擬方案，來差星夜齎回，於十六日到宜。
素園讀案狂喜，以為洞見臟腑，必欲孟英一診，以冀霍然。
遂夤夜備輿，專丁持函，求孟英暫緩歸期。
醞香篤於寅誼，再四勸駕，並囑四令郎季眉偕行。
孟英迫於情不可卻，二十二日抵宜署。

初診案云：證逾二十年，右脅聚氣，有升無降，飲阻不宣，嘔逆減餐，亦將半載。
二便非攻不暢，容色改換不常，吐苦吞酸，苔黃舌絳，渴喜冷飲，畏食甘甜。
甘能緩中，冷堪沃熱，病機於此逗露。
根深難即蠲除，標實本虛，求痊匪易。
據述脈亦屢遷，似無定象。
夫既流善幻，顯屬於痰。
茲按脈左緩滑，右軟遲，兩尺有根，不甚弦澀，是汛愆因乎氣阻，尚非陰血之枯。
春令肝木乘權，胃土久受戕克，病已入絡，法貴緩通，通則不痛，腑以通為補。
法雖時變，不能捨「通」字以圖功。
布鼓雷門，諸希教正。


沙參（八錢），鮮竹茹（四錢），青黛（五分），旋覆（三錢），酒炒黃連（六分），白前（一錢），生白蒺（三錢），紫菀（一錢），海石（五錢），川楝肉（三錢），川貝（一兩），黑梔（三錢）。
另以生蛤粉、生冬瓜子、蘆根、蘆菔各一兩，絲瓜絡五錢，漂䖳二兩，柿蒂十個，先煮湯代水煎藥，蔥須二分（後下）。


再診：左脈如昨，兼弦，右寸亦轉緩滑，中脘氣漸下降，二便欲解不行。
蓋升降愆常，樞機窒澀，由乎風陽浮動，治節橫斜，肺既不主肅清，一身之氣皆滯也。
輕可去實，先廓上游。
前方去海石，加栝蔞三錢，枳實一錢。


三診：脈來較靜，小溲漸行，雖未更衣，已能安穀。
濁得下降，導以清通。
前方去貝、楝，加歸尾錢半，桃仁十粒，送服導水丸十粒。


四診：腿涼便滯，氣少下趨，顴面時紅，火炎上僭，兩脅較熱，絡聚痰瘀。
疊授清宣，更衣色黑，噫氣漸罷，酸水不嘔，納穀頗增，脈稍和緩。
法仍緩導，冀刈根株。
前方去枳實、歸尾，減導水丸五粒。


五診：各恙皆減，眠食漸安，火猶易升，頭疼面赤，頰酸結核，脅熱未蠲，脈漸柔和，且參清養。
前方去白前、青黛、紫菀、黃連，加銀花、貝母、黃菊、丹參、陳細茶、橄欖。


六診：積痰下降，頸核漸平，舌紫口乾，卯辰熱僭。
陰虛木旺，氣道尚未肅清。
養血靖風，自可使其向愈。
前方去陳茶、蔥須，加石斛。


留贈善後方：（便色轉正用此）

沙參（八錢），冬蟲夏草（二錢），女貞（三錢），丹參（三錢），鮮竹茹（四錢），川斛（五錢），鹽水泡橘紅（八分），黃菊（三錢），旋覆（三錢），黑梔（三錢），川貝（四錢），金鈴肉錢半。
另以炙鱉甲、漂䖳各一兩，葦莖二兩，絲瓜絡五錢，煮湯代水煎藥。


又：諸恙盡瘳，用此滋養。
前方去橘紅、菊花、金鈴，梔子、旋覆，加石英、沙蒺、茯苓各三錢，蓯蓉、當歸各錢半，湯引去葦莖，加炙坎、板一兩，藕二兩。


鮑繼仲於季春望日，忽然發冷而喘汗欲厥。

速孟英視之，脈沉弦而軟滑帶數。
是素患痰飲，必誤服溫補所致也。
家人始述去冬服胡某腎氣湯，頗若相安，至今久不吐痰矣。
孟英曰：病在肺。
肺氣展布，痰始能行，雖屬久病，與少陰水泛迥殊。
辨證不明，何可妄治？初服頗若相安者，方中附、桂剛猛，直往無前，痰亦不得不為之辟易。

又得地黃等厚濁下趨之品，迴護其跋扈跳梁之性。
然暴戾之氣，久而必露。
柔膩之質，反阻樞機。
治節不伸，二便澀少，痰無出路，愈伏愈多。
一朝卒發，遂壅寒於清陽升降之路，是以危險如斯，須知與少陰虛喘，判分霄壤，切勿畏虛妄補。
投以薤、蔞、枳、杏、旋、赭、橘、半、菀、茹、蘆根、蛤粉、雪羹之劑而平，繼與肅清肺氣而滌留痰，匝月始愈。


朱紺云令正，去年娩後，自乳而月事仍行，至仲冬乳少汛愆，咸以為妊也。

既而右脅筋絆作疼，漸及肩背。
醫投平肝藥，痛益甚。
改用補劑，遂嗽痰帶血，人皆以為損矣。
廣服溫補，其病日增。
延至仲春，臥榻已匝月。
群醫束手，始求診於孟英。

面赤足冷，時時出汗，食減無眠，脈來右寸溢，關尺滑而微數，左手弦而帶滑，舌赤而潤，微有白苔，氣逆口渴。
所吐之血，淡紅而夾痰涎。
大解溏，小溲短且熱。
曰：沖為血海，而隸於陽明。
自乳而姅不爽期者，血本有餘也。
因陽明經氣為痰所阻，而不能流通輸布，致經斷乳少，痰血轇輵而為絡痹竄痛，醫者不為分導下行，病無出路，以致逆而上溢。
再投補劑，氣愈窒塞，在山過顙，夫豈水之性哉！予葦莖湯，加茜根、海螵蛸、旋覆、滑石、竹茹、海䖳為劑，和藕汁、童溺服。
以肅肺通胃，導氣化痰，而領血下行，覆杯即愈。
旬余汛至，不勞培補，尋即受孕。
此證不遇孟英，必至補死，而人亦但知其死於虛勞也。
服藥可不慎耶？

朱仲和令正，向於娩後陡患痙厥，多醫以圖，廣服補劑，其人雖起，厥疾弗瘳，再產亦然。

延已數載，安之若素。
孟英聞之，嘗謂仲和曰：將來受孕，宜予藥以痊之。
今冬懷妊，病發益頻，遂邀過診，脈甚弦滑。
厥前必先作脹，更衣得瀉始舒。
巔頂時疼，飲食不減，曰：肝風挾痰為患耳。
仲和云：肝風則良是，痰則從來未吐。

曰：惟其不吐，所以為患。
沈堯封謂胎前病痰證居半，產時痰涎不下，諸病叢生。
醫者未知此理，徒知產後為虛，痰處絡中，如何自吐？亦幸而痰在絡中，補之不為大害，不過錮之愈深耳。
豈可以不見痰面，遂云無痰乎？爰授蠲飲六神湯合雪羹，加蔞仁、竹瀝，服三十劑病果漸愈。
次年娩後安然，知病根已拔矣。



<h2>勞傷</h2>
東垣云：中年以後，已行降令，清陽易陷，升舉為宜。

吾師趙菊齋先生，年逾花甲，偶因奔走之勞，肛翻患痔，小溲不行，醫者擬用補中益氣及腎氣丸等法。
孟英按其脈軟滑而數，苔色膩滯。
此平昔善飲，濕熱內蘊，奔走過勞，邪乃下注。
想由強忍其肚墜之勢，以致膀胱氣阻，溲澀不通。
既非真火無權，亦詎清陽下陷。
師聞而嘆曰：論證如見肺肝。

雖我自言，無此明切也。
方以車前、通草、烏藥、延胡、梔子、橘核、金鈴子、澤瀉、海金砂，調膀胱之氣化而滲水，服之溲即漸行。
改用防風、地榆、丹皮、銀花、荊芥、槐蕊、石斛、黃連、當歸，（後治痔漏）清血分之熱而導濕，肛痔亦平。
設不辨證而服升提、溫補之方，則氣愈窒塞，濁亦上行。
況在高年，告危極易也。


孫氏子患腿痠寢汗，溺赤脘疼，食減口乾，或疑為損。
孟英按脈緩大，苔色微黃，乃勞力火升，內兼濕熱也。
以沙參、竹茹、甘草梢、小麥、石斛、楝實、絲瓜絡、綠萼梅、建蘭葉、帶露桑葉為方，送服松石豬肚丸，旬日而愈。
嗣有任氏女校書患帶，諸藥罔瘳，孟英視曰：脈軟數而長，非虛也，宜豬肚丸清其濕火。
服匝月，病良已。



<h2>脫</h2>
甲申夏，予於登廁厠時，忽然體冷汗出，氣怯神疲，孟英視之曰：陽氣欲脫也。
卒不及得藥，適有三年女佩姜一塊，約重四五錢，急煎而灌之即安。
後用培補藥，率以參、耆、朮、草為主，蓋氣分偏虛也（。
乾薑辛溫，故用之以回陽氣。
若並此不得，則令壯盛人以氣呵之，亦可救倉卒之變。）

無棣張柳吟封翁，於乙未夏偕令嗣恆齋刺史赴滇南任，道出武林。

其家人鄭九者，封翁寵人之弟也。
途次抱恙，抵杭日招越醫陳六順診治。
服藥後，汗出昏狂，精流欲脫。
封翁大駭，躬詣孟英以希挽救。
孟英切其脈，既數且亂，沉取極細，乃語封翁曰：此證頗危，生機僅存一線。
亦斯人之陰分素虧，不可竟謂附、桂之罪也。

封翁聞言大悅曰：長者也。
不斥前手之非以自伐，不以見證之險而要譽。
相見恨晚，遂定忘年之交，彼此盡吐生平。
始知封翁最喜談醫，岐黃之言，無所不覽，惟不肯為人勘病，亦慎重之意耳。
於是孟英以元參、知柏、桑枝、龍、牡、生地、白芍、甘草、百合、石斛、梔子、鹽水炒淡豆豉為大劑灌之，下咽即安。
次日，去梔、豉、甘草，加龜板、鱉甲、鹽水炒橘紅，十餘帖而康。


胡秋紉，於酷熱時偶有不適，醫以柴、葛、香薷散之，反惡寒胸痞。
更醫用枳、樸、檳榔以瀉之，勢日劇。
延孟英視之，自汗不收，肢背極冷，奄奄一息，脈微無神，曰：稟賦素虧，陽氣欲脫，此必誤認表證使然。
與救逆湯，加參、耆，服之漸安。
繼以補氣生津，調理匝月而痊。


溫敬齋令正，九月間忽然四肢麻木，頭暈汗淋，尋不能言，目垂遺溺，渾身膚冷，急請孟英視之，脈微弱如無。
乃虛風內動，陽浮欲脫也。
先令煮水以待藥，與東洋參、黃耆、龍、牡、桂枝、甘草、茯苓、木瓜、附子九味，煎數沸，隨陸續灌之。
未終劑，人漸蘇，蓋恐稍緩則藥不能追也。


葉茂栽，年三旬余，寒熱時形，身振多汗，醫從瘧治，數日而危。
速孟英視之，脈微欲脫，語難出聲，舌光無苔，筋惕肉瞤，亟宜救逆。
合建中湯灌之，覆杯即愈。
續服多劑培補而安。



<h2>陰虛</h2>
有患陰虛火炎者，面赤常如飲酒之態，（非戴陽證）孟英主一味元參湯，其效若神，而屢試皆驗。
（元參能滋水以制火，獨用則力厚，取效倍捷。）

黟人葉殿和，庚寅秋患感，旬日後汗出昏瞀，醫皆束手。
（熱甚陰竭之象）乃甥余薇垣浼孟英勘之，曰：此真陰素虧，過服升散，與仲聖誤發少陰汗同例，（比例精當）下竭則上厥，豈得引亡陽為比，而以附、桂速其斃耶？以元參、地黃、知母、甘草、白芍、黃連、茯苓、小麥、龜板、鱉甲、牡蠣、驢皮膠，為大劑投之，得愈。


湖墅張春橋，素稟不堅，頭眩腦鳴，頻服溫補藥，甚覺畏冷，人皆謂其體偏於寒也。

辛丑春，始請孟英診之，脈甚數，曰：陰虧也，溫補非宜。
改服滋水培元之劑，頗為有效。
夏間或勸以灸火，云可以除百病。
蓋未知灼艾之可以除百病者，謂可除寒濕凝滯、陽氣不能宣通之證，非謂內傷外感一切之病，皆可灸而除之也。
故仲景有微數之脈，慎不可灸之訓，正以艾火大能傷陰也。
灸後數日，即寒少熱多，宛如瘧疾。

醫者以為脾寒病，投以溫散，日以滋甚。
春橋知藥治未符，堅不肯服。
乃父與之詢其故，漫曰：要兒服藥，須延王先生診視。
與之遂邀孟英治之，切其脈滑數倍加，曰：陰虛之體，內熱自生；灸之以艾，火氣內攻；時當溽暑，天熱外爍，三者相交，陰何以堪？再投溫散，如火益熱，當從癉瘧治。
專以甘寒息熱，（孟英長技）則陰津不至枯涸，而寒熱不攻自去，所謂治病必求其本也。
竟不用一分表散藥而治愈。
（眼前道理，而人多不悟，一經拈出，便成名論。
此與以針治虛損者，同一悖謬。）

甌鎮孫總戎令郎楚樓，自鎮江來浙，主於石北涯家。

途次即患寒熱如瘧，脅痛痰嗽。
北涯見其面黧形瘦，頗以為憂，即延醫與診。
醫謂秋瘧，與疏散方。
北涯猶疑其藥不勝病，復邀孟英視之，曰：陰虧也，勿從瘧治。
以葦莖湯，加北沙參、熟地、桑葉、丹皮、海石、旋覆、貝母、枇杷葉為劑。
北涯見用熟地，大為駭然，孟英曰：君慮彼藥之不勝病，吾恐此病之不勝藥。
贈此肅肺潤燥、滋腎清肝之法，病必自安。
楚樓聞之嘆曰：妙手也，所論深合病情。
前在姑蘇，服疏散藥，甚不相合，居停無疑，我服王公之藥矣。
果數日而痊，逾旬即東渡赴甌去。


蕭某素患痰多，常服六君子湯。

偶延孟英診之，脈細數而兼弦滑，曰：六君亟當屏絕。
病由陰虧火盛，津液受灼而成痰，須服壯水之劑，庶可杜患將來。
蕭因向吸鴉片煙，自疑虛寒，滋陰不敢頻服。
繼患咽痛，專科治而不效，仍乞診於孟英。
因謂曰：早從吾策，奚至是耶？此陰虛於下，陽浮於上，喉科藥不可試也。
大劑育陰潛陽，其痛日瘥，而喉齶皆形白腐，孟英曰：吸菸既久，毒氣薰蒸之故耳。

令吹錫類散，始得漸退。
愈後復患滯下，孟英曰：今秋痢雖盛行，而此獨異於人，切勿以痢藥治之。
蓋火迫津液，結為痰飲，釀以煙毒，熏成喉患。
吾以燃犀之照，而投激濁清之治。
病雖愈矣，內蘊之痰濁尚多，奈向來為溫補藥所禁，錮於腸胃曲折之間，而不得出。
今廣投壯水之劑，不啻決江河而滌陳莝，豈可與時行暑熱之痢同年而語耶？治不易法，食不減餐，日數十行，精神反加。
逾月之後，大解始正，計服甘涼約二百劑，肌肉復充，痰患若失。


吳芸閣，因壯年時患黴瘡，過服寒涼之藥，瘡雖愈，陽氣傷殘。

虛寒病起，改投溫補，如金液丹、大造丸之類，始得獲安。
奈醫者昧於藥為補偏救弊而設，漫無節制，率以為常，馴致血溢於上，便泄於下，食少痰多，喘逆礙臥，兩足不能屈伸。
董某猶云寒濕為患，進以苓薑朮桂湯多劑，勢益劇，且溲漸少而色綠如膽汁。
醫皆不能明其故，延孟英診之，脈弦硬無情，曰：從前寒藥戕陽，今則熱藥竭陰矣。
胃中津液，皆灼爍以為痰。
五臟咸失所養，而見證如上。

水源欲絕，小溲自然漸少。
木火內焚，乃露東方之色。
與章虛谷所治暑結厥陰，用來復丹攻其邪從溺出，而見深碧之色者，彼實此虛，判分天壤。
恐和緩再來，亦難為力矣。
尋果歿。


石芷卿驟患腹脹，旬日後臍間出膿，（濕熱積於小腸。）
外科視為腸癰，與溫補內托之藥，遂咳嗽不眠，腹中絞痛異常，痰色紅綠，大便不行，乃延孟英商之。
脈弦細以數，舌絳而大渴，曰：察脈候是真陰大虛之證。
（乃真陰為熱藥所耗，非本如是也。）耆、朮、歸、桂，皆為禁劑。
以甘露飲，加西洋參、花粉、貝母、杏仁、冬瓜子投之，痰咳即安。
外科謂此恙最忌泄瀉，潤藥不宜多服，（此何恙也，而以為最忌泄瀉，真囈語也。）
孟英曰：陰虛液燥，津不易生，雖求其瀉，不可得也。
惡可拘泥一偏，而不知通變哉。
仍以前法去杏、貝、花粉，加知母、百合、合歡為方。
並囑其另邀老醫朱嵩年敷治其外。
如法施之，果漸向安，久之當臍痂落，如小兒蛻臍帶狀，臍內新肉瑩然而愈。
（腸癰無溫補內托之法。
清其上源，而下流自清，亦喻氏法也。）

董曉書令正，素患脘痛，甚至暈厥。
今秋病腰疼腿木，胸悶氣逆，不能臥，胡某進溫補藥而喘汗欲脫，杳不思谷。
孟英切脈，虛細中兼有弦滑，舌絳而渴，乃陰虛挾痰耳。
與沙參、蓯蓉、木瓜、石斛、蛤殼、蒺藜、石英、茯苓、紫菀、杏仁、楝實、首烏、牛膝諸藥，（滋陰調肝而不膩，祛飲利痰而不燥，此孟英獨得之秘。）旬日而安，繼加熟地黃服之全愈。


張與之令堂，久患痰嗽礙臥，素不投補藥。

孟英偶持其脈，曰：非補不可。
與大劑熟地藥，一飲而睡。
與之曰：吾母有十七載不能服熟地矣，君何所見而重用頗投？孟英曰：脈細痰咸，陰虛水泛，非此不為功。
從前服之增病者，想必雜以參、術之助氣。
昔人云勿執一藥以論方，故處方者貴於用藥之恰當病情，而取捨得宜也。


顧云蘿令正，久患腳氣，屢治屢發，馴致周身筋掣，上及於巔，齦痛指麻，腰痠目眩，口乾食少，夜不成眠。

孟英察其脈芤而弦數，真陰大虧。
腿雖痛，從無赤腫之形，腳氣藥豈徒無益而已。
與二地、二冬、二至、知，柏、桑、菊、梔、楝、蒿、薇、龜板、鱉甲、藕等藥，服之各恙漸減。
蓋因平素帶下太甚，陰液漏泄，而筋骨失其濡養也。
故治病須澄源以潔流。
秋間以海螵蛸粉、魚鰾、黃柏、阿膠為丸，服之痊愈。


《薛氏醫案》每以補中益氣湯與地黃丸並用為治。

雖盧不遠之賢，亦或效尤。
其實非用藥之法也。
如果清陽下陷而當升舉者，則地黃丸之陰凝滯膩非所宜也；設屬真陰不足，當用滋填者，則升柴之耗散不可投也。
自相矛盾，紀律毫無，然上下分治，原有矩矱。
屠敬思素屬陰虧，久患痰嗽，動即氣逆，夜不能眠，頻服滋潛，納食漸減，稍沾厚味，嘔腐吞酸。
孟英視脈左弦而微數，右則軟滑兼弦。

水常氾濫，土失堤防，肝木過升，肺金少降。
良由久投滋膩，濕濁內蟠。
無益於下焦，反礙乎中運。
左強右弱，升降不調。
以蓯蓉、黃柏、當歸、芍藥、熟地、丹皮、茯苓、楝實、砂仁研為末，藕粉為丸。
早服溫腎水以清肝，以黨參、白朮、枳實、菖蒲、半夏、茯苓、橘皮、黃連、蒺藜，生曬研末，竹瀝為丸；午服培中土而消痰；暮吞咸喜丸，肅上源以化濁。
三焦分治，各恙皆安。
悉用丸劑者，避湯藥之助痰濕耳。
（方俱靈妙，可以為法。）

咸豐紀元冬十月，荊人忽患頭痛，偏左為甚，醫治日劇。

延半月，痛及頸項頰車，始艱於步，繼艱於食，馴致舌強語謇，目閉神蒙，呼之弗應，日夜沉睡如木偶焉。
醫者察其舌黑，灌犀角、牛黃、紫雪之類，並無小效。
扶乩求仙，藥亦類是。
乃兄周雨禾云：此證非孟英先生不能救，吾當踵其門而求之。
及先生來視，曰：苔雖黑而邊猶白潤，唇雖焦而齒色尚津，非熱證也。
投藥如匙開鎖，數日霍然。
緣識數語，並錄方案如下，用表再生之大德，而垂為後學之津梁云。
仁和蔣寅謹識。


真陰素虧，兩番半產，兼以勞瘁，內風陡升，病起頭疼，左偏筋掣，旬日不語，二便不行，不食唇焦，苔黑邊白，胸腹柔軟，神氣不昏，脈至弦緩，並不洪數。
此非熱邪內陷，乃陰虛痰滯機緘，宜予清宣，勿投寒膩，轉其關鍵，可許漸瘳。
（十月二十五日初診。）

石菖蒲、麩炒枳實、仙製半夏、鹽水泡橘紅各（一錢），鮮竹茹（四錢），旋覆花、茯苓、當歸各（三錢），陳膽星（八分），鉤藤（五錢，後下），竹瀝一杯，生薑汁三小匙和服。
蘇合香丸塗於心下，以舒氣鬱。


舌稍出齒，未能全伸，苔稍轉黃，小溲較暢，羞明頭痛，顯屬風升；咽膈不舒，痰凝氣阻。
本虛標實，脈軟且弦，不可峻攻，法先開泄。
（二十六日再診。）　前方去膽星、半夏、茯苓，加枸杞三錢，淡蓯蓉一錢，蔞仁五錢。


舌能出齒，小溲漸行，神識稍清，苔猶灰滯，頭疼似減，語未出聲，脈至虛弦，右兼微弱。
本虛標實，難授峻攻。
開養兼參，庶無他變。
（二十七日三診。）　前方去枳實、旋覆、鉤藤、竹瀝、薑汁，加參鬚一錢，麥冬三錢，遠志七分，老蟬一對，淡海䖳一兩，鳧茈三個。


稍能出語，尚未有聲，舌色淡紅，苔猶灰膩，毫不作渴，非熱可知，脈軟以遲，不食不便，宜參溫煦，以豁凝痰。
（二十八日四診。）　前方去雪羹，加酒炒黃連、肉桂心各五分。


苔漸化而舌漸出，語稍吐而尚無音，頭痛未蠲，略思粥食，胃氣漸動，肝火未平，久不更衣，脈仍弦軟。
徐為疏瀹，法主溫通。
（二十九日五診。）前方去麥冬，加麻仁四錢，野薔薇露二兩和服。


連投溫養，神氣漸清，語亦有聲，頭猶左痛，苔退未淨，大解不行，左脈微遲，法當補血。
血充風息，腑氣自行。
（十一月初一日六診。）前方去遠志、菖蒲、老蟬，加天麻一錢，白芍二錢，桑椹三錢。


脈已漸起，尚未更衣，濁未下行，語猶錯亂，時或頭痛。
寐則夢多。
濡導下行，且為先授。
（初二日七診。）前方去天麻、桑椹，加牛膝三錢，生首烏四錢，柏子仁二錢。


雖已知飢，未得大解，肝無宣泄，時欲上衝。

陰分久虧，豈容妄下。
素傷思慮，肝鬱神虛，脈軟而遲，語言錯亂。
法當養正，通鎮相參。
（初三日八診。）前方去白芍、首烏，加紫石英四錢，砂仁末炒熟地六錢，遠志七分，菖蒲五分。


大解已行，並不黑燥。

肝猶未戢，乘胃脘疼，幸已加餐，可從鎮息。
（初四日九診。）參鬚、仙半夏（各一錢），砂仁末炒熟地（八錢），牡蠣（六錢），紫石英（四錢），歸身（三錢），枸杞（二錢），淡蓯蓉（一錢五分），川楝肉（一錢），酒炒黃連（三分），桂心（五分，研調三貼）。
復得大解，苔退餐加。
肝血久虧，筋無所養，頭疼脘痛，掣悸不安。
柔養滋潛，內風自息。
（初七日十診。）前方去半夏、連、楝，加炙草、橘餅各一錢，烏梅肉八分，四貼。


神氣漸振，安穀耳鳴，脈弱口乾，面無華色，積虛未復，平補是投。
（十一日十一診。）前方去桂心、橘餅、烏梅，加龜板六錢，麥冬，蒲桃干各三錢。
十貼後，汛至體康而愈矣。


胡某素患耳鳴，且吸鴉片，時服補藥，漸至食減痰多，舌上起灰黃厚膩之苔者三年矣，多醫莫愈。
孟英脈之弦細軟滑，曰：陰虧真於下，痰熱阻於上耳。
以西洋參、菖蒲、遠志、麥冬、竹茹、蓯蓉、歸身、石英、牡蠣、冬蟲夏草，少加黃連服之。
不半月，痰少餐加，舌苔盡退，三年之病，遂以霍然。


王炳華之媳屢次墮胎，人漸尪羸，月事亂行，其色甚淡。

醫謂虛也，大投補劑。
其瘦日甚，食少帶多，遂加桂、附。
五心如烙，面浮咳逆，痰壅礙眠，大渴喜嗔。
醫皆束手，始請孟英脈之，兩尺虛軟，左寸關弦數，右兼浮滑，乃陰虛火炎也。
然下焦之陰雖虛，而痰火實於上焦。
古人治內傷，於虛處求實；治外感，於實處求虛，乃用藥之矩矱也。

爰以沙參、竹茹、冬瓜子、蘆筍、枇杷葉、冬蟲夏草、石英、紫菀、蓯蓉、旋覆為方，兩劑即能寐。
五六劑嗽止餐加，乃去紫菀、旋覆、沙參，加西洋參、歸身、黃柏。
服五劑，熱減帶稀，口和能食，再去蘆筍、冬瓜子、枇杷葉，加熟地、枸杞、烏鰂骨服之而愈。
又吳氏婦陡患咳嗽，痰不甚多，不能著枕者旬日也，神極萎頓。
孟英察脈虛數，授枸杞、蓯蓉、歸身、石英、龜板、牡蠣、冬蟲夏草、麥冬、牛膝、胡桃肉之劑，覆杯而病若失。


舜傳之舅嫂，因用力拔針，而患指痛。
內外雜治，漸至痛遍一身，臥榻不起，食少形消。
余診之，脈細而數，口乾舌絳，乃營陰大虧，無以營養筋骨，豈可因拔針起病，遂以為外傷而妄投燥烈之藥乎？宜其病日以甚也。
以集靈膏加減為方而愈。



<h2>損</h2>
張養之令正，飲食如常，而肌膚消瘦，（敘症詳明）信事如期，而紫淡不恆，兩腓發熱，而別處仍和，面色青黃，而隱隱有黑氣。

儼似虛寒，多藥不效，始逆孟英診之。
脈似虛細而沉分略形弦滑，曰：此陽明有餘，少陰不足，土燥水涸，仲聖有急下存陰之法。
然彼外感也，有餘之邪，可以直瀉；此內傷也，無形之熱，宜以甘寒，義雖同而藥則異也。
贈以西洋參、生地、生白芍、生石膏、知、柏、苓、梔、麥冬、花粉、楝實、丹皮、木通、天冬諸品，服至數斤，黑氣退而肌漸充，腓熱去而經亦調矣。
（孟英善用甘寒，投之此證尤宜。）

戊戌春，張雨農司馬，必欲孟英再赴環山。

孟英因其受病之深，且公事掣肘，心境不能泰然，誠非藥石之可以為力也，固辭不往。
司馬泫然哀懇，但冀偕行旋署，則任君去留可耳，並囑趙蘭舟再四代陳曲悃。
孟英感其情，同舟渡江，次剡溪。
司馬淡及體氣羸憊情形，孟英忽曰：公其久不作嚏乎？司馬曰：誠然有年矣，此曷故也？孟英曰：是陽氣之不宣布也。
古惟仲景論及之，然未立治法。
今擬鄙方奉贈，博公一嚏如何？司馬稱善。
遂以高麗人參、乾薑、五味、石菖蒲、酒炒薤白、半夏、橘皮、紫菀、桔梗、甘草為劑。
舟行抵嵊，登陸取藥，煎而服之。
駕輿以行，未及三十里，司馬命從人詣孟英車前報曰：已得嚏矣。
其用藥之妙如此。


朱氏婦素畏藥，雖極淡之品，服之即吐。

近患晡寒夜熱，寢汗咽乾，咳嗽脅疼。
月餘後漸至減餐經少，肌削神疲，始迓孟英診之。
左手弦而數，右部澀且弱，曰：既多悒鬱，又善思慮，所謂病發心脾是也。
而平昔畏藥，豈可強藥再戕其胃？誠大窘事。
再四思維，以甘草、小麥、紅棗、藕四味，令其煮湯頻飲勿輟。
病者嘗藥大喜，徑日夜服之。

逾旬復診，脈證大減。
其家請更方。
孟英曰：毋庸。
此本仲聖治藏燥之妙劑。
吾以紅棗易大棗，取其色赤補心，氣香悅胃；加藕以舒郁怡情，合之甘、麥，並能益氣養血、潤燥緩急。
雖若平淡無奇，而非惡劣損胃之比，不妨人任，胡可以果子藥而忽之哉！恪守兩月，病果霍然。


余某年三十餘，發熱數日，醫投涼解之法，遂嘔吐自汗，肢冷神疲。
亟延孟英診之，脈微弱，曰：內傷也。
豈可視同伏暑，而一概治之，徑不詳辨其證耶？與黃耆建中去飴，加龍骨、生薑、茯苓、橘皮，投劑即安。
續加參、術，逾旬而愈。


陳氏婦素無病，娩後甚健，乳極多而善飯。

六月初，形忽遽瘦，猶疑天熱使然，漸至減餐。
所親徐麗生囑延孟英視之，脈細數，舌光絳，曰：急勞也，無以藥為。
夫乳者，血之所化也。
乳之多寡，可徵血之盛衰。
茲乳溢過中，與草木將枯，精華盡發於外者何異？即令斷乳，亦不及矣。
其家聞之，尚未深信。
即日斷乳服藥，及秋而逝。


張慈齋室，自春間半產後，發熱有時，迄於季秋。
廣服滋陰之藥，竟不能愈。
其大父陳靄山延孟英診脈，按之豁然。
投當歸補血湯而熱退，繼以小建中愈之。
（此眾人用滋陰者，而孟英以陽和之品愈之。
可見醫者認證，不在執方也）

胡季權令正，許子雙之女弟也。

初於乙巳患乳房結核，（此乳岩之漸也，豈有用補之理。）外科雜投溫補，核漸增而疼脹日甚，馴致形消汛愆，夜熱減餐，骨痿於床。
孟英診曰：郁損情懷，徒補奚益？（豈惟無益，愈增其病矣。）初以蠲痰開鬱之劑，吞當歸龍薈丸。
痛脹遞減，熱退能餐，月事乃行，（因誤補之後，故用此丸，否則可以不必。）改投虎潛加減法。
服半年餘而起，凡前後計用川貝母七八斤，他藥稱是。
今春因哭母悲哀，陡然發厥，與甘麥、大棗，加龍、牡、龜、鱉、磁朱、金箔、龍眼而安。


沈辛甫善軒岐之學。
其令正體素弱而勤於操作，年逾四秩，汛事過多，兼以便溏，冷汗氣逆，參耆屢進，病日以危。
孟英診曰：心脾之脈尚有根，猶可望也。
與龍骨、牡蠣、龜板、鱉甲、海螵蛸、石英、石脂、餘糧、熟地、茯苓為方，一劑轉機，漸以向愈。
（亦下虛而誤補其上者。
應補之證，補不如法，尚且致害，況不應補而補者乎？）

董哲卿二尹令正，胎前患嗽，娩後不痊。

漸至寢汗減餐，頭疼口燥，奄奄而臥，略難起坐。
孟英珍脈虛弦軟數，視舌光赤無苔，曰：此頭疼口燥，乃陽升無液使然。
豈可從外感治？是沖氣上逆之嗽，初非傷風之證也。
與蓯蓉、石英、龜板、茯苓、冬蟲夏草、牡蠣、穭豆衣、甘草、小麥、紅棗、藕，數帖嗽減餐加，頭疼不作。
加以熟地，服之遂愈。


錢聞遠，自春間偶患痰嗽，醫投蘇葛而失音。

更醫大劑滋補，漸致飲水則嗆，久延愈劇。
邀孟英診，曰：左寸動數，尺細關弦，右則澀，乃心陽過擾，而暗耗營陰，肺金受爍，清肅不行，水失化源，根無蔭庇。
左升太過，右降無權，氣之經度既乖，血之絡隧亦痹，飲水則嗆，是其據也。
金遇火而伏，其可慮乎？繼而瘀血果吐，納食稍舒。
老醫嚴少眉以為可治，竭力圖維，仍殞於伏。


高石泉仲媳，骨小肉脆，質本素虛。

冬間偶涉煩勞，不飢不寐，心無把握，夜汗耳鳴。
馮某連進滋陰法，病日甚。
孟英察其左寸甚動，兩關弦滑，苔色膩黃，乃心肝之火內燔，胃府之氣不降。
陰虧固其本病，滋填未可為非，然必升降先調，而後補之有益。
（精要語，業醫者宜謹識之。）授鹽水炒黃連、石菖蒲、元參、丹參、梔子、石斛、小麥、知母、麥冬、竹葉、蓮子心等藥，服之即應。
續予女貞、旱蓮、牡蠣、龜板、地黃善後而瘥。


室女多抑鬱，干嗽為火鬱，夫人而知之者。

王杞庭之姐，年逾標梅，陡患干嗽，無一息之停，目不交睫。
服藥無功，求孟英診焉。
兩脈上溢，左兼弦細，口渴無苔，乃真陰久虛，風陽上潛，沖嗽不已，厥脫堪虞，授牡蠣、龜板、鱉甲、石英、蓯蓉、茯苓、熟地、歸身、牛膝、冬蟲夏草、胡桃肉之方。
藥甫煎，果欲厥，亟灌之即寐。
次日黃昏，猶發寒痙，仍灌前藥。
至第三夜，僅有寢汗而已。
四劑後，諸恙不作，眠食就安。
設此等潛陽鎮逆之方，遲投一二日，變恐不可知矣。
況作郁治，而再用開泄之品耶？故辨證為醫家第一要務也。


謝譜香體屬久虛，初冬患嗽痰減食，適孟英丁艱，邀施某視之，云是腎氣不納，命火無權，疊進腎氣湯月餘，遂致嘔惡便溏，不飢無溺，乃束手以為必敗矣。

季冬仍延孟英診之，脈甚弦軟，苔膩舌紅。
乃中虛而健運失職，誤投滋膩，更滯樞機。
附桂之剛，徒增肝橫。
予黨參、白朮、茯苓、澤瀉、橘皮、半夏、竹茹、梔子、薏苡、蒺藜、蘭葉、柿蒂之劑，培中泄木、行水蠲痰，旬日而愈。
（古人補腎不如補脾、補脾不如補腎之說，均有至理，而用違其宜，亦均足致敗。
此醫所以首貴認證也。）

錢氏婦患嗽數月，多醫莫治，漸至廢寢忘餐，凜寒乍熱，經停形瘦，心悸耳鳴，滋補填陰，轉兼便泄。

孟英視脈虛弦緩大，而氣短懶言，臥榻不支，動即自汗，曰：固虛也，然非滋陰藥所宜。
予參、耆、龍、牡、桂、芩、甘、芍、冬蟲夏草、餳、糖，大劑，服旬日而安。
繼去龍、牡，加歸、杞。
服二十劑，汛至而康。
病者欲常服補藥，孟英止之曰：病痊體健，何以藥為？吾先慈嘗云：人如欹器，虛則欹，中則正，滿則覆。
世之過服補劑，致招盈滿之災者，比比焉。
可不鑑哉！

許子厚令庶母，年未四旬。
患晡熱，發於上焦，心悸頭痛，腰痠腿軟，飢不欲食，暮則目如盲而無所睹，時或腹脹，自汗帶多。
孟英脈之弦細而弱，氣短不足以息，舌赤無苔，曰：此營血大虧，不可作暑治也。
授人參、熟地、棗仁、枸杞、歸身、麥冬、烏鰂骨、牡蠣、龜板、蒺藜、芍藥、杜仲、羊藿等藥，數十劑而康復如常。


許蘭嶼令正，正月中旬偶食蒸餅，即覺腹中攻痛，而寒熱間作，以為瘧也。

請孟英診之，脈弦軟而微數，曰：此不可以瘧論。
緣營素虧，往歲愈後，少於調補，仍當濡養奇經。
蓋陽維為病，亦能作寒熱。
而八脈隸於肝腎，溫腎涼肝，病即霍然矣。
授以蓯蓉、枸杞、當歸、白薇、青蒿、茯苓、竹茹、鱉甲、楝實、藕，數帖果愈。
迨二月中旬，其病復作，舉家僉以為瘧。

或云必前次早補，留邪未去使然。
而蘭嶼遠出，家無主議之人。
孟英曰：前次愈之太易，我之罪也。
不為善後，誰之過歟？如信我言，指日可瘳。
第須多服培養之劑，保無後患。
於是仍服前藥，亦數劑而安。
續以集靈膏去牛膝，加羊藿、阿膠、當歸、黃柏、菟絲、蓯蓉、蒲桃干，熬膏服之，竟不再發。


李健伯夫人，因傷情志而患心跳，服藥數月，大解漸溏，氣逆不眠，面紅易汗，臥榻不起，勢已瀕危。

其次婿余朗齋浼孟英診之，堅辭不治。
其長婿瞿彝齋力懇設法，且云婦翁遊楚，須春節旋里，縱使不治，亦須妙藥稽延時日。
孟英曰：是則可也。
立案云：此本郁痰證，緣謀慮傷肝，營陰久耗，風陽獨熾，爍液成痰。
痰因火動，跳躍如舂。
若心為君主之官，苟一跳動，即無生理，焉能淹纏至此乎？但郁痰之病，人多不識，廣服溫補，陰液將枯。

脈至右寸關雖滑，而別部虛弦軟數，指下無情。
養液開痰，不過暫作緩兵之計。
一交春令，更將何物以奉其生？莫謂贈言之不詳，姑順人情而予藥。
方用西洋參、貝母、竹茹、麥冬、茯神、丹參、蓯蓉、薏苡、紫石英、蛤殼等。
服之痰果漸吐，火降汗收，納穀能眠，胸次舒適。
而舌色光絳，津液毫無，改授集靈膏法。
扶至健伯歸，因謂其兩婿曰：我輩之心盡矣，春節後終虞痙厥之變也。
已而果然。


仁和彭君芝亭之三令嬡，年甫逾笄，自去秋患痰嗽內熱，漸至汛愆減食，咽爛音嘶，肌瘦便溏，不眠心悸。

丁巳正月下旬，專人迎余往視，左脈細軟而數，寸尤甚，右尺洪數，寸關不耐尋按。
蓋燥邪薄肺，初失肅清，陰分素虧，源流兩涸。
今胃氣已敗，萬物發蟄之時，如何過去？其二令嬡深諳醫理，極以為然。
適邵位西樞部持蔣大理之函相召，余即解纜。
嗣接趙君笛樓信云：彭女果歿於驚蟄前三日，抑何脈之神耶？余曰：亦偶然事耳。
如前年五月間，偶診顧聽泉明經之脈，即謂家竾伯茂才云：顧君不可以冬，蓋死象已見也。
後竟歿於立冬之時。
今年二月，診莊文芝階脈，謂其文孫嵋仙少君云：恐難過夏，而立夏前三日竟逝。
十月初，遊武林，訪家瘦石兄切其脈，尺中微露浮弦，即謂其子曰：春令可虞。
亦於次年驚蟄日，無疾而終。
脈之可憑者如是，而竟有不可憑者，此其所以為微妙之學乎！


<h2>郁</h2>
許康侯令堂，初夏患坐臥不安，飢不能食，食則滯膈，欲噫不宣，善恐畏煩，少眠形瘦，便艱溲短，多藥莫瘳。

孟英按脈弦細而滑，乃七情怫鬱，五火爍痰。
誤認為虛，妄投補藥，氣機窒塞，升降失常。
面赤痰黃，宜先清展，方用旋覆、菖蒲、紫菀、白前、竹茹、茯苓、黃連、半夏、枇杷葉、蘭葉。
不旬而眠食皆安。
為去前四味，加沙參、歸身、紫石英、麥冬，調養而痊。


沈峻揚令妹，年逾五旬，體素瘦弱，不能寐者數夜，證遂瀕危。

乃兄延孟英視之，目張不能闔，淚則常流，口開不能閉，舌不能伸，語難出聲，苔黃不渴，飲不下咽，足冷不溫，筋瘛而疼，胸膈板悶，溲少便秘，身硬不柔，脈則弦細軟澀，重按如無。
或疑中暑，或慮虛脫，孟英曰：身不發熱，神又不昏，非中暑也。
二便艱澀，咽膈阻悶，非脫證也。
殆由情志鬱結，怒木直升，痰亦隨之，堵塞華蓋，故治節不行，脈道不利也。
誤進補藥，其死可必。
但宜宣肺，氣行自愈。
方用紫菀、白前、兜鈴、射干、菖蒲、枇杷葉、絲瓜絡、白豆蔻，果一劑知，四劑瘳。



<h2>驚</h2>
邵魚竹給諫，起居食飲如常，惟僅能側臥，略難仰臥。

仰而寤，無恙也，稍一閤眼，則驚竄而醒。
雖再側眠，亦徹夜不得寐矣。
多年莫能治。
凡心腎不交之人，多不能仰臥。
以仰則腎氣不能上承而心氣愈浮也。
孟英以三才合枕中丹，加黃連，肉桂服之良效。
（心腎交治，而以黃連、肉桂媾合之，用意甚巧。）其長郎子旊，久患痰多，胸膈滿悶，連年發癇，藥之罔效。
孟英脈之曰：氣分偏虛，痰飲阻其清陽之旋運，宜法天之健以為方，則大氣自強，而流行不息，胸次乃廓然如太空矣。
與六君去甘草，加黃耆、桂枝、薤白、蔞仁、石菖蒲、蒺藜、旋覆，服之滿悶漸舒，癇亦不發矣。


周菊生令正，患少腹酸墜，小溲頻數而疼，醫投通利不效，繼以升提溫補。
諸法備試，至於不食不寐，大解不行，口渴不敢飲水，聞聲即生驚悸。
孟英脈之曰：厥陽為病也，不可徒治其太陽。
先與鹹苦，以泄其熱；續用甘潤，以滋其陰，毫不犯通滲之藥而愈。


一圃人詣孟英泣請救命，詰其所以，云家住清泰門內馬婆巷。

因本年二月十五日卯刻，雷從地奮，火藥局適當其沖，牆垣廨宇一震泯然，雖不傷人，而附近民房撼搖如簸。
其時妻在睡中驚醒，即覺氣不舒暢。
半載以來，漸至食減形消，神疲汛少，帷臥則其病如失，藥治罔效。
或疑邪祟所憑，祈禳厭鎮，亦屬無靈。
敢乞手援，幸無卻焉。
孟英許之，往見婦臥於榻，神色言動，固若無恙。

診畢病人云：君欲睹我之疾也。
坐而起，果即面赤如火，氣息如奔，似不能接續者。
苟登圊溲便，必賁逆欲死。
前所服藥，破氣行血，和肝補肺，運脾納腎，清火安神，諸法具備，輒如水投石。
孟英仿喻氏治厥巔疾之法用藥，一劑知，旬余愈。
（仍是治肝之法。）

楊某方作事，不知背後有人潛立，回顧失驚，遂不言不食，不寐不便，別無他苦。
孟英按脈沉弦，以石菖蒲、遠志、琥珀、膽星、旋、貝、竹黃、杏仁、省頭草、羚羊角為劑，化服蘇合香丸。
二帖，大解行而啜粥，夜得寐而能言，復與調氣寧神蠲飲藥，數日霍然。


章養雲室患感，適遇猝驚，黃、包二醫，皆主溫補，乃至昏譫痙厥，勢極危殆，棺衾咸備，無生望矣。

所親陳仰山聞之，謂云：去秋顧奏云之恙，僅存一息，得孟英救愈，子盍圖之。
章遂求診於孟英，證交三十八日，脈至細數無倫，（陰將竭矣。）兩手拘攣，（肝無血養。）宛如角弓之反張，痰升自汗，渴飲苔黃，面赤臀穿，晝夜不能閤眼。
先與犀、羚、貝、斛、元參、連翹、知母、花粉、膽星、牛黃、鱉甲、珍珠、竹黃、竹葉、竹瀝、竹茹為方。
三劑，兩手漸柔，汗亦漸收。

又五劑，熱退痰降，脈較和，而自言自答，日夜不休，乃去羚、斛、珠、黃，加西洋參、生地、大塊硃砂兩許。
服之，聒絮不減。
或疑為癲，似有搖惑之意。
孟英恐其再誤，囑邀許芷卿商之。
芷卿極言治法之絲絲入扣，復於方中加青黛、龍、牡。
服二劑，仍喋喋不已。

（熱在心，而用肝腎藥，宜乎不效。）孟英苦思數四，徑於前方加木通一錢，投匕即效。
次日病者自語：前此小溲業已通暢，不甚覺熱，昨藥服後，似有一團熱氣從心頭直趨於下，由溺而泄。
從此神氣安謐，粥食漸加，兩腿能動，大解亦堅。
忽咽腫大痛，水飲不下，孟英曰：餘火上炎也。
仍與前方，更吹錫類散而安。

惟臀瘡未斂，腿痛不已，乃下焦氣血傷殘，改用參、耆、歸、芍、生地、合歡、山藥、麥冬、牛膝、石斛、木瓜、桑枝、藕肉。
數服痛止餐加，又與峻補，生肌而愈。
（溫病誤補，未有能生者。
孟英獨出手眼，實發前人所未發。
用木通精當。
凡心經蘊熱，用犀角、黃連等藥，必兼木通，其效乃捷，以能引心經之熱從小腸出也。）

杭城溫元帥，例於五月十六日出巡遣疫。

有魏氏女者，家住橫河橋之北，會過其門，將及天曉，適有帶發頭陀，由門前趨過，瞥見之大為驚駭，注目視之，知為僧也，遂亦釋然。
而次日即不知飢，眩暈便秘。
醫謂神虛，投補數帖，反致時欲昏厥。
（不問何證，竟投溫補，何其愚耶？）更醫作中風治，勢益甚。
旬日後，孟英持其脈弦伏而滑，胸腹無脹悶之苦，旬余不更衣。
是驚則氣亂，挾痰逆升，正仲聖所謂諸厥應下者，應下其痰與氣也。
以旋、赭、梔、連、雪羹、楝、貝、金箔、竹瀝、菔汁為方，並以鐵器燒紅淬醋，令吸其氣。
二劑，厥止，旬日而痊。


王瘦石稟屬陰虧，卒聞驚嚇之聲，而氣逆肢冷，自汗息微。

速孟英視之，身面皆青綠之色，脈沉弦而細。
乃素傷憂慮，而風陽陡動也。
與牡蠣四兩，鱉甲二兩，蛤殼一兩，石英五錢，龍齒、小麥、辰砂、麥冬、茯神、貝母、竹茹為方，一劑知，二劑已，續以滋養而瘳。
（凡陰虛之體；血不足以養肝，則肝陽易潛。
用大劑鎮逆，養陰開鬱法治，絲絲入扣，宜乎應手輒效也。）

顧媼因比鄰失火，幾焚其店，驚嚇之餘，不能起榻，脅痛偏右，便秘神瞀，身面發黃。
醫云濕熱，治之罔效，乞診孟英，脈澀而弦，按之甚軟，曰：此因驚恐氣結不行所致。
予沙參、桑葉、梔子、絲瓜絡、冬瓜子、葦莖、枇杷葉、旋覆、蔥須、竹茹，數劑而痊。



<h2>悸</h2>
太倉陸竹琴令正，陡患心悸，肢冷如冰。
其子皇皇，浼吳江程勉耘懇援於孟英。
察其脈浮弦而數，視其舌尖赤無苔。
乃陰虛陽越，煎厥根萌。
予元參、二至、三甲、龍齒、石英、生地、牛膝、茯神、蓮子心而愈。



<h2>哭</h2>
康爾九令正患汛愆，而致左脅疼脹，口苦吞酸，不飢不寐，溲熱便難，時時欲哭。

乃尊馬翠庭鹺尹延孟英診之。
左甚弦數。
以雪羹湯吞龍薈丸，經行如墨而瘳。
繼因思鄉念切，久斷家書，心若懸旌，似無把握，火升面赤，汗出肢涼。
乃父皇皇，亟邀孟英視之，左寸關弦數，尺中如無，乃陰虛木火上亢也。
以元參、黃連、牡蠣、麥冬、生地、甘草、女貞、旱蓮、百合、石英、小麥、紅棗為劑，引以青鹽一分，覆杯而愈。



<h2>狂</h2>
李叟年越古稀，意欲納妾，雖露其情，而子孫以其耄且瞽也，不敢從，因此漸病狂惑。

群醫咸謂神志不足，廣投熱補之藥，愈服愈劇，始延孟英診之。
脈勁搏指，面赤不言，口涎自流，力大無制，曰：此稟賦過強，陽氣偏盛，姑勿論其脈證，即起病一端，概可見矣。
如果命門火衰，早已痿靡不振，焉能興此念頭？醫見其老，輒疑其虛。
須知根本不堅實者，不能享長年，既享大壽，其得於天者必厚。
況人年五十，陰氣先衰，徐靈胎所謂千年之木，往往自焚，陰盡火炎，萬物皆然。
去冬吾治邵可亭孤陽喘逆，壯水清火之外，天生甘露飲，灌至二百餘斤，即梨汁也。
病已漸平，僅誤於兩盞薑湯，前功盡墮。
可見陰難充長，火易燎原，今附、桂、仙茅、鹿茸、參、戟、河車等藥，服之已久，更將何物以生其涸竭之水，而和其亢極之陽乎？尋果不起。


江某年三十餘，忽兩目發赤，牙齦腫痛，漸致狂妄，奔走罵人，不避親長。
其父皇皇，求孟英診之。
脈大而數，重按虛散，與東洋參、熟地黃、辰砂、磁石、龍齒、菖蒲、棗仁、琥珀、肉桂、金箔、龍眼肉為劑，投匕即安，翼日能課徒矣。
（昔余友彭香林，患此證，醫雖知其虛，而治不如法，竟以不起。
今讀此案，彌增惋嘆。）

王月鋤令媳，於廟見時忽目偏左視，揚手妄言，諸親駭然，詰其婢媵，素無此恙。

速孟英視之，脈弦滑而微數，苔黃脘悶。
蓋時雖春暮，天氣酷熱，兼以勞則火升，挾其素有之痰而使然也。
與犀、羚、梔、翹、元參、丹參、薄荷、花粉，送礞石滾痰丸。
三服而痰下神清，改投清養遂愈。
次年即誕子。


一婦患證年餘，藥治罔效。
初夏延孟英視之，發熱甚於未申，足冷須以火烘，痰嗽苔黃，問有譫語，渴飲無汗。
亟令撤去火盆，以生附子搗貼湧泉穴，且囑恣啖梨蔗。
方用人參白虎湯投之，七帖而年餘之熱盡退，繼與養陰藥而瘳。


費伯元分司，患煩躁不眠。
醫見其苔白也，投以溫藥，因而狂妄瘛瘲，多方不應。
余薦孟英視之，左脈弦細而數，右軟滑，乃陰虛之體，心火熾，肝氣動，而痰盛於中也。
先以犀、羚、桑、菊，息其風；元參、丹皮、蓮心、童溲，清其火；茹、貝、雪羹，化其痰，兩劑而安。
隨與三甲、二至、磁朱，潛其陽；甘、麥、大棗，緩其急；地黃、麥冬，養其陰，漸次康復。


朱養心後人名大鏞者，新婚後神呆目瞪，言語失倫。

或疑其體弱神怯，與鎮補安神諸藥，馴致善飢善怒，罵詈如狂。
其族兄已生邀孟英診之，右脈洪滑。
與犀角、石膏、菖蒲、膽星、竹瀝、知母，吞礞石滾痰丸而愈。
其大父患四肢冷顫，常服溫補，延久不痊。
孟英切其脈弦而緩，曰：非虛也。
與通絡方，吞指迷茯苓丸而瘥。


藁砧遠出，婦病如狂。

似屬七情，而亦有不盡然者。
有陳氏婦患此月餘，巫醫屢易，所費既鉅，厥疾日增。
孟英切其脈弦而數，能食便行，氣每上衝，腹時痛脹。
詢其月事，云病起汛後，繼多白帶，孟英曰：病因如是。
而晝則明瞭，夜多妄言，酷似熱入血室之候。
徑從瘀血治可也。
予桃仁、紅花、犀角、菖蒲、膽星、旋覆、赭石、丹參、琥珀、蔥白之劑，兩服而瘀血果行，神情爽慧。
繼去桃仁、紅花，加當歸、元參，服數劑而瘳。


陳氏婦，年逾四旬，娩後忽然發狂。

時值秋熱甚烈，或以為受熱，移之清涼之所，勢不減。
或以為瘀，投以通血之藥而不效。
金、顧二醫皆為虛火，進以大劑溫補，則狂莫能制。
或云痰也，灌以牛黃丸亦不應。
浼孟英視之，切脈弦數，頭痛睛紅，胸腹皆舒，身不發熱，乃陰虛而肝陽陡動也。
先灌童溲，勢即減。
劑以三甲、二至、丹參、石英、生地、菊花、牛膝、藕，用金飾同煎。
一飲而病若失。
愈後詢之，果因弄瓦而拂其意耳。


陸渭川令媳患感，適遇姅期醫治數日，經止而昏狂陡作。

改從熱入血室治，轉為痙厥，不省人事。
所親沈雨階為延孟英診之，脈弦軟而虛滑，氣逆面青，牙關不開，遺溺便秘。
令按胸次，堅硬如柈。
此冬溫尚在氣分。
如果熱入血室，何至晝亦昏迷。
良由素多怫鬱，氣滯痰凝。

用柴胡則肝氣愈升，攻瘀血則誅伐無過。
予小陷胸合蠲飲六神湯，加竹瀝，調服牛黃至寶丹一顆。
外以蘇合丸塗於心下。
痰即湧出，胸次漸柔，厥醒能言，脈較有力。
次日仍用前方，調萬氏清心丸一粒。
果下痰矢，漸啜稀糜。

改授肅清，數日而愈。
續有顧某陡患昏狂，苔黃便秘，臥則身挺，汗出五心。
醫云熱入膻中，宜透斑疹，治之加劇。
孟英診脈弦緩不鼓，身無大熱，小溲清長。
的非外感。
乃心虛膽怯，疑慮憂愁，情志不怡，郁痰堵竅也。
以蠲飲六神湯，合雪羹，加竹葉、蓮子心、竹瀝。
服二劑，狂止，自言腹脹而頭偏左痛，仍以前方，吞當歸龍薈丸。
大解始下，改用清火、養心、化痰舒郁之法而愈。



<h2>癇</h2>
朱君慶雨次郎，夙有癇證。

因勞傷之後，發冷吐酸，不飢神憊，服藥數劑，遂致故疾日作數次。
醫者術窮。
餘脈之，弦細若伏，而肢冷如冰，苔白如砂，涎沫頻吐，頭疼而暈，重裘不知溫。
是熱深厥深，誤投熱藥，而飲邪內盛，故熱邪隱伏不顯也。
詢其小溲果甚赤。
以導痰湯去草，合雪羹，加芩、連、梔、茹、木通煎，吞當歸龍薈丸，覆杯而愈。



<h2>疑懼</h2>
顧升庵參軍之仲郎，久患多疑善恐，（痰之見證）不出房者數年矣。

食則不肯與人共案，臥則須人防護，寡言善笑，（熱之見症）時或遺精。
多醫廣藥，略無寸效。
孟英切脈甚滑數，（脈與證合）與元參、丹參、竹黃、竹茹、丹皮、黃連、花粉、梔子、海䖳、荸薺為劑，送服當歸龍薈丸。
四帖，即能出署觀劇，遊淨慈而登吳山。
參軍大喜，以為神治，次年為之配室。


己酉春，胡孟紳山長患疑，坐臥不安，如畏人捕。

自知為痰，餌白金丸吐之，汗出頭面，神躁妄聞。
（撩動其猖狂之勢）孟英切其脈弦滑洪數，不為指撓，投石膏、竹茹、枳實、黃連、旋覆、花粉、膽星、石菖蒲，加雪羹、竹瀝、童溲，吞礞石滾痰丸。
下其痰火，連得大解，夜分較安。
惟不能斷酒，為加綠豆、銀花、枳椇子，吞當歸龍薈丸。
旬餘脈證漸平，神氣亦靜。
尚多疑懼，改授犀角、元參、丹皮、竹葉、竹茹、貝母、百合、丹參、蓮心、豬膽汁炒棗仁、鹽水炒黃連，吞枕中丹，以清包絡肝膽之有餘而調神志。
又旬日，各恙皆蠲，即能拈韻，繼與十味溫膽法善其後。


洪張伯孝廉令弟蘇仲，鄉試後，自以場作不愜於懷，怏怏數日，漸以發熱。

醫作伏暑治，日形困頓，懶語音低，神情恍惚，稍閤眼輒以文有疪累如何中式云云。
屢服牛黃、犀角等藥，竟無寸效。
延孟英視之，時時出汗，不飢溺少，舌絳口乾，切脈虛軟以數，曰：此心火外浮也，昔賢惟王損庵論之獨詳。
今人罕讀其書，每與溫暑逆傳證混淆施治。
夫心猶鏡也，彼熱邪內陷，襲入心包，則霧障塵蒙之象也，故可磨之使明，是為實證，今心陽過擾，火動神浮，乃銅質將鎔之候也。
法宜堅之使凝，是為虛證。

良由陰分素虧，心營易耗。
功名念切，慮落孫山。
病屬內傷，似乎外感，大忌發表，更禁寒涼，又非東垣補中益氣之例，無怪醫者為之技窘也。
而有藥治病，無藥移情，余有一言，可廣其意。
文之不自愜於懷者，安知不中試官之意乎？且禍盈福謙，《易》之道也。
嘗見自命不凡者，偏不易售；而自視欿然之士，恆於意外得之。

即此一端，吾可必其中也。
病者聞之，極為怡曠。
服藥後各恙漸安，半月而愈。
及榜發，果獲雋。
僉云藥既神妙，而慧吐齒牙，竟成吉懺。
仁言仁術，醫道通仙，可於孟英信之矣。

其方則甘草、乾地黃、麥冬、枸杞、鹽水炒黃連、紫石英、龜板、龍齒、珍珠也。
迨季冬，兩孝廉將北上，其母夫人陡病恍忽，孟英往診曰：高年素多憂慮，而別離在即，神倏飛陽，縱有仙丹，亦難救藥。
另邀他醫視之，皆云冬溫。
須過十四日，及旬而沒，神氣不昏。
始信孟英鏡質消鎔，與塵濛霧障有殊也。


張友三室，去春受孕後，忽夢見其亡妹。

而妹之亡也，由於娩難，心惡之。
因囑婢媼輩廣購墮胎餌服，卒無驗。
冬間娩子後亦無恙。
自疑多餌墮胎藥，元氣必傷，召朱某治之。
述其故，朱即迎合其意，而斷為大虛之候，且云苟不極早補救，恐延蓐損。
病者聞而益懼，廣服補劑，漸至臥榻不起，多藥弗效。

延至仲春，族人張鏡江為邀孟英視之，不飢不寐，時或氣升，面赤口乾，二便閉澀，痰多易汗，胸次如舂，咽有炙臠，畏明善怒，刻刻怕死，哭笑不常，脈至左部弦數，右手沉滑，曰：此郁痰證，誤補致劇也，與上年李健伯令正之病情極相類。
第彼已年衰而傷於憂思謀慮，是為虛郁；此年壯體堅，而成於驚疑惑懼，是為實郁。
虛郁不為舒養，而輒投溫補，則鬱者愈郁，而虛者愈虛。
實郁不為通泄，而誤施溫補，則鬱不能開，而反露虛象，所謂大實有羸狀也。
醫者但云補藥日投，虛象日著。
不知虛象日形，病機日錮。

彼豈故釀其病而使之深耶？亦是一片仁心，無如藥與病相僢而馳，蓋即好仁不好學之謂耳。
余非好翻人案，恐不為此忠告，未必肯舍補藥而從余議也。
病者聞之大悟，即授小陷胸合雪羹，加菖蒲、薤白、竹茹、知母、梔子、枳實、旋、赭出入為方，吞當歸龍薈丸。
三劑後，蔞仁每帖用至八錢，而大解始行，各恙乃減。
半月後，心頭之舂杵始得全休。
改用清肅濡養之法，調理匝月，汛至而痊。


秀水嚴小亭令正，五十八歲。

因數年前，家有訟事，屢遭驚嚇，而起疑病。
自欲吞金，雖己衣不敢用鈕釦，並時縶手足。
即夫媳兒孫，皆屏絕不許入房，云恐自摘他人之衣釦、環飾嚥下也。
僅留一媼，在室服侍，而飲食起居如常人。
醫皆謂其神虛，率投鎮補。
今秋患右腿青紫腫痛，牙齦臭腐。

季秋延余視之，脈弦滑而數，曰：此病不在心而在膽，故能記憶往事，而善謀慮，豈可指為神志不足乎？膽熱則善疑，愈補則熱愈熾，熾極則傳於胃，胃熱蘊隆，乃成青腿牙疳也。
錮疾已六七年，宜先治其新病。
以菖蒲、膽星、石膏、膽草、知母、元參、銀花、梔子、白薇、竹茹、黃連，煎調玉樞丹。
並令購白馬乳飲之。
六劑而病減，半月新病愈。
仲冬余又遊禾，復診脈較平，而膽亦稍和。
蓋白馬乳，善清膽胃之熱也。



<h2>內風</h2>
朱慶雲室，年六十六歲。

初發熱即舌赤無津，錢、丁、任、顧諸醫胥云高年液少，津涸堪憂。
甘潤之方，連投八劑，馴致神悗耳聾，不飲不食，沉沉欲寐，呃忒面紅，勢已瀕危。
徐德生囑其延孟英圖之，審其脈弦滑而數，視其舌絳而捫之甚燥。
然體豐呼吸不調，呃聲亦不暢達。
合脈證與體而論之，雖無脘悶拒按之候，確是肝陽內熾，痰阻樞機，液不上承，非津涸也。
劑以小陷胸湯，加茹、薤、旋、菖、枇杷葉、蘇葉。

一飲而夜得微汗，身熱即退。
次日，痰嗽大作，舌滑流涎，病家詫曰：奇矣。
許多潤藥，求其潤而愈燥。
何以此劑一投，而反津津若是耶？殆仙丹矣。
三帖後，更衣呃止，痰嗽亦減，漸進稀粥，改用沙參、紫菀、苡、斛、歸、茹、麥冬、瓜子。
服數帖溲暢餐加，而覺肢麻頭暈，予參、耆、歸、芍、橘、半、熟地、天麻、石英、牛膝、茯苓、桑枝，補虛、息風、化痰而健。


曹氏婦孀居而操家政，人極精幹，患恙旬余，諸醫以為冬溫，而多藥罔瘥，勢瀕於危。

伊親孫位申速孟英挽之，面赤耳聾，脈狀細軟，舌赤無液，粒米不沾，夜不成眠，便溏溲赤，痰咸咳逆，腹脹氣衝，齦腫巔疼，音低自汗，口中甚辣，心下如焚，兩足不溫，時欲發暈。
乃肝腎素虧，心陽內亢。
原非感證，藥誤已深，縱是冬溫，亦不可妄施柴葛。
況足冷麵赤，非渾身發熱之比也。
既耗其氣，更爍其營，陰火潛燃，治宜鎮息。
方以參、蠣、連、芍、茹、冬、楝、斛、丹參、小麥、龜板、鱉甲，煎吞磁朱丸。
一飲脹消，餘證不減，去楝、芍、龜板、鱉甲，加龍齒、銀花、導赤散。
三服，暈止便堅，小溲亦暢，略安寢食，再去銀花、木通、磁朱丸，加知、柏、紅棗、紫石英，而麥冬以硃砂染。
兩帖，火降足和，舌色漸潤。
又兩帖，汗嗽胥減，心下始涼，乃易生地以熟地，滋補而瘳。


癸丑孟春，陳舜廷自寧波旋杭，迓孟英診視，云：去冬患痰嗽，彼處醫家初以疏散，繼則建中，諸藥備嘗，日漸羸困，左脅躍躍跳動，胸次癢如蟲行，舌素無苔，食不甘味，嗽甚則汗，夜不安眠，痰色清稀，便溏溲短，恐成肺痿，惟君圖之。

孟英診曰：病始肺傷於燥，治節不行。
體質素屬陰虧，風陽內煽，爍其津液，故右脈軟滑而虛。
溫以辛甘，致左脈浮弦且數。
雖非肺痿，而上下交虛。
治先保液息風，續宜壯水，可奏膚功。
徒化痰理嗽，見病治病，有何益乎？爰以沙參、葦莖、冬瓜子、絲瓜絡、竹茹肅肺氣，甘草、石斛、燕窩生津液，冬蟲夏草、石英、牡蠣息風陽。
投劑即嗽減能眠，旬日後去冬子、石斛，加歸身、麥冬、茯苓。
服數帖，兩脈較和，餐加溺暢，再去牡蠣、甘草、絲瓜絡，加熟地、鹽橘紅。
十餘劑，各恙皆安。
以高麗參易沙參，善後而康。


孟夏許芷卿偶自按脈，左寸如無。
招他醫診之，僉云心散，舉家驚懼，己亦皇皇。
屈孟英視之，曰：勞心而兼痰火之郁，故脈伏耳。
其火升面赤，不寐脅鳴，乃驚駭激動肝膽之陽勃然升越，非本病也。
予人參、黃連、菖蒲、紫石英、小麥、麥冬、蓮子心、紅棗、竹葉、甘草為方，一劑知，二劑已。


石北涯之大令媳，忽患多言不寐，面赤火升，汗出心搖，倉皇欲死。
孟英察脈虛弦小數，乃賦質陰虧。
將交春令，虛陽浮動，有鳶飛魚躍之虞。
亟以人參、龍齒、牡蠣、石英、甘草、百合、小麥、竹葉、紅棗、青鹽水炒黃連為劑，引以雞子黃，投匕即安，續加熟地、阿膠滋填而愈。


乙卯冬初，余摯眷回藉，卜居濟諪溪。

秀水呂君慎庵邀余遊新塍，視屠舜傳之女適張氏者。
據云病起產後，延至五年，久臥於床，勢成癱瘓。
廣服補劑，迄不見功。
及入室視之，病者尚著單衣，貼身僅鋪草蓆，而窗戶盡扃，因詢畏熱而喜暗乎？曰：然。
按脈弦而滑，執燭照之。
面有赤色，苔甚黃膩。

復詢其胸悶氣升乎？溲熱易汗乎？亦曰然。
且汛事仍行，飢不能食，耳鳴頭暈，腿軟痰多，病不在於血分。
雖起自產後，而根株實不在是。
細詰之，始云未嫁之前，宿有氣升眩暈之疾，於今已十載矣。
余曰：是也。
此固風陽內熾，搏液成痰之證。

因娩而血大去，故發之較劇。
醫者不揣其本，而齊其末，遂以為產後之虛，溫補率投，升逆愈甚。
下虛上實，致不能行。
與清火降痰之劑而別，曰：氣得下趨，病可漸愈。
後聞其西席鍾君子安向慎庵云：服王藥五帖，即能扶杖而出矣。


謝君再華之室，偶患齒痛，日以加甚。

至第五日，知余遊武林，拉往視之，已呻吟欲絕，渾身肉顫。
按脈不能准，問病不能答，苔色不能察，惟欲以冷物貼痛處。
余諦思良久，令以淡鹽湯下滋腎丸三錢，外以坎宮錠塗痛處，吳茱萸末醋調貼湧泉穴。
次日復診，已談笑自若，如常作針黹矣。
向余致謝曰：昨夜一飲即寐，而病如失，真仙丹也。
余曰：昨日大窘，若非素知為肝陽內熾之體，幾無措手。
今火雖降，脈尚弦數，宜用滋潛善後。
以一貫煎方，囑其熬膏服之，遂不復發。


仁和胡次瑤孝廉，北上未歸，其令正於仲夏陡患肢麻昏暈，速余往視。

面微紅，音低神憊，睛微赤，舌苔微黃，足微冷，身微汗，胸微悶，脈微弦。
乃本元素薄，謀慮縈思，心火上炎，內風隨以上僭也。
不可誤以為痧閉，而妄投香燥辛散之品。
以人參、龍、蠣、菖、連、石英、麥冬、小麥、竹葉、蓮子心為方，兩服而愈。
尋與平補，以善其後。



<h2>不寐</h2>
錢塘姚歐亭大令宰崇明，其夫人自上年九月以來，夜不成寐，僉以為神虛也。

補藥頻投，漸不起榻，頭重如覆，善悸便難，肢汗而心內如焚，多言，溺暢畏煩，而腹中時脹，遍治無功。
其西席張君心鋤屢信專丁邀診，余不得辭，初夏乘桴往視。
左寸關弦大而數，右稍和而兼滑，口不作渴，舌尖獨紅。
乃憂思謀慮，擾動心肝之陽，而中挾痰飲，火鬱不宣。
溫補更助風陽，滋膩尤增痰滯。
至鹿茸，為透生巔頂之物，用於此證，猶舟行逆風，而扯滿其帆也。

明粉為芒硝所煉，投以通便，是認為陽明之實秘也。
今脹能安穀，顯非腑實，不過胃降無權，肝無疏泄，乃無形之氣秘耳。
遂以參、連、旋、枳、半、芍、蛤、茹、郁李、麻仁、鳧茈、海䖳，兩服即寐，且覺口苦溺熱。
余曰：此火鬱外泄之徵也。
去蛤殼，加梔子。
便行脹減，脈亦漸柔，再去麻、郁、雪羹，加石英、柏子仁、茯苓、橘皮、小麥、連子心、紅棗核。
三帖各恙皆安，去石英、梔子，加冬蟲夏草、鱉甲為善後，余即掛帆歸矣。
然不能靜攝，季夏漸又少眠，復遣丁諄請。
余畏熱不行，命門人張笏山茂才（即渠西席之子也。）往診，遵前而治，遂以告愈。



<h2>不語</h2>
書賈陳南橋患冬溫，數日後譫妄不眠，所親任殿華竭力清解，熱退便行，忽然不語，因迓孟英視之。

入房見其危坐於榻，面無病容，兩目開闔自如，呼之不聞不答，若無知識者。
按脈左寸細數無倫，尺中微細如絲。
乃腎陰素傷，心陽過擾，真水下竭，真火將施，縱有神丹，不能接續。
吾師趙菊齋先生暨許少卿皆在座，僉云渠有八旬老父，一歲孤兒，盍忍恝然，勉為設法。
如犀角、紫雪之類，以圖萬一，不亦可乎？孟英曰：此非痰滯於絡，亦非熱傳手少陰。
適從高孫兩家來，並此為三敗證。
餘一日而遇之，皆無藥可用，不敢立方。
平素不畏大證，君輩共知，稍有可為，毋勞諄囑也。
既而果逝。


仁和邵位西樞部令愛，字許子雙司馬為媳者，在都患心悸頭暈，漸不起榻，馴致不能出語。

旋杭，多醫治之，僉以為虛，廣眼補劑。
遂減餐少寐，頻吐痰涎，畏風怕煩，溲短便閉，汛愆帶盛，以為不能過冬至矣。
適余遊武林，趙君菊齋，囑其邀診。
脈象弦數而滑，面白唇紅，目光炯炯而眉蹙，苔黃羞明乳裂。
既非瘄證，又非失音。
強使出一二字，則艱澀異常，搖手點頭，或以筆代口，又無妄見，亦非祟病。

余諦審之，謂其必起予驚恐，而痰涎阻於竅隧。
病者頷之，以起病時，為一大瓶墮地，乍聞其聲，而一嚇也。
遂與清心、肝、膽、胃之法，加舒絡、滌痰、開鬱之品。
服後各恙漸減，眠食漸安。
丙辰春，余復視之，仍臥於床，仍不出語。
按鈕氏續觚剩鼠魂一條，與此相似，彼特神其說耳。

然余竟不能治之使語，殊深抱愧，錄之以質高明。
戊午季秋，復遊武林往診，尚如故。
聞其仍服補劑，因力勸阻，而贈以清肺、通絡、滌痰之品，制丸噙化。
服至次年春仲，遍身發疹，頻吐穢痰，語能漸出。
乃蘊結外解，從此肅清，可期奏績，初論尚不甚爽。



<h2>類中</h2>
徐夢香，年近六旬，患手顫不能握管。

孟英以通補息風藥，吞指迷茯苓丸而安。
仲秋類中，遺溺痰升，昏瞀妄言，汗多面赤，急延孟英視之，脈浮弦洪滑。
蓋吸受熱邪，而連日適服參湯也。
與羚羊角、石菖蒲、連翹、梔子、桑葉、菊花、楝、斛、知母、花粉、竹瀝、銀花、蒿、薇等藥。
一劑知，二劑神清，乃去羚、菖，加茹、貝、滑石。
投之，下利赤白如膿垢者數日，始知飢納穀，漸以調理而愈。
匝月即能作畫，季秋仍幕遊江右。



<h2>癱瘓</h2>
徐月岩室，患周身麻木，四肢癱瘓，口苦而渴，痰冷如冰，氣逆欲嘔，汛愆腹脹，頻飲極熱薑湯，似乎暢適。
深秋延至季冬，服藥不愈。
孟英診脈沉弦而數，曰：溺熱如火乎？間有發厥乎？病者唯唯。
遂以雪羹、旋、赭、梔、楝、茹、斛、知母、花粉、桑枝、羚羊、橄欖、蛤殼為方，送下當歸龍薈丸。
服之遞效，二十劑即能起榻，乃去羚、赭，加西洋參、生地、蓯蓉、藕，投之漸愈。


鄭芷塘令岳母，年逾花甲。

仲春患右手不遂，舌謇不語，面赤便秘，醫與疏風不效。
第四日，延診於孟英，右洪滑，左弦數，為陽明府實之候。
疏石菖蒲、膽星、知母、花粉、枳實、蔞仁、秦艽、旋覆、麻仁、竹瀝為方。
或慮便瀉欲脫，置不敢用。
而不知古人「中臟宜下」之「臟」字，乃「腑」字之偽。
柯氏云：讀書無眼，病人無命。

此之謂也。
延至二旬，病勢危急，芷塘浼童秋門復懇孟英視之。
苔裂舌絳，米飲不沾，腹脹息粗，陰津欲竭，非急下不可也。
即以前方，加大黃四錢，絞汁服。
（急下存陰合法）連下黑矢五次，舌謇頓減，漸啜稀糜，乃去大黃，加西洋參、生地、麥冬、丹皮、薄荷。
（滋陰生津尤合法）服五劑，復更衣，語言乃清，專用甘涼充津滌熱。
又旬日，舌色始淡，納穀如常，改以滋陰，漸收全績。
逾三載，聞以他疾終。


趙秋舲進士，去秋患左半不遂。

伊弟笛樓，暨高弟許芷卿茂才，主清熱蠲痰，治之未能遽效。
邀孟英診之，脈甚遲緩，苔極黃膩，便秘多言，令於藥中和入竹瀝一碗，且以龍薈滾痰二丸，（用藥固甚合法，何於脈之遲緩處未見照顧？）相間而投。
二丸各用斤許，證始向愈。
（如此而止，殊少善後之法）今春出房，眠食已復，而素嗜厚味，不戒肥甘，孟夏其病陡發。
孟英診之，脈形滑駛如蛇，斷其不起，秋初果歿。


賴炳也令堂，年近古稀，患左半不遂。

醫與再造丸暨補劑，服二旬病如故。
孟英按脈弦緩而滑，顴赤苔黃，音微舌蹇，便澀無痰，曰：此痰中也，伏而未化。
與犀、羚、茹、貝、菖、夏、花粉、知母、白薇、豆卷、桑枝、絲瓜絡等藥。
服三劑而苔化，音漸清朗。
六七劑腿知痛，痰漸吐，便亦通。
既而腿痛難忍，其熱如烙，孟英令塗蔥蜜以吸其熱，痛果漸止。
半月後，眠食漸安。
二旬外，手能握。
月餘，可扶掖以行矣。



<h2>蟲</h2>
一賣酒人姓陸，極窘而又遭顛沛，久而患一異疾，形消善癢，蝨從皮膚而出，搔之蠕蠕，醫治莫效。
孟英診曰：悲哀勞苦，陽氣受傷，曲糵浸淫，乃從蟲化。
與補氣藥，加杉木、桑枝而愈。
（亦濕熱生蟲之治法。）


<h2>結胸</h2>
魏翎谷浼孟英視其鬱甥之病，熱逾半月，自胸次脹及少腹，痛而不可撫摩，便秘溺赤，舌黑口乾，自汗煩躁，六脈弦強無胃，曰：此恙酷似傷寒大結胸證。

結胸煩躁，無藥可治。
越二日便行而歿。
孟英曰：傷寒之邪在表，誤下則邪陷而成結胸。
未經誤下，不為結胸。
溫熱之邪在裡，逆傳於心包而誤汗，則內閉似外脫，順傳於胃府而誤汗，則盤踞而結胸。
前人但云誤汗劫奪胃汁，而未及於結胸者，因結胸證不多見耳。
然亦不可不知也，故謹識之。
郁病初起，某醫用葛根一劑，繼則胡某之柴、葛、羌、防十餘劑，釀成是證。
（溫病忌誤汗，不忌誤下。
以汗則津涸而熱益熾，下則熱勢可藉以少減也。）


<h2>關格</h2>
王雪山於上年誤餌透土丹之時，孟英診治向愈，即囑其常飲柿餅湯，以杜關格於將來。

迨今四月間，形體日瘦，張某進以導濕、疏風、補氣之藥。
孟英偶見之，力勸其溫補莫投。
且以凡物遇火則乾癟，得滋則肥潤為譬。
雪山深韙之，奈為張某輩朝夕虛言所眩，仍服補劑。
延至秋間，始延孟英視之。
脅痛畏風，周身絡脹，時欲敲撲，食少便難，日哺微有寒熱，脈來弦澀而數，右寸關弦軟以滑。

是升降之令久窒，痰邪襲於隧絡，（將斷語與脈證合參，便知審病之法。）關格之勢將成。
再四求治，與沙參、茹、貝、薇、蒿、旋、斛、梔、楝、蘭草、枇杷葉、絲瓜絡、冬瓜子、蘆根、茅根等，出入為方。
服之寒熱既蠲，脅痛亦減。
雪山大喜，復請診之，脈頗轉和。
第肝陰久為謀慮所傷，最怕情志不怡，必生枝節，小愈奚足為恃，囑其另邀明眼圖之。

渠即招沈辛甫、顧聽泉、吳卯君、任心柏諸君商之，方案皆與孟英相合。
雪山轉懇孟英設法，且云：讀君之案，洞徹病情，僥倖成全，足感再生之德。
即使無效，我亦瞑目而亡。
孟英感其言，殫竭心力，以圖久延。
無如嗔怒縈思，諸多棖觸，頻有轉關，屢生枝節。
大便必極捶背尻而始解，上則吐痰惡谷，果成關格之候。

肩至伊子旋杭，惑於讒言，翻以竹茹、竹瀝為藥性太涼，而以不用溫補為謗，求乩方，徑以麻黃、細辛、鹿角等藥投之，遂至舌色乾紫，津涸而亡。
不知者未免以成敗論，所謂道高謗多。
然柿餅湯投於年餘未病之前，其卓見已不可及。
而見危受命，勉力圖維，腸熱心孤，更可欽也。
特採其案，以為世之有識者鑑焉。
此證即葉氏所謂下竭上結之候也。
葉氏雖有方案，亦未知果能取效否？不知古名家遇此，當作何治法，方書中迄無及者。
孟英此案，已是開人不敢開之口。
至其悉當病情與否，則殊未敢輕論也。



<h2>暈眩</h2>
一老廣文，俸滿來省驗看，患眩暈。
醫謂上虛，進以參、耆等藥，因而不食不便，煩躁氣逆。
孟英診曰：下虛之證，誤補其上，氣分實而不降。
先當治藥，然後療病。
與梔、豉、芩、桔、枳、橘、菀、貝，一劑粥進便行，嗣用滋陰息風法而愈。


王雪山令媳，患心悸眩暈，廣服補劑，初若甚效，繼乃日劇，時時出汗，肢冷息微，氣逆欲脫。

灌以參湯，稍有把握。
延逾半載，大費不貲。
莊之階舍人，令延孟英診視，脈沉弦且滑，舌絳而有黃膩之苔，口苦溲熱，汛事仍行。
病屬痰熱轇輵，誤補則氣機壅塞。
與大劑清熱滌痰藥，吞當歸龍薈丸，服之漸以向安。
（痰熱體實者，此丸須有殊功。）
仲夏即受孕，次年二月誕一子。
惜其娠後停藥，去痰未盡，娩後復患悸暈不眠，氣短不飢。
或作產後血虛治不效，仍請孟英視之。
脈極滑數，曰：病根未刈也。
與蠲痰清氣法果應。


比邱尼心能，體厚蹣跚，偶患眩悸。

醫以為虛，久服溫補，漸至發腫不飢。
仲夏延孟英視之，脈甚弦滑，舌色光絳。
主清痰熱，盡撤補藥，彼不之信，仍服八味等方。
至季夏再屈孟英診之，脈數七至，眠食盡廢，不可救藥矣。
果及秋而茶毗。


胡秋谷令愛，年甫笄，往歲患眩暈。

孟英切其脈滑，作痰治，服一二劑未愈。
更醫謂虛，進以補藥頗效，渠信為實。
然今冬復病，徑服補藥半月後，眠食皆廢，聞聲驚惕，寒顫自汗，肢冷如冰。
以為久虛欲脫，乞援於孟英，脈極細數，（陰已傷矣）目赤便秘，胸下痞塞如柈，力辨其非虛證。
蓋痰飲為患，乍補每若相安，具隻眼者，始不為病所欺也。
投以旋、赭、茹、貝、蛤殼、花粉、桑、梔、蔞、薤、連、枳等藥，數服即安，而暈不能止。
乃去赭、薤、蔞、枳，加元參、菊花、二至、三甲之類，服匝月始能起榻。
（痰火為患，十人常居八九。
而醫書所載，皆治寒痰之法，十投而十不效。
今得孟英大闡治熱痰之法，真可謂獨標精義矣。）

曹稼梅令愛，患眩暈脘痛，筋掣吐酸，渴飲不飢，咽中如有炙臠。
朱某與溫胃藥，病日劇。
孟英診脈弦滑，投茹、貝、萸、連、旋、赭、梔、楝、枳、郁、雪羹之藥，（和肝、開鬱、清痰）十餘劑始愈。


王瘦石令郎遲生，年未冠而體甚弱。

夜夢中忽如魘如驚，肢搖目眩，雖多燃燈燭，總然黑暗，醒後納食如常，月一二發，乃父以為憂而商於孟英。
脈之弦細而澀，曰：真陰不足，肝膽火炎所致耳。
令服神犀一月，病遂不發。
繼與西洋參、二地、二冬、三甲、黃連、阿膠、甘草、小麥、紅棗，熬膏服之，竟刈其根。
逾年完姻，癸丑已生子矣。



<h2>厥</h2>
秋初家慈猝僕於地，急延孟英診之，脈浮弦以滑。

用羚羊角、膽星、牡蠣、石菖蒲、丹參、茯苓、鉤藤、桑葉、貝母、橘紅、蒺藜等，以順氣蠲痰，息風降火而痊。
癸卯春前數日，忽作欠伸而厥，孟英切脈微弱而弦，曰：病雖與前相似，而證則異矣。
以高麗參、白朮、何首烏、山茱萸、枸杞、桑椹、石斛、牛膝、蒺藜、橘紅、牡蠣等，鎮補攝納以瘳。
予謂此等證安危在呼吸之間，觀前後卒僕數案，可見其辨證之神，雖古人不多讓，況世俗之所謂醫乎？家慈兩次類中，予皆遠出，微孟英吾將焉活，感銘五內，聊識數言。
惟願讀是書者，體其濟世之心，臨證得能如是，將胥天下之沉疴而盡起矣。


牙行王炳華室，夏患臂痛，孫某曰風也，服參、耆、歸、芍數帖，臂稍愈而脘痛。

孫曰寒也，加以附、桂，痛不止而漸覺痰多。
孫曰肝腎不足也，重用熟地、枸杞，令其多服取效。
不料愈服愈劇，漸至昏厥，孫尚以為藥力之未到，病體之久虛。
前方復為加重，甚而時時發厥，始請孟英診之。
脈沉而有弦滑且數之象，乃謂炳華曰：此由過投溫補，引動肝風，煽其津液為痰，痰復乘風而上，此暈厥之由來也。
餘波則奔流經絡，四肢因而抽搐；陽氣盡逆於上，宜乎鼻塞面浮；濁氣不能下達，是以便滯不飢。

炳華曰：神見也。
溫補藥服幾三月矣，不知尚可救乎？孟英曰：勿疑吾藥，猶有望焉。
遂與大劑甘寒，息風化飲，佐以涼苦、泄熱、清肝，厥果漸止，各恙遞蠲。
兩月後，康復如常。
予偶於舊書中檢得無名氏鈔本一冊，所錄多岐黃之言，內一條云：附桂回陽，在一二帖之間；萬一誤投，害亦立至。
功過不掩，其性之毒烈，也概可見矣。

奈世人不知藥為治病而設，徒以貪生畏死之念，橫於胸中，遂不暇顧及體之有病無病，病之在表在裡，但聞溫補之藥，無不欣然樂從者，模稜之輩，趨競存心，知其死於溫補而無怨悔也，乃衣缽相傳。
不必察其體病脈證之千頭萬緒，僅以溫補之品二十餘味，相迭為用，即成一媚世之方。
且托足《金匱》之門，摹擬腎氣之變。
蓋知熟地之陰柔，可縛附桂之剛猛，誤投不至即敗，偶中又可邀功。
包藏禍心，文奸飾詐，何異新莽比周公、子云學孔聖哉！人以其貌古人而口聖賢也，多深信而不疑。
迨積薪既厚，突火頓燃，雖來爛額焦頭之客，其不至於焚身者幸矣！較彼孟浪之徒，誤投純陽藥，致人頃刻流血而死者，其罪當加十等。

誅心之論，救世之言，知我罪我，不遑計焉。
孟英見之，拜讀千過，且曰：剿漢學以欺世，由來久矣。
徐靈胎之論，無此透徹，可與退之原道文並峙。
當考其姓字，於仲景先師廟內建護聖祠以禮之。
予謂孟英如此稱許，則其可傳也奚疑。
故附刊此案之後，以證王氏婦溫補藥服及三月，即所謂陰柔束縛剛猛之故，致人受其愚而不覺者，後之人可以鑑矣。


孟英治其令弟季傑之簉室，因夜間未寐，侵晨飲酒解寒，適見人爭誶，即覺心跳欲吐。

家人疑其醉也，而欲吐不出，氣即逆奔如喘，且肢麻手握，語言難出。
又疑為急痧而欲刺之，孟英聞而視之，脈象弦駛，曰：夜坐陽升，飲醇則肝陽益浮，見人爭誶，是驚則氣更上逆，不可刺也。
灌以蘇合香丸一顆，下咽即瘥。
（此當是痰閉氣結之故。
蘇合丸，辛香通氣，故愈。
若是肝浮氣逆，益以香竄之藥，安能愈乎？）

沈新予令岳母，陡患昏厥，速孟英視之。

病者樓居，酷熱如蒸，因曰：此陰虛肝陽素盛之體，暑邪吸入包絡，亟宜移榻清涼之地。
隨以紫雪丹一錢，新汲水調下可安。
而病者自言手足已受縲紲，堅不肯移。
家人驚以為祟，聞而束手。
孟英督令移之，如法灌藥，果即帖然。


朱湘槎令郎留耕，忽於飽食後大吐而厥，冷汗息微。
急延孟英視之，厥甫回而腹痛異常，口極苦渴，二便不行，脈來弦緩，乃痰滯而熱伏厥陰，肝氣無從疏泄也。
投雪羹、梔、楝、元胡、蓯蓉、萸、連、橘核、旋覆、竹茹、菔汁之藥，一劑痛減，再服便行而愈。


張伯虎紀綱李貴，患感數日，忽然昏厥，比沿途追求孟英往視，業已薄暮。
主人謂自朝至此，一息奄奄，恐不及灌藥矣，實不便屈診。
孟英曰：余既來，且視之。
見其面色灰黯，戴眼口開，按其脈尚不絕。
與菖蒲、膽星、竹茹、旋覆等為劑，和入童溺，調以牛黃至寶丹灌之，覆杯而起。



<h2>諸血</h2>
範慶簪，年逾五十，素患痰嗽。

乙酉秋，在婺驟然吐血，勢頗可危。
孟英診曰：氣虛而血無統攝也。
雖向來咳嗽陰虧，陰藥切不可服。
然非格陽吐血，附桂更為禁劑。
乃以潞參、耆、朮、苓、草、山藥、扁豆、橘皮、木瓜、酒炒芍藥為方，五帖而安。
繼去甘草、木瓜，加熟地黃、黑驢皮膠、紫石英、麥冬、五味子、龍骨、牡蠣，熬膏服之，全愈，亦不復發。
後範旋里數年，以他疾終。


邵子受令壺，患吐血，肌膚枯澀，口渴脈虛大。

孟英曰：氣分之陰虧也，溫補既非，滋填亦謬。
以參、耆、二冬、知母、百合、萎蕤、石斛、桑葉、枇杷葉，投之而愈。
用補亦要用得其宜，方能奏效。
非一味蠻補，即能愈疾也。
案中諸法，可以為法。


鄭某吐血盈碗，孟英脈之，右關洪滑，自汗口渴，稍一動搖，血即上溢。
人皆慮其脫，意欲補之，孟英曰：如脫惟我是問。
與白虎湯，加西洋參、大黃炭，一劑霍然。


顧石甫宰婁縣，患恙，醫治日劇。

解任歸，求診於孟英。
脈見左寸如鉤，曰：病不能復矣。
許子雙適至，聞而疑之，謂此證氣逆血溢，腹脹囊腫，宛似上年康康侯之疾，若以外象觀之，似較輕焉，胡彼可愈而此勿治耶？孟英曰：彼為邪氣之壅塞，脈雖怪而搏指不撓，證實脈亦實也。
此為真氣之散漫，脈來瞥瞥如羹上肥，而左寸如鉤，是心之真臟見矣。
壅塞可以疏通，散漫不能收拾。
客邪草木能攻，神病刀圭莫濟。
證雖相似，病判天淵，縱有神丹，終無裨也。
季春果歿。


孫氏女年將及笄，久患齒衄，多醫莫療。
孟英診曰：六脈緩滑，天癸將至耳。
與丹參、生地、桃仁、牛膝、茯苓、白薇、滑石、茺蔚子，一劑知，數日愈。
（亦治倒經之法。）尋即起汛，略無他患。


鎖某，弱冠吐血，楊醫連進歸脾湯，吐益甚。
孟英視之，面有紅光，脈形豁大，因問曰：足冷乎？探之果然。
遂與六味地黃湯，送飯丸肉桂心一錢，覆杯而愈。
（此虛火上炎之證，歸脾、中參、耆，性皆上升，故吐益甚。
易以引火歸原之法，斯愈矣。）

孫執中於春前四日，忽患鼻衄如注，諸法莫塞。

夤夜請孟英視之，脈弦而數，曰：冬暖氣泄，天令不主閉藏。
今晚雷聲大振，人身應之，肝陽乃動，血亦隨而上溢。
不可以其體肥頭汗，畏虛脫而進溫補也。
投以元參、生地、犀角、牡蠣、知母、生白芍、牛膝、茯苓、側柏葉、童溺諸藥，一劑知，二劑已。
既而脅痛流乳，人皆異之，孟英與甘露飲加女貞、旱蓮、龜板、鱉甲、牡蠣而瘳。


一男子患便血，醫投溫補，血雖止而反泄瀉浮腫。
延及半年，孟英診之，脈數舌絳，曰：此病原濕熱，溫補翻傷陰液。
與芩、連、梔、芍、桑葉、丹皮、銀花、石斛、楝實、冬瓜皮、鱉甲、雞金等藥，旬余而愈。


丁未春，金朗然令堂，陡吐狂血，肢冷自汗。
孟英切脈弦澀，察血紫黯，乃肝鬱凝瘀也。
證雖可愈，復發難瘳。
與丹參、丹皮、茺蔚、旋覆、苓、梔、柏葉、鬱金、海䖳之方，覆杯果愈。
然不能懲忿，逾二年復吐，竟不起。


戊申元旦，陳秋槎參軍，大便驟下黑血數升，（血為熱迫而妄行。）
繼即大吐鮮紅之血，而汗出神昏，（心無血養故神昏。）肢冷搐溺，（肝無血養故痙厥。）躁亂妄言。
速孟英至，舉家跪泣救命。
察其脈左手如無，右弦軟，（虛在陰分）按之數。
（熱在氣分）以六十八歲之年，僉慮其脫，參湯煎就，將欲灌之。

孟英急止勿服，曰：高年陰分久虧，肝血大去，而風陽陡動。
殆由忿怒，兼服熱藥所致耳？其夫人云：日來頗有鬱怒，熱藥則未服也。
惟冬間久服薑棗湯，且飲都中藥燒酒一瓶耳。
孟英曰：是矣。
以西洋參、犀角、生地、銀花、綠豆、梔子、元參、茯苓、羚羊、茅根為劑，衝入熱童溲灌之；外以燒鐵淬醋，令吸其氣；龍牡研粉撲汗；生附子搗貼湧泉穴，引納浮陽。
兩服血止，左脈漸起，又加以龜板、鱉甲。

（介以潛陽法。）服三帖，神氣始清，各恙漸息，稍能啜粥，乃去犀、羚，加麥冬、天冬、女貞、旱蓮投之，眠食日安。
半月後，始解黑燥矢。
兩旬外，便溺之色皆正，與滋補藥調痊。
仍充撫轅巡捕，矍鑠如常。
秋間赴任紹興，酉秋以他疾終。


蒲艾田，年逾花甲，陡患鼻衄，諸法不能止。
速孟英救之，面色黑黯而有紅光，脈弦洪而芤。
詢知冬間廣服助陽藥，是熱亢陰虛之證。
與大劑犀角、元參、茅根、女貞、旱蓮、石斛、茯苓、澤瀉、天冬、知母，投匕而安。
續予滋陰藥，填補而康。


沈悅亭令正齒衄，五日不止，去血已多，諸方不應。
孟英脈之弦滑上溢，投犀角、澤蘭、元參、旋覆、生地、花粉、茯苓、牛膝、桃仁、澤瀉而安。
既而詢其經事，本月果已愆期。
蓋即逆行之候也。
繼用滋陰清熱，乃漸康復。


謝再華室，素患肝厥。
孟英於癸卯歲授藥一劑，六載安然。
今夏偶患齒衄，繼漸臭腐，頭痛汛阻，徹夜無眠。
蓋秦某作格陽證治，進以腎氣湯數服而致劇也。
孟英與大劑神犀湯加知、柏，旬日而瘳。


王子能參軍令正，久患吐血，醫不能愈。
延孟英視之，脈弦滑而搏指，右手較甚，渴喜冷飲，米穀礙於下咽，小溲如沸，夜不成眠，久服滋陰，毫無寸效。
孟英以葦莖湯合雪羹，加石膏、知母、花粉、枇杷葉、竹茹、旋覆、滑石、梨汁，大劑投三十劑而痊。
繼而參軍旋省，患久積憂勞，真陰欲匱，竟難救藥，尋果仙遊。


便血至三十餘年，且已形瘦腰疼，嗽痰氣逆，似宜溫補之法矣。

而嘉定沈醞書患此瀕危，求孟英以決歸程之及否。
比按脈弦數，視舌苔黃，詢溺短赤，曰：痔血也。
殆誤於溫補矣。
肯服吾藥，旬日可瘳。
醞書欣感，力排眾論，徑服其方，果不旬而愈。
方用葦莖合白頭翁湯，加枇杷葉、旋覆花、側柏葉、藕，是肅肺、祛痰、清肝、涼血互用也。
（徐靈胎批葉案云：便血無至十餘年者，惟痔血則有之。
今便血三十餘年，不問可知為痔血矣。
惟徐氏未嘗出方，孟英此案足為程式。）

孟英治其令弟季傑之簉室，懷妊患嗽，嗽則鼻衄如噴，憎寒乍熱，口渴頭疼，右脈洪數，授白虎湯合蔥豉，投匕而瘳。
或云時已隆冬，何以徑投白虎？孟英曰，脈證如是，當用是劑。
況今年自夏徂冬，亢旱不雨，寒雖外束，伏熱蘊隆。
此即麻杏甘膏之變法耳。


關琴楚令孫少西，年三十四歲，素善飲。

夏間已患著枕即嗽，諱而不言，家人未之知也。
迨秋髮熱，嘔吐腹痛。
伊父母以為痧也，諸痧藥遍投之，尋即氣衝咳嗽，血湧如泉，不能稍動，動即氣湧血溢。
沈某但知其素稟陰虧，遽從滋補，服後益劇。
遲孟英診焉，脈弦洪而數，曰：雖屬陰虛，但飲醇積熱於內，暑火外侵，而加以治痧丹丸，無不香竄燥烈，誠如火益熱矣。
亟當清解客熱。

昔孫東宿治族侄明之一案，與此略同。
必俟熱退血止，再為滋養。
知所先後，則近道矣。
病家素畏涼藥，而滋補又不應，遂求乩方服之。
藥甚離奇，並木鱉、麝香亦信而不疑。
旬日後，血已吐盡，氣逆如奔，不寐形消，汗多熱壯。
再乞診於孟英，已不可救藥矣。


秀水懷某，三十五歲，自春前偶失血一日，嗣即頻發，所吐漸多。

延至季冬，聘余往視，左脈虛弦而數，右軟大，氣逆自汗，足冷麵紅，夜不成眠，食不甘味，音低神憊，時欲嘔酸。
此由心境不怡，肝多怫鬱，而脈候如斯，有氣散血竭之虞。
堅欲返棹，然既邀余至，不得不勉寫一方，聊慰其意。
而病者強作解事，反以所疏舒郁之品為不然，執意要用五味、山萸、薑、桂之類。
性情剛愎，此病之所由來。
而執迷不悟，更為速死之道矣。

既而其妻出診，脈至弦細，頂癬頭疼，心悸帶多，不飢五熱，亦是水虧木旺。
退而謂其所親曰：茲二人何郁之深耶？始知其無子欲買妾，而妻不許，遂以反目成病。
及病成，而妻乃憂悔交縈，因亦致疾。
此與曩視省垣顧金城之病同，因家擁鉅資，故壯年即慮無子，亦可謂欲速不達矣。
而愚婦不知大計，徑為一妒字，以致潰敗決裂。
此時雖亟為置妾，亦無濟矣。
即以身殉，亦何益乎？錄之以垂炯戒。


一少年久患內熱，鼻衄齦宣，溺赤便艱，睛紅口渴，熱象畢露。

因陽萎經年，醫者但知為陽虛之證，而不知有因熱而萎之病，遂進溫補，其熱愈熾。
父母不知，為之畢姻，少年大窘，求治於余。
脈滑而數，曰：無傷也。
與元參、丹皮、知、柏、薇、梔、石菖蒲、絲瓜絡、沙參、蛤殼、竹茹，服六劑。
來報昨夜忽然夢遺，余曰：此鬱熱泄而陽事通矣，已而果然。



<h2>諸痛</h2>
金某久患脘痛，按之漉漉有聲，便閉溲赤，口渴苔黃，杳不知飢，絕粒五日。

諸藥下咽，傾吐無餘。
孟英察脈沉弱而弦，用海䖳、荸薺各四兩，煮湯飲之，徑不吐，痛亦大減。
繼以此湯煎高麗參、黃連、楝實、延胡、梔子、枳椇、石斛、竹茹、柿蒂等藥，送服當歸龍薈丸，旬日而安。
續與春澤湯調補收績。
蓋其人善飲，而嗜瓜果，以成疾也。
此肝氣挾停飲上逆也。
緣素嗜瓜果，胃陽久傷，故於平肝滌飲之中，加參以扶胃氣。


單小園巡檢，患右脅痛，醫與溫運藥，病益甚。
至於音瘖不能出聲，仰臥不能反側，坐起則氣逆如奔，便溺不行，湯飲不進者，已三日矣。
孟英診其脈沉而弦，與旋覆、赭石、薤白、蔞仁、連、夏、茹、貝、枳實、紫菀，加雪羹服之，一劑知，數劑愈。


一婦患帶下腰疼，足心如烙，不能移步，孟英投大劑甘露飲而瘳。


某媼年六十餘，患腰腿串痛，聞響聲即兩腿筋掣不可耐，日必二三十次。

臥榻數載，諸藥罔效。
孟英察脈沉弦，苔膩便秘，亦廣服溫補而致病日劇也。
與雪羹、羚、楝、膽星、橘絡、竹瀝、絲瓜絡，吞礞石滾痰丸，及當歸龍薈丸。
四劑，大瀉數十次，臭韌異常，筋掣即已，乃去二丸，加梔、連、羊霍。
服六劑，即健飯而可扶掖以行矣。
此人初病必系血虛不足以養肝，因妄服溫補，以致積痰蘊熱，膠固不開。
孟英治法亦是救藥誤為多，愈後必繼以滋養血液之藥，方收全功。


姚令輿令郎，瘄後兩腿筋掣，臥則更痛。
幼科作風治而愈劇。
（不通）孟英以犀角、生地、木通、豆卷、葳蕤、桑枝、丹皮、梔子、絲瓜絡，投之而效。
此疹後，血為熱毒所耗，不足以養肝也，與前證大略相同，特未受溫補之累耳。


徐氏婦重身，而患四肢疼痛，不可屈伸，藥之罔效。

或疑為癱瘓，任殿華令其舍專科而質於孟英。
診曰：暑熱入於隧絡耳，吾室人曾患此。
余以桑枝、竹葉、扁豆葉⾀絲瓜絡、羚羊、豆卷、知母、黃芩、白薇、梔子者，照方服之，果即得愈。
吳天士《醫驗錄》有寒中經絡之證，與此正相對待。
可見病證有寒即有熱，不可執一而論也。


吳沄門，年逾花甲，素患脘痛。

以為虛寒，輒服溫補，久而益劇。
孟英診曰：肝火宜清。
彼不之信，延之仲夏，形已消瘦，倏然浮腫，脅背刺痛，氣逆不眠，心辣如焚，善嗔畏熱，大便時瀉，飲食下咽即吐。
諸醫束手，乃懇治於孟英，脈弦軟而數。
與竹茹、黃連、枇杷葉、知母、梔、楝、旋、赭等藥，而吐止。
飲食雖進，各恙未已，投大劑沙參、生地、龜板、鱉甲、女貞、旱蓮、桑葉、丹皮、銀花、茅根、茹、貝、知、柏、枇杷葉、菊花等藥，出入為方。

二三十劑後，周身發疥瘡而腫漸消，右耳出黏稠膿水而瀉止。
此諸經之伏熱，得以宣泄也。
仍以此藥，令其久服，迨秋始愈，冬間能出門矣。
所現諸證，俱屬痰熱，與弦數之脈相合。
但軟則根柢不堅，初方乃急則治標之法，次方乃顧及根本，亦不易之次第也。


陳春湖令郎子莊，體素弱，季秋患腹痛自汗，肢冷息微，咸謂元虛欲脫。
孟英診之，脈雖沉伏難尋，（痛脈多沉）而苔色黃膩，口乾溺赤，當從證也。
與連、樸、楝、梔、元胡、蠶砂、醒頭草等藥而康。
次年患感，復誤死於補。
又夏醞泉延孟英視錢嫗腹痛欲絕證，因見弦滑之脈，與當歸龍薈丸而安。


朱湘槎令媳，患小溲澀痛，醫與滲利，反發熱頭疼，不飢口渴，夜不成眠。
孟英診之，脈細數，乃陰虛肝鬱，化熱生風，津液已爍，豈容再利。
與白薇、梔子、金鈴、知母、花粉、紫菀、麥冬、石斛、菊花，服之即愈。
（愈後仍當以滋陰善後）其侄新泉之室，懷娠患痢，醫投溫燥止澀，腹痛甚而遍身發黃，飲食不思，孟英視之暑濕也。
與芩、連、銀花、茅根、桑葉、梔、楝、竹葉、茵陳、冬瓜皮而愈。


吳醞香大令仲媳，汛愆而崩之後，脘痛發厥，自汗肢冷。

孟英脈之，細而弦滑，口苦便澀。
乃素體多痰，風陽內鼓。
雖當崩後，病不在血。
與旋、赭、羚、茹、枳、貝、薤、蔞、蛤殼為方。
痛乃漸下，厥亦止，再加金鈴、延胡、蓯蓉、鼠矢，服之而愈。
迨季冬因卒驚發狂，笑罵不避親疏。

孟英察脈，弦滑而數。
與犀、羚、元參、丹皮、丹參、梔子、菖蒲、竹葉、鱉甲、竹瀝，吞當歸龍薈丸。
息風陽以滌痰熱，果數劑而安。
然平時喜服補藥，或有眩暈，不知為風痰內動，益疑為元氣大虛。
孟英嘗諫阻之，而彼不能從。
至次年季春，因傷感而狂證陡發，毀器登高，更甚於昔。
孟英視之，苔黑大渴，與前方，加真珠、牛黃服之。
苔色轉黃，弦滑之脈略減，而狂莫可制，改以石膏、硃砂、鐵落、菖蒲、青黛、知母、膽星、鱉甲、金鈴、旋覆、元參、竹瀝為大劑，送礞石滾痰丸，四服而平。
繼而腳氣大發，腹痛便秘，上衝於心，肢冷汗出，昏暈欲厥，與連、楝、梔、茹、小麥、百合、旋、貝、元胡、烏藥、雪羹、石英、鼠矢、黃柏、藕等藥而安。
凡藥中用硃砂者，宜另研沖服，不可同入煎劑。


謝譜香素屬陰虧，情志抑鬱，因遠行持重而患咳逆，左脅刺痛，寸步難移，杳不知飢，臥難著枕。
延孟英診之，脈象弦細軟數，苔膩痰黏，便難溲少，乃腎氣不納，肝氣不舒，肺氣不清，胃氣不降。
投以沙參、枇杷葉、茹、貝、旋、梔、龜板、鱉甲、絲瓜絡、瓜冬子、青鉛、白前、金鈴、藕肉，而以熟地湯煎服。
數劑而平，繼漸滋填向愈。


張月波令弟，陡患腹痛，適啖羊肉麵條之後，醫皆以為食滯，連進消導，痛甚而渴，得飲大吐，二便不行。

又疑寒結，疊投燥熱，其病益加，呻吟欲絕，已四日矣。
孟英視之，脈弦數，苔干微黃，按腹不堅。
以海䖳一斤，鳧茈一斤，煎湯頻灌，果不吐。
令將余湯、煎梔、連、楝、斛、茹、芩、枇杷葉、知母、延胡、柿蒂、旋覆為劑，吞龍薈丸。
投匕而溲行痛減，次日更衣而愈。


謝譜香素體陰虛，忽患環跳穴痛，始而下及左腿，繼而移於右腿，甚至兩足轉筋，上衝於腹間，或痛自乳起，下注於髀，日夜呼號，肢冷自汗，略難反側。
醫見其血不華色，輒投補劑。
迨仲春孟英自江西歸，診脈弦軟微滑，畏熱知飢，溲赤便堅，舌紅不渴，乃陰虛而痰氣滯於厥陰也。
以蓯蓉、鼠矢、竹茹、絲瓜絡、橘核、茴香湯炒當歸、吳萸湯炒黃連、川椒湯炒烏梅、延胡湯炒楝實、海䖳、鳧茈為劑，一服即減，數啜而安。
繼與虎潛加秦艽而起。


莊芝階舍人令愛，孀居在室，陡患氣衝欲厥，脘痛莫當，自服沉香、吳萸等藥，病益劇，而嘔吐發熱，略有微寒。

孟英按脈弦滑且數，苔色滑膩微黃，而渴喜冷飲，便秘溲熱，眠食皆廢。
是伏痰內盛，肝逆上升，而兼吸受暑熱也。
予吳萸水炒黃連、枳實、竹茹、栝蔞、石膏，旋覆、赭石、知母、半夏、雪羹。
服二劑，吐止痛減；五劑熱退，而解猶不暢；旬日始得豁然。
乃去石膏、知母、旋、赭，調之而愈。


儒醫何新之，素患脘痛，每日必吐水數缶始舒暢。

吐後啖麵食肉，如湯沃雪，第不能吃飯者十餘年矣。
季秋痛吐益甚，飲食不進，平肝通絡，諸治不瘳。
人極委頓，屈孟英視之。
脈弦滑而軟，曰：中虛停飲也。
以六君去甘草，加桂枝、厚朴、牽牛，服之積飲果下，痛亦漸休，吐止餐加，精神稍振。
乃去牽、樸，加附子、白芍、慧仁，與之遂愈，且能吃飯。
病者謂既能吃飯，善後藥不肯多服。
迨仲冬中旬出門診疾，驟與嚴寒，歸即痛作，連服荔香散數日而逝。
蓋中氣素虛者，不可專用香散之藥也。


許蘭嶼令正，自夏間半產後患感證，雖已治愈，而腰腹左痛時作。

多醫雜治，其痛日增，食減汛愆，臥床不起。
黃某謂諸藥無功，惟有腎氣湯先固其根本。
頻服之痛益劇，且痛作之時，則帶下如注。
黃謂顯系真火無權，附、桂復為加重，遂至痛無停晷，呻吟欲絕，陳春湖囑迎孟英診之。
左關尺弦數無倫，形消舌赤，徹夜無眠，是腎陰大虧，肝陽極熾，營液耗奪，八脈交虛之證也。
用龜板、烏鰂、蓯蓉、枸杞、歸身、楝實、竹茹、白薇、黃柏、絲瓜絡、蒲桃干、藕為方，一劑知，數劑已。
續加熟地、阿膠，調理月餘，經行而愈。


孫位申，陡患喉偏左痛，下及乳旁，神疲欲臥，動即凜寒，速孟英視之。

脈弦細以軟，苔薄白，口不渴，痰多且韌，溺赤不飢。
是暑濕內伏而肝鬱不舒，且陰分素虧，復傷勞倦也。
昔人之清暑益氣湯、藿香正氣丸，皆是成法。
設誤投之，悉為戈戟。
幸病家深信不疑，旁無掣肘。
予射干、兜鈴、蔞殼、通草、滑石、竹茹、絲瓜絡、冬瓜子、枇杷葉、荷杆。
極輕清之藥一劑，即吐膠痰數碗，汗出周身，喉痛較松，凜寒亦罷，而身痛微熱，苔色轉黃。
去射干、兜鈴，加梔子、豆卷服之，熱退痛減。
再去滑石、豆卷，加石斛、沙參、野薔薇露投之，知飢啜粥，諸恙悉安，嗣用養陰充液而愈。


乙巳秋，拙荊年三十二歲，忽患四肢痠痛，早晚尤甚。

初謂其平素勞瘁所致，己而日劇。
延醫治之，以為痛風，服藥不效，單方針灸，無不遍試，至冬令漸難行走。
次年春，山陰俞某作虛風治，用參、朮、熟地、桂、附等藥。
（文）恐方熱，減去附子，服十餘劑，遂手足拘攣，不能屈伸，日夜號痛，如受炮烙，眠食皆廢，痰韌如石，皮膚燥裂，鱗起如松。
至夏更加兩腋腫核，陰戶瘡糜，痛不可支。
業師顧聽泉先生，荊人之舅氏也，求其援手。

云兩脈弦數，舌絳無津，況汛斷半年，破䐃脫肉。
《經》言九候雖調，猶屬不治，危殆若此，不能過夏至也。
因請孟英先生救之，先生來視曰：營分素虧，陰液盡爍，幸病在經絡，猶可圖治，第恐成廢耳。
授以西洋參、元參、生地、天冬、麥冬、知母、花粉、銀花、甘草、葳蕤、石斛、絲瓜絡等藥，出入為劑，用竹瀝、梨蔗諸汁和服。
酷暑之時，則加生石膏、西瓜汁。
（文）遵方恪服，計燒瀝之竹四五十竿，榨漿之蔗七八十枝，搗汁之梨五六十斤，絞汁之瓜三四十枚，果痛漸以減，瘡漸以平，膚漸以蛻，食漸以增。

仍溉以涼潤生津，兼佐熟地、枸杞、歸身之類。
服至兩載，月事乃行。
又半年，肌肉漸充，手足亦能舒展，聞者無不驚異。
今則形神如昔，步履雖未能如常，已可坐轎出門。
是證也，不遇先生，必致夭枉。
既銘諸心，復錄之以為後人鑑。

錢塘張文輝月卿謹識。
（病人久臥床蓐，則腰臀磨穿，《內經》謂之破䐃，俗呼㾬瘡是也。
最為難治。
孟英令人於初起時，即用廣東羊皮金貼之甚效。
然此等隹案，前未收輯。
今張君聞有三編之輯，附錄於此，益信遺珠不少也。）

許蘭嶼令正，素屬陰虧，舌常脫液。

季秋患脘下疼脹，得食愈甚，映及脅背，宛如針刺，稍閤眼則心掣動而驚寤。
自按痛處，則湧水苦辣，渴不欲飲，溲少神疲。
自疑停食，服楂曲而益劇。
孟英視脈弦軟，曰：此停飲也。
飲停則液不能上，故口渴。
而飲，即水也。

內有停水，故不喜飲。
其舌上脫液，雖屬陰虛，亦由飲隔。
寐即心掣者，水凌火也。
得食痛加者，遏其流也。
以苓、澤、橘、半、旋、蛤、連、䖳，加生薑衣投之，溲行得睡。
惟晚食則脘下猶疼，疼即心熱如火，且面赤頭痛，腿冷腰痠，必俟脘間食下，則諸恙皆平。
孟英曰：此停飲雖蠲，而肝火升也，宜參潛養為治矣。
改授沙參、蓯、歸、竹茹、楝、柏、石決明、絲瓜絡、薑汁炒梔子，少佐生黃連，服之遂愈。



<h2>疝</h2>
金元章，年逾七旬，久患疝厥。
每病於冬，以為寒也，服熱藥而暫愈，終不能霍然。
孟英診曰：脾腎雖寒，肝陽內盛，徒服剛烈，焉能中肯？以參、朮、枸杞、蓯蓉、茴香、當歸、菟絲、鹿角霜、桂、茯苓、楝實、黃連、吳萸、橘核等藥為方服之。
今數年無恙矣。



<h2>便濁</h2>
呂慎庵云：余於去冬行路過勞，兩足劇痛，調治至今年春杪似覺小效，而陰頭覺冷，因食牛骨髓以冀收功，遂患便濁，莖中梗澀，時欲小溲，腰脊板痛，俯不能仰。

清心益腎之品，備嘗無效。
秋初舵舟直詣潛齋請診，孟英先生曰：膽經鬱火未清，所服牛髓，壅氣助火，是猶適燕而南其指矣。
爰定沙參（四錢），直生地（六錢），淡當歸（一錢），女貞（三錢），旱蓮（三錢），鹽川柏（一錢），酒龍膽（八分），生薏仁（四錢），川楝肉（錢半），絲瓜絡（錢半），生甘草梢（六分），砂仁（八分，研沖）。
一方服十劑，溺澀巳減，腰足猶疼，請改方。
先生以沙參（四錢），生地（六錢），淡歸身（錢半），絡石（四錢），柏子霜（三錢），淡蓯蓉肉（一錢），酒川柏（一錢），川楝肉（錢半），鮮竹茹（三錢），藕汁（一杯，和服）為劑。
亦服十數帖，證去八九，而小溲猶渾，有穢氣。
先生令以虎潛丸料熬成膏，藕粉和杵為丸。
服至三料，小溲清暢，粗健如常。
是證也，歷半載有餘，屢訪前輩證治，未有毅然直指病源如先生者，獲痊後銘感無既。
隔垣之視，允宜垂世，敢贅數言，以備採輯。



<h2>遺精</h2>
一少年，驟患遺精，數日後形肉大脫，連服滋陰澀精之藥，如水投石。
孟英與桂枝湯，加參、耆、龍，牡，服下即效，匝月而瘳。
（此陽浮於上，陰孤於下，故非滋陰澀精所能治。
仲景桂枝龍骨牡蠣湯，能調和陰陽，收攝精氣；又復參、耆、以健其中，故取效甚速。）

屠某患夢遺，久治不愈。
耳出膿水，目淚難開，肩脅胸背痠疼，微有寒熱，食減神疲。
孟英察脈左弦數，右虛軟，以三才封髓加龍、牡、黃耆、桑、丹、梔、菊，旬日而瘳。


殳某，久患寒熱，精遺自汗，能食神疲，肌肉漸瘦，詣孟英診之，脈大微弦，予黃耆建中加參、歸、龍、牡而瘥。



<h2>便秘</h2>
沈東屏，年愈八秩，患腹脹便秘。

孟英診曰：耄年脈實，天異獨厚，證屬陽結，法宜清火。
與四洋參、石膏、白芍、知母、花粉、桑皮、杏仁、橘皮、枳殼、甘草，送更衣丸。
四劑而愈。
設投別藥，勢必遷延而敗。
人亦謂其天年之得盡，斷不料其藥治之誤也。
後四年始歿。
夏間汪湘筠明府，因食肉病脹，醫謂老年氣弱火衰，輒投溫補，直至腹如抱甕，始延孟英視之。
彌留已極，不可救藥矣。


張孟皋少府令堂，年逾古稀，患氣逆殿屎，躁煩不寐。
孟英切脈滑實，且便秘面赤，舌絳痰多，以承氣湯下之霍然。
逾年以他疾終。


黃履吉患痛吐，孟英已為治愈。
仲冬復發，他醫藥之，已七日不進谷矣，二便秘澀，形肉遽消。
再托孟英診之，與旋、赭、茹、苓、萸、連、柿蒂、楝實、延胡等藥，一劑知，三劑愈。


畢方來室，患痰嗽礙眠。

醫與補攝，而至涕淚全無，耳閉不飢，二便澀滯，干嗽無痰，氣逆自汗。
孟英切脈，右寸沉滑，左手細數而弦。
乃高年陰虧，溫邪在肺，未經清化，率為補藥所錮。
宜開其痹而通其胃。
與蔞、薤、紫菀、兜鈴、杏、貝、冬瓜子、甘、桔、旋、茹之劑而安。
逾二年，以他疾終。
（亦少善後之法。）

運糧千總馬香谷，患溺秘欲死。
所親趙春山司馬，延孟英視之，脈堅體厚，口渴苔黃。
投知、柏、梔、楝、犀、菀、蔞、茹之藥，送當歸龍薈丸而瘳，竟不復發。


阮範書明府令正，患腹痛欲厥。
醫見其體甚弱也，與鎮逆通補之法，而勢日甚。
孟英察脈弦數左溢，是因忿怒而肝陽勃升也。
便秘不飢，口苦而渴，與雪羹、梔、楝、旋、絳、元胡、丹皮、茹、貝，下左金丸而愈。
逾年以他疾歿於任所。


吳薇容太史令堂，患痰嗽喘逆，便秘不眠，微熱不飢，口乾畏熱。

年逾六旬，多藥勿痊。
孟英切其脈，右寸關弦滑而浮，左關尺細軟無神。
是陰虛於下，痰實於上，微兼客熱也。
攻補皆難偏任，與茹、貝、旋、斛、浮石、蘆根、冬瓜子、枇杷葉、杏仁、花粉為劑，而以熟地泡湯煎服。
則濁藥輕投，清上滋下，是一舉兩全之策也。
投匕果應。
再服而大便行，漸次調養獲瘳。
戌春患感證，比孟英自江西歸，已不能治矣。


海鹽任斐庭，館於關琴楚家。

季夏患感，黃某聞其身熱而時有微寒也，進以薑、萸、柴、棗等藥。
數帖熱愈壯，而二便不行。
更醫連用滲利之劑，初服溲略通，既而益秘。
居停以為憂，始延孟英視焉。
證交十四日，骨瘦如柴，脈弦細而澀，舌色光紫，滿布白糜，夜不成眠，渴不多飲，粒米不進，少腹拒按，勢將喘逆。
雖屬下證，而形脈如斯，法難直授。

先令取大田螺一枚，（外治法甚妥。）鮮車前草一握，大蒜六瓣，共搗爛，加麝香少許，罨臍下水分穴。
方以元參、紫菀、梔子、知母、花粉、海䖳、鳧茈，蓯蓉、牛膝、天冬為劑，加鮮地黃汁服之。
其夜小溲即行，氣平略寐。
又兩劑，大解始下，退熱而漸進稀糜，乃去雪羹、梔、菀、蓯蓉、膝、地黃汁，加西洋參、麥冬、石斛、乾生地、竹茹、銀花等藥。
又服十餘劑，凡三解黑矢，而舌色復於紅潤，眠食漸安而起矣。


高氏婦，因戒鴉片而服外洋丸藥，諸無所苦，惟便秘不通。

醫治兩月，迄不能下，且仍安穀。
而面赤齦脹欲挑，每以銀針嵌入齒縫，而拔出之時，銀色已如煤黑。
孟英診脈滑數，予犀角、石膏、硝、黃、升麻、蜣螂為劑，（解毒妙品。）和以鮮銀花汁一杯。
服後夜間登圊三四行，而病去及半，再予清解化毒而痊。


屠小蘇令正，自乳經停，泛泛欲吐，或疑為妊。

所親高嘯琴進以養陰之藥，漸致時有微熱，脘悶不飢，氣逆嗽痰，臥難著枕，二便秘澀，耳閉汗頻。
孟英脈之，虛軟而澀，曰：根蒂素虧，經停乳少，血之不足；泛泛欲嘔，肝乘於胃；率投滋膩，窒滯不行；略受風邪，無從解散，氣機痹塞，九竅不和。
先以蔥、豉、通草、射干、兜鈴、杏仁、蔞殼、枇杷葉、白蔻開上，兩劑熱退。
次用小陷胸合雪羹，加竹茹、旋覆、白前、紫菀宣中，三劑便行安穀。
繼予冬蟲夏草、蓯蓉、當歸、枸杞、麥冬、紫石英、楝實、熟地、牛膝滋下而瘳。


金願谷中翰，患便秘，廣服潤劑，糞黑而堅如彈丸，必旬余始一更衣，極其艱澀。

孟英診脈遲軟，舌潤不渴，小溲甚多。
乃久患痹證，坐臥不安，健運迂遲。
法宜補氣，俾液濡布。
所謂中氣足，則便溺如常矣。
非涼潤藥所能治也。
予大劑參、朮、橘、半，加旋覆花以旋轉中樞，雞䏶胵以宣通大腸之氣，雞不溺而糞易下也。
更仿《金匱》谷實之例，佐血餘、蓯蓉，俾為流通府氣之先導。
如法服之，數日即解，且較暢潤。
至三十劑，其病若失。


吳奏云三令郎，甫八齡，患感。

幼科治以清解弗瘥，迓孟英視之。
脘悶便秘，曰：氣機未展耳。
投小陷胸，加紫菀、通草、杏仁。
服三劑，先戰汗而解，尋更衣以愈。
當戰解之時，家人不知，詫為將脫，欲煎參湯灌之，孟英適至，阻其勿服。
既而其婦弟陳某之病略相似，亦用此法而痊。


王子庵令堂，年已古稀。

患便秘不舒，時欲挐掙，汗出頭暈。
醫謂其肝氣素滯，輒與麻仁丸等藥，其勢孔亟。
伊婿陳載陶屈孟英診之，脈虛弦而弱，是虛風秘結。
予人參、蓯蓉、當歸、柏子仁、冬蟲夏草、白芍、枸杞、楝實、胡桃仁，數帖而痊。
次年秋患脘痞疼脹，醫者率進溫補香燥之藥，馴致形消舌絳，氣結津枯，始延孟英視之，不及救矣。


管君芝山，拉余治其表嫂吳媼，年五十五歲，上年仲夏患癃二十餘日，愈後小溲迄未通暢，已成錮疾。

今秋分後，溺秘不行，醫療旬余，溫如薑、桂、烏藥，涼如梔、芩、黃柏，利如木通、滑石，皆不效。
甚有用益智等以澀之者，漸至腰腹皆脹而拒按，胸高腿腫，不飢不食，大便不通，小便略滴幾點，熱痛異常，舌絳無津，渴喜沸飲，而不敢多啜，以增脹滿，呻吟待斃。
脈軟而微，乃陰虛氣化無權也。
以沙參、熟地、連、蔞、芩、澤、麥冬、紫菀、牛膝、車前，加附子一錢、桂心五分，煎成冷服。
一周時，溺出桶許，而大便隨行，進粥得眠，口苦而喜涼飲。
即去附子、桂、連、蔞、菀、膝，加知、柏、芍藥、砂仁，數帖而起。
緣境窘不復調理，錮疾聞猶存也。


角里街怡昌燭鋪，蘇嫗年已六旬，偶患腹痛。

醫謂寒也，進以熱劑，痛漸劇而腹脹便閉，按之甚堅。
又以為腸癰，攻之而愈痛，遂絕粒不眠，呼吸將絕。
挽余視之，豚滑而數，舌絳苔黃，口臭溺無，熱阻氣也。
以雪羹煎湯，調益元散五錢，徐灌之，即痛減氣平。
次日，以雪羹湯，送當歸龍薈丸三錢，便行溺暢。
隨以輕清藥數帖而痊。



<h2>妊娠</h2>
孟英邃於醫學，從不侈談脈理，足以見其欿然不自足也。

而脈理之最不易切者，莫如妊娠。
予聞孟英於乙未春，診黃履吉室人之脈，曰：妊也。
是月天癸猶來，人皆不以為然。
次月仍轉，但不多耳。
復邀孟英診之，曰：果妊也。
汛不斷者，蔭胎之血有餘耳。
逾月汛復行，覺更少矣，人猶以為妄也。
四月後經始停，娠亦顯，娩如期，人始服其見老。


丙申夏，滿洲某選粵東鹽場，攜眷之任，過浙主於李雲臺家，請孟英視其如君之恙。
孟英診曰：非病也，熊羆入夢矣。
某頗不信，謂經甫停，何以遽斷為孕，而又必其為男乎？反生言過其實之疑。
既而某延雲臺入幕，偕赴粵任，次年雲臺於家書中述及居停果得子，深嘆孟英指妙。


予荊人久無孕，辛丑秋汛事偶愆，孟英一診即以妊斷，且以男許，次夏果舉一子，惜不育耳。


邵魚竹給諫仲媳懷妊，孟英於寅春初診，即許抱孫，秋杪果應。


表弟胡壽者室，偶有小忿，經事澀少，腰腹微脹，自以為怒氣所滯也。
延孟英診之，切其脈，曰：懷麟矣。
初猶疑之，既而始信，卯春果弄璋。


吳云階室，年四十餘，寅秋汛斷，其腹日脹，醫謂病也，治之罔效。
迓孟英診之，孕也。
彼猶不自信，乃腹中漸動，始服其言，至期產一女。


癸秋，孟英治石誦義室，脘痛甫愈，適汛逾期，即曰娠矣。

既而果日形著，其指下之神妙如此。
娠孕之脈，最為難憑。
有初娠即現於脈者，有三四月始現於脈者，有始終不現於脈者，此與憑脈斷證，有時可憑，有時不足憑，同一至理。
予嘗以此質之孟英。
孟英也以為然。
可見真學問人，必不恃虛言以眩世也。


金畹香令媳，半產後，營分不攝，淋漓數月，治之勿瘳。

孟英於夏季診視，兩尺皆浮，左寸關弦。
與三甲、二至、二地、蒿、薇、柏葉、螵蛸、黃柏為方，服之漸愈。
仲秋診其脈，即斷受孕。
渠謂懷娠必無病矣，而不知病久初痊，正須培養，雖即受孕，涵養無權，果至仲冬而胎墮矣。
肝主疏泄，腎主閉藏，兩尺浮而不沉，是腎失其閉藏之職矣；左寸關弦，是肝木太過，獨行其疏泄之權矣。
填補腎陰，即以涵養肝木。
加黃柏之苦以堅之。
螵蛸之澀以固之，用藥如法，故收效倍捷。


《仁術志》者，海豐張君柳吟所題孟英之醫案也，吾師趙菊齋先生，暨莊舍人芝階為之序。

余以未與其事，深以為歉！秋間偶過孟英，適有陳姓者牽羊來謝。
孟英頗疑之，其人曰：三月間次媳患時感，而氣逆不能眠，醫皆畏卻，特延君診。
甫按脈云甚滑疾，是為娠象，用藥必須顧及。
此時次媳於去秋娩後，月事尚未一行，君為此言，闔家未嘗不竊笑也。
迨疾漸平，哺兒之乳亦不覺少，雖自問亦斷斷非孕。
至六月間腹漸脹，方謂有病，不料昨日倏產一孫，舉家敬服高明，故來致謝耳。

孟英因謂余云：昨診魏子恆之室亦妊也，諸醫作虛損治。
脈雖虛微軟數，而滑象仍形。
病家深不以吾言為然者，緣病人之女兄二人，皆死於虛勞也。
然其伯仲之證，吾皆診焉。
今已十餘年矣，猶憶伯字於關氏，未嫁而卒。
證非不治，亦為藥誤。

病中閱吾方案，極為折服，且曰：先生來暮，儂不能起矣。
前此延致諸名家，徒曰虛證宜補，而不治其所以虛，方則群聚補藥，必以地黃為之冠，雖有參耆，亦列於後。
即使用藥不乖，而陽生陰長，氣為血帥之旨，尚未分曉，況其他乎？吾聞而愕然，何以閨中女子，亦解談醫，細詢始知為乾隆間名醫吳穎昭先生之女孫也，尤為惋惜。
仲適於陳少簾少府，的系損證，若季者因其家懷先入之見，遂致醫人迎合誤事，豈不可嘆！迨秋仲果聞魏氏分娩母子皆亡，方嘆孟英之卓見為不可及也。
爰採秋冬諸案之治法不同於尋常者，而續成一卷云。


孫位申室，平昔陰虛肝滯，痛脹少餐，暮熱形消，咽疼喉癬，不孕育者九年矣。

往歲汛愆，人皆謂將不起，而孟英切其脈尚不細，膚猶淖澤，許籌帶病延年之策，果月事仍行，而諸恙皆緩，且能作勞。
惟飯食日不過合米，今秋延孟英往診云：經自三月至今未轉，一切舊恙，彌見其增。
君術雖仁，恐難再延其算矣。
及舉脈弦滑左甚，遽曰：豈僅可延其算哉，且有熊羆入夢矣。
其家聞之駭異，迨季冬果得一子，頗快而健。


胎前產後，疑似極多，號曰專科，尚難措手。

陳肖岩孝廉媳，屠仲如之女也。
汛愆一度，次月仍行，方疑其病也。
孟英診曰：尺雖小弱，來去緩和，是娠也。
繼而果然。
仲如令弟子緣之室，輕事稍遲，孟英偶診，亦以孕斷，尋驗。
甫三月，患胎漏，適孟英丁內艱，遂不克保而墮。

墮後惡露雖行，而寒熱頭疼，時或自汗，且覺冷自心中出。
醫謂類瘧，與溫化之藥，病日甚。
交八日，孟英始出門，即延診之。
脈來沉實而數，舌色紫黯，乃瘀血為患耳。
予桃仁、澤蘭、山楂、茺蔚、旋覆、紅花、丹參、通草、琥珀、蛤殼、絲瓜絡之劑，服後腹大痛，下瘀血如肺者一枚。
次日諸恙較減，乳汁大流，再以前方去通草，加麥、柏投之。

服後腹仍痛，復下瘀塊累累，而諸恙若失。
或問先生，嘗言產後腹無痛苦者，不可妄行其血。
此證惡露已行，腹無疼脹，何以斷為瘀阻，而再行其血耶？孟英曰：正產如瓜熟蒂落，諸經蔭胎之血，貫串流通，苟有瘀停，必形痛脹。
墮胎如癰瘍未熟，強擠其膿，尚有未化之根柈，不能一齊盡出，所以胎雖墮而諸經蔭胎之血，萃而未渙，淺者雖出，深者尚留。
況是血旺之軀，加以溫升之藥，挽其順流之路，窒其欲出之機，未到腹中，脹疼奚作？吾以循經通絡、宣氣行瘀之法，導使下行，故出路始通，而後腹痛瘀來。
然必有脈可徵，非謂凡屬墮胎皆有是證也。
孟英諸案，大抵救溫補之失，故寒涼為多。
然斟酌盡善，不以苦寒傷生氣，則非他人所能學步也。
通血之劑，亦清靈無弊。


張氏婦，先於四月間患嘔吐。

醫以為寒，疊進薑、萸之藥，致血溢自汗。
丐孟英診之，脈甚滑，按之不絕，舌光無苔，曰：孕也。
詢其經事，果愆兩度。
予沙參、枇杷葉、生地、蘆根、連、蘇、旋、斛之劑而安，仲冬舉一男。
胎前即患痰嗽，娩後招專科治之，服四物湯增損多劑，而氣逆礙眠，嗽則汗出，便溏遺溺，口渴不飢。
再乞援於孟英，脈洪大，按之虛軟。
授沙參、石英、黃耆、薏仁、甘草、牡蠣、石斛、茯苓、小麥、紅棗、冬蟲夏草之方，兩帖而汗收安穀，四帖而渴減便堅，旬余遂愈。


馮益三令正，上年春汛偶愆，頗露虛象。

群賢咸以為損，余診為孕，秋季果舉一男。
至丁巳春初，產逾三月，既不自乳，汛亦未行，偶感客邪，醫療半月，漸至不飢不食，氣自少腹上衝，似有聚瘕，嘔惡腹痛，面黃形瘦，溲熱便溏，口渴帶多，面浮咳逆，僉云己成蓐損，復延余診，脈滑而弦，遂以孕斷。
與沙參、蘇葉、桑皮、冬瓜皮、黃芩、枳殼、石菖蒲、白薇、橘核、楝實，煎香連丸。
三服霍然。
後聞六月中旬，產一女甚快。



<h2>調經</h2>
吳馥齋令姐，稟質素弱，幼時鳳山診之，許其不秀。
癸巳失其怙恃，情懷悒悒，汛事漸愆，寢食皆廢，肌瘦吞酸，勢極可畏。
孟英以高麗參、鹽水炒黃連、甘草、小麥、紅棗、百合、茯苓、牡蠣、白芍、旋覆花、新絳等治之，（甘以緩之，苦以降之，酸以斂之，皆古聖之良法也。）各恙漸已。
繼參歸、地滋陰，康強竟勝於昔。


赤山埠李氏女，素稟怯弱，春間汛事不行，脅腹聚氣如瘕，減餐肌削，屢服溫通之藥。

至孟秋加以微寒壯熱，醫仍作經閉治，勢瀕於危。
乃母托伊表兄林豫堂措辦後事，豫堂特請孟英一診以決之。
孟英切其脈時，壯熱烙指，汗出如雨，其汗珠落於脈枕上，微有粉紅色，乃曰：虛損是其本也。
今暑熱熾盛，先當治其客邪，庶可希冀。
（急則治標之法）疏白虎湯，加西洋參、元參、竹葉、荷杆、桑葉。
及何醫至，一籌莫展，聞孟英主白虎湯，乃謂其母曰：危險至此，尚可服石膏乎？且《本草》於石膏條下致戒云：血虛胃弱者禁用，豈彼未之知也？豫堂毅然曰：我主藥，與其束手待斃，盍從孟英死裡求生之路耶？遂服二帖，熱果退，汗漸收。
改用甘涼清餘熱，日以向安。
繼與調氣養營陰，宿瘕亦消。
培補至仲冬，汛至而痊。
次年適孫𢵡伯之弟。


壬寅春，邵小墀室患汛愆，釋醫診以為妊，廣服保胎藥，漸至腹脹跗腫，氣逆礙臥，飲食不進。

入夏延孟英視之，曰：血虛氣滯，誤補成脹也。
先以黃連、厚朴、山楂、雞內金、橘皮、大腹皮、枳實、茯苓、梔子、楝實、杏仁、紫菀、旋覆等藥，少佐參、術服之。
氣機旋運，脹去食安。
（先疏其滯，以治其脹，亦一定之法。）漸入滋陰養血之治，數月經行而愈。


趙聽樵室，高若舟之妹也。

去冬偶患脘痛，黃某治之，漸增頭疼眩暈，氣逆嘔吐，痰多不寐，（脘痛而過投香燥，亦能致此證，況誤投補乎？）便溏不食，經事不行。
始謂其虛，三月後又疑為娠，諸藥遍試，病日以進。
若舟延孟英脈之，左弦而數，右滑以駛，曰：病藥耳，旬余可瘳。
趙疑大病小視，不服其方。
越半月，病者頸軟頭難舉，醫謂天柱已倒，勢無望矣。
若舟聞之，復懇援於孟英，疏方仍是前診之法。

趙問此病，諸醫束手，大劑補藥，尚無寸效，而君兩次用藥，皆極清淡，雖分兩頗重，亦焉能有濟乎？孟英曰：子何愚耶！藥惟對證，乃克愈病，病未去而補之，是助桀也，病日加而補益峻，是速死也。
原彼初意，非欲以藥殺人。
總緣醫理未明，世故先熟，不須辨證，補可媚人，病家雖死不怨，醫者至老無聞，一唱百和，孰能挽此頹風？令壺體質雖豐，而陰虛有素，是以木少水涵，肝陽偏盛，上侮於胃，則為脘痛。
斯時投以酸苦泄肝、甘涼養胃，（葉氏獨得之秘。）數日而愈矣。
乃溫補妄施，油添火上，肺津胃液，灼爍無餘，怒木直升，樞機窒塞，水飲入胃，凝結為痰。

雖見證多端，皆氣失下降，豈可指眠食廢以為勞，月汛爽而為妊耶？予以大劑輕淡之品，肅清氣道，俾一身治節之令，肝膽逆升之火，胃府逗遛之濁，樞機郁遏之熱，水飲凝滯之痰，鹹得下趨，自可向愈。
不必矯枉過正，而妄以硝黃傷正氣。
所謂藥貴對證，而重病有輕取之法。
非敢藐視人命，故將疲藥塞責也。
趙極感悟，投匕即效，逾旬果安。
又一月經至，嗣與滋養，康復如常。
越二載又病，復惑於黃某，而孟英之功盡墮，惜哉！

趙聽樵令妹，每汛至則腹脹嘔吐，（肝氣逆。）
腰脊痠疼，（肝血虛。）兩腿腫痛，筋掣脘疼，甚至痙厥，多藥不效。
孟英以金鈴子散合左金，加二陳、竹茹、枳實、桂、苓，數劑而愈。
續用蓯蓉、菟絲、淫羊、杜仲、桑椹、木瓜、續斷、香附、歸、芍、茴、楝調之，（養血不用地黃，避其膩也。
斯為收用補之利而去其弊。）汛至如期，略無痛苦。
初冬適楊子樸、尋即受孕。
俱肝氣橫逆之證。
其發於汛期者，肝失所養也。
孟英先平肝驅痰，而後養血柔肝，亦先標後本之法。


里中張君雪沂令正，三十七歲。

於乙巳年患經行腹痛，醫進膠艾湯多劑，痛乃日盛，而加以嘔吐。
迄今十載，諸藥備嘗，邇年經至益頻，痛勢益劇，滿床亂滾，聲徹比鄰。
乞余診之，脈弦滑而數，曰：巔痛口渴乎？帶多腰痛乎？汛色紫黑乎？病者驚以為神，慘容為之一展。
余謂雪沂曰：此證不但溫燥膩補不可用，即四物湯亦在禁例，宜乎遍訪女科，而竟無一效也。
與芩、連、梔、膽、茹、柏、蒿、薇、烏鰂、茅根、藕為劑。
服至下月經行，即不吐，痛亦大減。
此等藥服逾半載，各恙悉蠲。


錢塘張君篪伯令郎韻梅茂才之室，自去年夏間娩後，雖不自乳，經亦未行，方疑其勞也。

四月間患感，醫進升散藥，遂腹膨氣逆，肢痙欲厥，或又疑其娠也。
延余診之，脈弦巔痛，乃營虛肝鬱，微挾客邪，誤投提表耳。
以清解輕宣之品，數劑而愈。
繼參養榮，月事亦至。
人皆詫為神治，其實非大病也。


管君幼齋令正，汛停七月，至仲秋經行不多，腹乃微脹，繼則胸悶不飢，身有寒熱。

呂某以桂枝、黃連等藥進，而痞悶轉加，二便不行，口糜而渴，得飲即吐，夜不能寐，五內如焚。
余診之，脈弦軟而細，面赤足冷，神憊不支，是營陰素虧，氣機多郁，郁久生熱。
辛燥忌投，授沙參、蔞、薤、梔、茹、旋、菀、冬瓜子、枇杷葉。
二劑，而燥矢行，胸腹舒知飢，吐止，繼以宣養而瘥。
其汛停良由血不足，非有血不行而阻也。


王西翁令孫芝生茂才室，久患汛行太速，頭痛神疲，形瘦內煩，渴喜熱飲，納食滯膈，絡脹少眠，脈至軟滑虛弦，腿痠而有赤塊，甚痛。

乃陰虧，水不涵木，風陽內熾，氣鬱痰凝。
議宣養清潛互用法。
沙參六錢，鱉甲八錢，首烏三錢，茯苓、菊花各二錢，梔炭、竹茹、桑葉各一錢五分，白薇、黃柏、絲瓜絡各一錢，以藕二兩、十大功勞一兩煮湯煎藥。
外用蔥白杵爛，蜜調塗腿上赤塊。
仲冬復視，煩減能眠，汛行較緩，頭疼腿塊均已漸瘥。
乃與通補柔潛之劑，後信來，服之甚效。


張寶商室，患凜寒乍熱，咳逆，形消面赤，少餐經遲，眩暈。

醫投補劑，盜汗帶頻，咸謂不能過春矣。
余診之，脈弦滑而數。
本非虛勞，無須補藥。
乃肝陽內盛，搏液成痰，阻塞氣機，法宜清展。
以元參、丹參、紫菀、白薇、青蒿、黃柏、石菖蒲、菊花、竹茹、竹葉為方，每服送當歸龍薈丸一分。
二十劑遂健如初。


楓涇程笙伯令正，半產之後，汛事先期，淋漓不斷，時見痛脹，齦衄減餐，苦渴苔黃，脈弦而數。
頻服補劑，久不能瘳。
余投沙參、龜板、制香附、絲瓜絡、茹、陳、菖蒲、蒿、梔、薇、柏、藕，十餘帖次，月經即調。
復來求診，與以柔養善其後。



<h2>淋帶</h2>
管授青翁季郎蓉舫之室，初冬患寒熱，耳聾胸悶，便秘，帶下如注，嘔渴不眠，粒米不沾者旬余矣，人皆危之。

余按脈弦數，舌絳無苔，氣逆面紅，自求速死。
此肝鬱深沉，木火內爍，耗津阻氣，出入無權。
小柴胡湯、逍遙散，皆貌合而神離，誤施必然決裂。
此辨證用藥之所以難也。
幸其喬梓深信，遂以小陷胸，加菖、茹、旋覆、梔、芩，蘆根湯煎服。
一帖，胸漸舒，氣漸平。
再服稍寐，三服嘔止進粥。
五劑便行溺暢，寒熱亦休，苔布知飢，始改柔養而痊。


娼女榮瑛，就診於余。

自述本良家子，十四歲而天癸至，二十二歲而適人。
二十五歲初產，但覺腰腹微酸，子即墮地。
三十二歲，再產亦爾。
茲又嫁二夫，向不自乳，而產育漸頻，分娩漸慢。
今春誕子為第十胎，腹痛逾四時而生。
在他人猶以為極快，而我已覺漸徐。

且年雖五十，天癸不衰，錮疾全無，向不服藥。
素有微帶，近年全無。
惟每日吐痰，別無他苦。
恐此後有難產之虞，求為設法。
余聞而訝之。
其貌雖不甚都，而粉黛不施，風致嫣然，肌膚尚似三十許人，真尤物也，始信雞皮三少之說為不誣。

按脈六部皆緩滑而長，左寸關帶弦數，是聰明有壽之徵。
故年愈長而氣愈固，是以分娩漸慢也。
向有帶而近有痰，以左寸關合之，火搏其液，而不下趨也。
囑以六君子加減為常服之方。
設再孕，至七八月，以束胎飲頻服，可期易娩。
渠聞之忻然，受方而去。
錄之以見賦體之奇。


郎氏婦，崩後淋帶，五內如焚，溲熱口乾，不飢，脘悶腰疼，肌削，臥榻呻吟，頭暈耳鳴，夜不能寐，脈來細數，少腹不舒，滋補雜投，皆不見效。
余以菖蒲、沙參、斛、柏、薇、芩、蛤殼、冬瓜子、藕、十大功勞，先為清展。
服五帖，熱退，渴解，脘舒安穀，且能起坐，夜亦能眠，其氣機已調暢矣。
參入潛陽養血而痊。



<h2>胎前</h2>
局醫黃秀元之輿人韓名諒者，有兒婦重身患熱病，局中諸醫，皆慮胎隕，率以補血為方，旬日後勢已垂危。
浼人求孟英診之，曰：胎早腐矣，宜急下之，或可冀幸。
若欲保胎，則吾不知也。
其家力懇疏方，遂以調胃承氣合犀角地黃湯，加西洋參、麥冬、知母、石斛、牛膝投之，胎落果已臭爛，而神氣即清，熱亦漸緩。
次與西洋參、元參、生地、知母、麥冬、丹參、丹皮、茯苓、山楂、石斛、豆卷、茺蔚、琥珀等藥調之，粥食日加，旬日而愈。


滿洲少婦，懷娠漏血，醫投補藥漏如故。

間或不漏則吐血。
延逾二載，腹中漸動，孕已無疑。
然血久溢於上下，甚至納食即吐，多醫不能治。
孟英診之，脈滑數有力，是氣實而血熱也。
證不屬虛，補藥反能助病，愈補愈漏。
胎無血蔭而不長，其所以不墮者，氣分堅實耳。
與大劑清營藥，血溢遂止。
而稀沫頻吐，得飲即嘔，口渴心忡，氣短似促，乃用西洋參、麥冬、知母、石斛、枇杷葉、竹茹、柿蒂、生白芍、木瓜，重加烏梅投之，覆杯即安，（清肺柔肝，益氣生津，與證針鋒相對。）次日能吃飯矣。


朱砥齋司李之夫人，屢患半產，每懷妊，服保胎藥，卒無效。

今秋受孕後病嗽，孟英視之，盡屏溫補，純與清肺。
或詰其故，曰：胎之不固，或由元氣之弱者，宜補正；或由病氣之侵者，宜治病。
今右寸脈滑大搏指，吾治其病，正所以保其胎。
苟不知其所以然，而徒以俗尚保胎之藥投之，則肺氣愈壅，咳逆愈盛，震動胞系，其胎必墮矣。
朱極欽佩，服之良效。
次年夏，誕子甚茁壯。
通達之論，凡病俱宜如此看。


李華甫繼室，娠三月而崩。

孟英按脈弦洪而數，與大劑生地、銀花、茅根、柏葉、青蒿、白薇、黃芩、續斷、驢皮膠、藕節、胎髮灰、海螵蛸而安。
奈不能安佚，越數日胎墮復崩，孟英於前方去後六味，加犀角、竹茹、元參為治。
或謂胎前宜涼，產後則否，乃招專科暨蕭山竹林寺僧治之。
咸用溫藥，且熱暴崩宜補。
服藥數劑，虛象日著，時時汗出昏暈，畏聞人聲，懶言息微，不食不眠，間有呃忒，崩仍不止，皆束手待弊矣。
復邀孟英視之，曰：此執死書以治活病也。

夫血因熱而崩，胎因崩而墮，豈胎墮之後，熱即化為寒乎？（妙語解頤。）參、朮、薑、桂、棕灰、五味之類，溫補酸澀，既助其熱，血益奔流，又窒其氣，津亦潛消，致現以上諸證。
脈或不知，而苔黃黑燥，豈不見乎？因與犀角、石膏、元參、知母、花粉、竹瀝、麥冬、銀花、梔子、石斛、旋覆、青蒿、白薇等大劑投之，神氣漸清。
旬日後，各恙始平。
繼去犀角，加生地，服兩月全愈。


徐氏婦懷妊患痢，醫投溫補，胸腹痛極，昏厥，咽糜，水飲礙下。
孟英診之，脈洪數，舌絳燥。
亟吹錫類散，灌以犀角、元參、海䖳、茹、貝、梔、菀、知、斛、豆根、射干、銀花、楝實諸藥。
胎下已朽，咽腹之疾隨愈。
續用甘涼清熱存津調之。


汪氏婦，自孟秋患痢之後，大解溏泄未愈，已而懷娠，恐其墮也，投補不輟。

延至仲冬，兩目赤障滿遮，氣逆礙眠，脘疼拒按，痰嗽不食，苦渴無溺。
屈孟英診之，脈甚滑數，曰：此溫補所釀之疾也。
夫秋間滯下，原屬暑濕熱為病。
既失清解，逗留而為溏泄。
受孕以來，業經四月，慮其墮而補益峻，將肺胃下行之令，皆挽以逆升，是以胸次堵塞而疼，喘嗽不能臥。
又恐其上喘下泄而脫也，補之愈力，治節盡廢，溲閉不飢，濁氣壅至清竅，兩目之所以蒙障而瞽也。
與沙參、蛤殼、枇杷葉、冬瓜子、海石、旋覆、蘇子、杏仁、黃連、枳實、海䖳、黃芩、梔子，重加貝母。
服二劑，即知飢下榻，目能睹物矣。
論極透快，說盡庸醫之弊。


葉承恩室，懷妊患感，昏譫不眠，善嘔便秘，汗出不解，脈澀口乾。
乃營陰素虧，邪熱內熾。
以元參、石膏、知、芩、茹、貝、銀花、枇杷、薇、梔、楝、斛，投數帖而愈。


夏氏婦懷娠患感，醫投溫散，漸至氣衝不寐，時欲痙厥，脘悶呻吟，渴難受飲。
所親張養之，延孟英診之，脈滑數而溢。
與小陷胸，加旋、薤、石膏、知、梔、茹、杏、腹皮、蘇子、竹瀝、海䖳大劑，投旬日而愈。
設用輕淺之方，焉克有濟耶？

朱次膺令正，姅後偶有微寒微熱，醫與解散藥一劑，遂神疲自汗，不食不眠，泛泛欲嘔，時時欲暈，肢麻且軟，氣欲上衝，舌赤微苔，溺頻脘痛，便溏不暢，目不欲張，心悸懶言，欲噫不達。
孟英察其脈，虛弦軟數，曰：此陰虛素虧，憂愁勞瘁之餘，血從下奪，八脈交虛，正所謂陽維為病苦寒熱，陰維為病苦心痛也。
豈可以有寒熱而即從瘧治哉？授以龜板、鹿角霜、當歸、枸杞、白薇、紫石英、甘草、大棗、小麥、牡蠣，數劑而安。
嗣與熟地、棗仁、當歸、杞子、麥冬、楝實、苡仁、黃連，壯水和肝而愈。


蔣敬堂令正，懷妊九月，忽患胎上撞心，面浮痰塞，四肢搐溺，神氣昏瞀。
亟延孟英視之，予紫蘇、菖蒲、半夏、枳實、茯苓、橘皮、羚羊、鉤藤、旋覆、赭石為劑。
服後即舉一男，母子皆安而愈。
同時聞幼科王蔚文令媳妊已臨月，患證亦爾，治不如法，不產而亡。


朱逵士令正，懷妊八月，脘痛便溏，跗腫腰疼，頻吐綠水，溫補不效。

孟英診之，脈軟而弦，舌絳無液，口乾少寐，形瘦神疲。
木土相乘，陰液大耗。
雖宜培養，燥烈禁施。
以參、連、歸、斛、杜仲、靈脾、冬蟲夏草、柏、橘、茹、英為劑，果各恙遞安，脘舒瀉止。
加以熟地，舌漸生津而愈。



<h2>臨產</h2>
一少婦分娩，胞水早破，胎澀不能下。

俗謂之瀝漿生，催生藥遍試不應。
孟英令買鮮豬肉一二斤，洗淨切大塊，急火煎湯，吹去浮油，恣飲之即產，母子皆生。
且云：豬為水畜，其肉最腴，大補腎陰而生津液。
予嘗用治腎水枯涸之消渴，陰虛陽越之喘嗽，並著奇效。
仲聖治少陰咽痛，用豬膚，亦取其補陰虛而戢浮陽也。
後賢不察，反指為有毒之物，汪訒庵非之是矣。

惟外感初愈，及虛寒滑瀉，濕盛生痰之證，概不可食。
以其滋膩更甚於阿膠、熟地、龍眼也。
然豬以浙產者為良，北豬不堪用。
吾杭燥肉鮓，即豬皮為之，可以致遠，入藥尤為簡當。
不必泥於皮與膚之字面，而穿鑿以誇考據也。


錢希敏室，坐草二日，既未分娩，忽患小便不通，勢甚亟，乃速孟英視之。

脈至滑數，睛赤口乾，以為熱結膀胱，氣不化達。
予車前子、滑石、血餘、栝蔞、知母、梔子、牛膝、紫菀、紫草為大劑投之，是通溺催生互用之法。
服後溲仍不行，徑產一男。
既而胞下，溺滿其中。
始知兒出胞後，頻飲湯水，盡貯其中也。
孟英曰：此證古所未聞。

余雖初不料其如此，然非開泄導下，則兒不即娩，吉凶未可知矣。
而《折肱漫錄》云：孕婦將產，如患小便不通，乃脾氣虛弱不能勝胞，故胞下墜，壓塞膀胱使然。
宜重劑白朮，大健其脾，則胞舉而小便自通者。
正與此證虛實相對待。
想其脈必有虛微之象也。


施秋濤室，仲冬分娩。

因前歲初產艱難，穩婆妄施毒手，臠而出之，自懷憂懼。
產周時不下，舉家皇皇。
穩婆以為奇貨可居，力贊仍喚原手相助，竟仍前例，索謝而去。
孟英聞之惻然，謂其乃尊趙菊齋曰：難產自古有之，莊公寤生，見於《左傳》。
故先生如達，不坼不副，詩人以為異徵。
然先生難而後生易，理之常也，晚嫁者尤可必焉。

但亦有雖晚嫁，而初產不難者；非晚嫁，而初產雖易，繼產反難者；或頻產皆易，間有一次甚難者；有一生所產皆易，一生所產皆難者。
此或由稟賦之不齊，或由人事之所召，未可以一例論也。
諺云：十個孩兒十樣生。
至哉言乎！若得兒身順下，縱稽時日，不必驚惶，安心靜俟可耳。
會稽施圃生茂才誕時，其母產十三日而始下，母子皆安。
世俗不知此理，稍覺不易，先自慌張，凶惡穩婆，故為恫嚇，使人不敢不從其計，要取重價，操刃臠生。

索謝去後，產母隨以告殞者有之。
奈貿貿者，不知墮彼術中，尚誇其手段之高。
忍心害理，慘莫慘於此矣。
設果胎不能下，自有因證調治諸法。
即胎死腹中，亦有可下之藥。
自古方書，未聞有臠割之刑，加諸投生之嬰兒者。

惟有一種羸形女子，交骨如環，不能開坼、名鎖子骨，能受孕而不能產，如懷妊必以娩難亡。
此乃異稟，千萬人中不得其一二者。
如尋常可開之交骨，斷無不能娩之理也。
菊齋聞而浩嘆。
產後患干嗆不飢，少眠善夢，口乾溺數，繼發寒熱，孟英診曰：幸體氣堅實，不過因驚懼而感冬溫耳。
與白薇、梔子、丹參、竹茹、茯苓、青黛、蛤殼、枇杷葉、豆豉、蔥白，投匕而安。

數日後寒熱又作，仍投前方，覆杯即愈。
繼去蔥、豉，加百合、石斛、知母，服之各恙皆痊。
孟英又曰：羸形為五不可孕之一，方書誤作「螺」者非也。
蓋驢與馬交則生騾，純牝如牡，其交骨如環無端，不能孕育，體純陰，性極馴，而善走勝於驢馬，然亦馬之屬也，故《易》曰坤為馬，行地無疆，利牝馬之貞，皆取象於此也。
人賦此形而不能安其貞，則厄於娩矣。
秋濤聞之，方疑其室之羸形也。
迨癸丑冬，產一子竟無恙，始悔前此為穩婆所愚也。



<h2>產後</h2>
朱氏婦，產後惡露不行，而宿哮頓發，專是科者不能下手。
孟英以丹參、桃仁、貝母、茯苓、滑石、花粉、桂枝、通草、蛤殼、苡仁、紫菀、山楂、絲瓜子、茺蔚子、旋覆、琥珀出入為方，三日而愈。


姚氏婦產後昏譫汗厥，肌膚浮腫，醫投補虛破血，祛祟安神之藥，皆不能治。

舉家惶怖，轉延孟英診焉。
詢知惡露仍行，曰：此證醫家必以為奇病，其實易愈也。
昔金尚陶先生曾治一人，與此相似，載於沈堯封《女科輯要》中，方用石菖蒲、膽星、旋覆、茯苓、橘紅、半夏曲，名蠲飲六神湯。
凡產後惡露行而昏譫者，多屬痰飲，不可誤投攻補，此湯最著神效。
如方服之良愈。


夏間，牙行倪懷周室，新產數日，泄瀉自汗，嘔吐不納，專科謂犯三禁，不敢肩任。
孟英診脈，虛微欲絕，證極可虞，宜急補之，遲不及矣。
用東洋參、耆、朮、龍、牡、酒炒白芍、桑枝、木瓜、扁豆、茯神、橘皮、紫石英、黑大豆投之，四劑漸以向安。
予謂新產後，用參耆大補，而又當盛夏之時，非有真知灼見者不能也。
誠以天下之病，千變萬化，原無一定之治。
奈耳食之徒，惟知執死方以治活病，豈非造孽無窮，亦何苦人人皆欲為醫，而自取罪戾耶！

庚子春，戴氏婦產後惡露不多，用山楂、益母草酒煎。

連服數日，遂發熱自汗，口渴不飢，眩暈欲脫，徹夜不眠。
孟英視之曰：此稟屬陰虧，血已隨胎而去，雖惡露甚少，但無脹痛之苦者，不可妄投藥餌。
酒煎益母、山楂，不特傷陰，且能散氣，而汗泄口乾，津液有立竭之勢。
即仲聖所謂無陽也。
蓋人身天真之氣謂之陽，陽根於津，陰化於液。
津液既奪，則陽氣無根而眩暈，陰血不生而無寐。
若補氣養陰，則捨本求末，氣血不能生津液也。
惟有澄源潔流，使津液充而氣血自復，庶可無憂。
以西洋參、生黃耆、龍骨、牡蠣、萎蕤、百合、甘草、麥冬、生薏苡、生扁豆、石斛、木瓜、桑葉、蔗漿投之，一劑即安，數日而愈。
後以滋填陰分，服之乃健。


予荊人娩後，惡露不行，或勸服生化湯，適孟英枉顧，診曰：陰虛內熱。

天令炎蒸，雖赤沙糖不可服也。
以生地、丹參、丹皮、豆卷、茺蔚子、茯苓、桃仁、山楂、梔子、澤蘭、琥珀投之即效，且無別恙而易健。
不寒不燥，真陰虛血滯者之良劑。
可見體質不齊，藥難概用。
況其致病之因不一，病機傳變無窮。
語云量體裁衣，而治病者可不辨證而施治耶？孟英嘗曰：凡產後，世俗多尚生化湯，是一定之死方，療萬人之活病。

體寒者固為妙法，若血熱之人，或兼感溫熱之氣者，而一概投之，驟則變證蜂起，緩則蓐損漸成。
人但知產後之常有，而不知半由生化湯之厲階。
此風最勝於越，方本傳於越之錢氏，自景岳採入八陣，遂致流播四海，人之陰受其害者，數百年矣。
從無一人能議其非，今特為此長夜之燈，冀後人不致永遠冥行，或可稍補於世。
但景岳最偏於溫補，而獨於產後一門，力辨丹溪大補氣血為主之非，可謂此老之一隙微明。
惜猶泥於產後宜溫之謬說，蓋由未入仲聖之宮牆也。
通人之論，無論寒藥熱藥，用不得當，皆是誤人，不可不知。


張鄭封室，娩後即發熱，服生化湯二帖，熱益熾而發赤疹。

顧聽泉診之，即與清解，三劑不應，欲進犀角地黃湯，而恐病家之狃於產後以生疑也。
乃拉孟英質之，診其脈弦滑而數，面赤熱躁，胸悶善悲，肢腫而疼，兩肘白泡如扁豆大者數十顆，舌上亦有一顆，痛礙食飲，大便不解，已旬日矣。
曰：此不但胎前伏暑，且有蘊毒，而誤服生化湯，以助其虐。
幸初手即用清解，尚不致於昏陷。
犀角地黃，極是治法，猶恐不能勝任。
乃與聽泉商，加西洋參、滑石、知母、銀花、花粉、人中白、蔞仁、竹黃、貝母、桑葉、梔子為劑。

其所親曰：高明斷為熱證，何以病者雖渴而喜熱飲耶？孟英曰：此方中所以多用痰藥也。
凡胸中有熱痰阻礙氣機者，每如是，不可以其向不吐痰，而疑吾言之妄也。
若因此而指為寒證，則禍不旋踵矣。
進四帖，始得大解，頻吐稠痰，而各恙皆減，飲食漸加。
孟英曰：病勢雖穩，餘熱尚熾，苟不亟為清滌，而遽投補益，猶有蓐損之虞。
其母家果疑藥過寒涼，必欲招專科調治，幸將前方示彼，尚不妄施溫補，然隔靴搔癢，紀律全無。
旬日後，餘火復燃，鄭封堅懇孟英設法，仍用甘寒療之。
周身膚蛻如蛇皮，爪甲更新。
其病之再生也可知，繼與滋補真陰而起。


翁嘉順室，娩後發熱，竹林寺僧治之不應。

溫龔二醫，皆主生化湯加減，病益劇。
請孟英診之，脈軟滑微數，曰：素體陰虧，熱自內生，新產血去，是以發熱。
惟譫妄昏瞀，最是嚇醫之證。
渴喜熱飲，宛似虛寒之據，宜其猜風寒而表散，疑瘀血以攻通。
帖帖炮姜，人人桃、桂，陰愈受劫，病乃日加。
幸而痰飲內盛，津液未致涸竭。

與蠲飲六神湯去橘、半，加西洋參、生地、花粉、竹茹、知母、生白芍為劑，數日而瘳。
逾旬夏發熱，或疑涼藥之弊，或謂產蓐成勞，眾楚咻之，病漸進矣。
其小姑適吳氏者，向役於冥曹，俗謂之活無常，偶來探病，忽仆地而僵，口中喃喃。
或問汝嫂病何如？答云：須服王先生藥。
人皆異之，次日仍乞診於孟英。
曰：脈浮數而弦，是風溫也，與前病異。
便瀉無溺，肺熱所迫；大渴無苔，胃汁受爍。
亟與天生建中湯頻灌，即蔗汁也。
藥主大劑甘涼，果得津回舌潤，漸以痊可。
凡痰飲內盛之人，服寒熱藥皆如石投水，人皆以為稟賦之異，不知皆痰飲為患也。


施氏婦，產後四肢串痛，藥治罔效，醫謂其成癱瘓矣。

延已逾月，丐孟英視之。
膏藥遍貼，呻吟不息，脈數而洪，舌絳大渴，曰：此非風濕為病，膏藥亟為揭去。
近日服藥，諒皆溫補祛風之劑。
營血耗傷，內風欲動，勢將弄假成真。
且吾向見其體豐血旺，何以娩後遽患斯疾？必生化湯、沙糖、酒之類所釀耳。
其父倪某，目雖瞽，聞而笑云：君誠天醫也。
小女服過生化湯二帖，赤沙糖八斤，從此漸病，不識尚可起廢圖全否？孟英曰：幸其體足於陰，恢復尚易。
若陰虛血少之人，而蹈此轍，雖不即死，難免不成蓐損。
因投大劑涼潤壯水之藥，一劑知，旬日安，匝月起。


慎氏婦，產後腹脹泄瀉，面浮足腫，醫與滲濕溫補，月餘不效，疑為蓐損。
孟英視之，舌色如常，小溲通暢，宛似氣虛之證。
惟脈至梗澀，毫無微弱之形。
因與丹參、滑石、澤蘭、茯苓、茺蔚、蛤殼、桃仁、海䖳、五靈脂、豆卷，數服即瘥。
（亦行瘀利水之法）

吳馥齋室，新產後嘔吐不止，湯水不能下咽，頭痛痰多，苔色白滑。
孟英用蘇梗、橘、半、吳萸、茯苓、旋覆、姜皮、柿蒂、紫石英、竹茹，（此痰飲挾肝氣上逆也，故方以降氣滌飲為治。）一劑知，二劑已。


陸厚甫室，陳芷潯主事之女也。

產後經旬，偶發脘痛，專用溫補藥，因寒熱氣逆，（脘痛何以投溫補，不問可知其誤矣。）自汗不寐，登圊不能解，而臥則稀水自流，口渴善嘔，杳不納穀，僉云不起矣。
乃父速孟英診之，脈弦數而滑，曰：本屬陰虧，肝陽侮胃，誤投溫補澀滯之劑，（產後肝血大虧，所以陰虛，肝失血養，故陽獨盛）氣機全不下降，以致諸證蜂起。
醫見而卻走，是未明其故也。
與沙參、竹茹、楝實、延胡、梔、連、橘、貝、杏、斛、枇杷葉，為肅肺以和肝胃法，覆杯即安。
但少腹隱隱作痛，於前方去杏、貝、竹茹，加知母、花粉、蓯蓉、白芍、橘核、海䖳，乃解宿垢而瘳。
（此脘痛之根）

金亞伯廷尉簉室，產後惡露不行，渴瀉痰多，孟英以北沙參、滑石、生薏苡、生扁豆、蛤殼、豆卷、石斛、竹茹、枇杷葉、琥珀、茯苓等藥，數劑而愈。


何新之令愛適湯氏，孟冬分娩。

次日便瀉一次，即發熱痙厥，譫語昏狂。
舉家皇皇，乃翁邀孟英審之。
脈弦滑，惡露仍行，曰：此胎前伏暑，乘新產血虛痰滯而發也。
與大劑犀、羚、元參、竹葉、知母、花粉、梔、楝、銀花投之，遍身得赤疹，而痙止神清。
乃翁隨以清肅調之而愈。
有是病則有是藥，不拘拘於產後之元虛。
此明醫之所以異於庸醫也。


高祿卿室，吳濂仲之妹也。

孟夏分娩發熱，初疑蒸乳，數日不退。
產科治之，知挾溫邪，進以清解，而大便溏泄，遂改溫燥，其泄不減。
（此邪去之徵，識力不堅，遂為所眩。）另招張某視之，因謂專科誤用蔞仁所致。
與參、耆、薑、朮、鹿角、肉果等藥，泄瀉愈甚。
連服之，熱壯神昏，汗出不止，勢瀕於危。

醞香孝廉徐夫人，病者之從母也，心慈似佛，有子十人皆己出。
聞其殆，夤夜命四郎季眉，請援於孟英。
按脈洪數七至，口渴苔黃，洞瀉如火，小溲不行，因謂季眉曰：病猶可治。
第藥太驚人，未必敢服。
季眉堅欲求方，且云在此監服。
乃疏白頭翁湯，加石膏、犀角、銀花、知母、花粉、竹葉、梔、楝、桑葉與之。

次日復診，脈證較減，仍用前方，而病家群譁。
以為產後最忌寒涼，況洞泄數日乎？仍招張某商之，張謂幸我屢投溫補在前，否則昨藥下咽，（盲語）頃刻亡陽。
復定耆、術之方，業已煎矣。
所親張芷舟孝廉聞之，飛告於醞香處，汾伯昆季，即馳至病家，幸未入口，奪盞傾之。
索孟英方，煎而督灌，且屬群季輪流守視，免致再投別藥。
孟英感其情誼，快舒所長。

大劑涼解，服至七帖，瀉全止，熱盡退。
乃去白頭翁湯，加生地、元參、茹、貝。
服半月，始解黑色燥矢，而眠食漸安。
第腑臟之邪，雖已清滌，而從前溫補，將熱邪壅滯於膜絡之間者，復發數癰於胸乳之間。
孟英令其恪守前法，復入蒲公英、絲瓜絡、橘葉、菊葉等藥，服至百劑，始告全愈，而天癸亦至。
方遵古法並不驚人，特讀立齋、景岳書者見之，未免吃驚耳。
不意浙省名手，狃於溫補如此，真不能不歸咎於景岳、立齋諸公矣。
孟英曰：世俗泥於產後宜溫之謬說，況兼泄瀉，即使溫補而死，病家不怨，醫者無憾也。
或具隻眼，其誰信之？此證苟非汾伯昆仲篤信於平時，而力排眾論於危難之間，余雖見到不疑，亦惡能有濟耶？余嘗曰：病不易識，尤不易患；醫不易薦，尤不易任；藥不易用，尤不易服，誠宇宙間第一難事也。
而世人淺視之，可不悲哉！

魏西林令侄女，娩後惡露延至兩月。
繼聞乃翁條珊主政及兩弟卒於京，悲哀不釋，而為干嗽吐血，頭痛偏左，不飢不食，不眠不便，渴飲而溲必間日一行，久治不效。
孟英切脈，虛弦豁大，與甘麥大棗，加熟地、首烏、鱉甲、二至、菊花、旋覆、芍藥、貝母、麻仁、青鹽等藥，服後脈漸斂，血亦止。
七八劑頭疼始息，旬日後便行安穀。
逾年接柩悲慟，血復溢，誤投溫補而亡。


翁嘉順令正，娩後陰戶墜下一物，（氣虛不固。）
形色如肺，多方療之不收。
第三日，始求治於孟英。
令以澤蘭二兩，煎濃湯熏而溫洗，隨以海螵蛸、五倍子等分，研細粉糝之，果即收上。
繼而惡露不行，白帶時下，乳汁全無，兩腿作痛，又求方以通之。
（前方只治其標，未治其本，故復發此患。）孟英曰：此血虛也。
乳與惡露雖無，其腹必不脹。
前證亦屬大虛，合而論之，毋庸診視。
因與黃耆、當歸、甘草、生地、杜仲、大棗、糯米、脂麻、藕，濃煎羊肉湯煮藥。
服後乳汁漸充，久服乃健。


陳書伯太史令弟婦，娩後三日，發熱汗多，苔黃眩悸，孟英切脈，弦細虛數。

乃營陰素虧，酷熱外爍，風陽浮動，痙厥之萌也。
予元參、白薇、青蒿、生地、小麥、穭豆衣、石斛、鱉甲、竹葉。
兩劑，熱退，知飢，悸汗不止，去蒿、薇，加龍、牡、蓮心、龜板、石英而安。
繼又暑風外襲，壯熱如焚，渴飲不飢，視物盡赤，改授白虎加西洋參、竹葉、蓮杆，一啜而瘳。
仍與鎮攝滋潛，善其後而愈。


顧氏婦半產後，因吃飯脘痛，人以為停食也。
進以消導，痛甚發熱，臥則右脅筋掣難忍。
孟英曰：此非發散攻消可療，予旋覆、絲瓜絡、冬瓜子、蓮杆、葦莖、竹茹、貝母、枇杷葉、蘭葉、通草為方，一劑知，二劑已。


趙子循室，娩後服生化湯二帖，更因驚嚇，三朝發熱，連投四物、六合等湯，病日以甚。

半月後，始延孟英診之，脈象左弦急，右洪滑數，苔黃大渴，譫語嗽痰，惡露仍行，唇齒乾燥。
是因陰虛之體，血去過多，木火上浮，酷暑外爍，津液大耗，兼有伏痰之候也。
亟與營衛兩清，冀免他變。
而母家極畏石膏，堅不與服。
越三日，勢益劇，計無所施。
子循之叔笛樓，與其表兄許芷卿，徑以白虎加減投之，證有轉機。

翌日再迓孟英，會同笛樓，暨其舅氏許吉齋山長，協商妥治，咸是王議。
且以西瓜汁助其藥力，熱始日漸下行，二便如火。
又數日，漸安粥食，神氣亦清，起坐梳頭，夜能靜寐。
然熱蘊太久，下焦患癰，膿雖即潰，陰液漏傷，脈復空數浮大，便泄善嗔，口乾多夢。
皆木少水涵，爍津侮胃之見證也。
孟英與笛樓商，以白頭翁湯，加龍骨、三甲、甘草、木瓜，以育陰潛陽；餘糧石脂丸中，加梅、連以息風鎮胃。

果得瘡口膿干，餐加瀉止，脈柔熱淨，苔退神怡。
正須善後，甫授滋填。
不期酷熱兼旬，甘霖忽降，窗開徹夜，復感風邪，身熱微寒，鼻流清涕。
而陰液久奪，外患未痂，培養礙投，又難發汗，肝風內應，瘈噤旋形。
九仞之功，遂成畫餅。
門外漢未免以成敗論，然此案自堪傳也。
仍是陰血大虛，故變證如此，非蓋由於風邪也。


產後諸證，首必通瘀，然亦不可以常理測者。
表弟周鶴庭室，新產暈汗，目不能開，心若懸旌，毫無惡露，乃父何君新之，按其脈有虛弦豁大之形，亟拉孟英圖之。
予以三甲、石英、丹參、琥珀、甘草、小麥、穭豆衣等藥，（滋陰鎮逆，仍兼行血之品，斯靈動而不滯。）覆杯即安，數服而愈。
或詰其何以知非瘀血為患？曰：此陰虛之體，既產而營液大脫，風陽上冒，雖無惡露，胸腹皆舒，豈可誤作瘀沖，而妄投破血之藥耶？

辛亥春，孟英治其令正，誕子三朝，忽渾身麻冷，尋即壯熱大渴，汗出不解，耳鳴眼淚，舌絳無津，苔色燥黃，腹痛拒按，不飢脘悶，惡露仍行，小溲極熱，脈則弦滑右甚。

是胎前吸受風溫，兼挾痰食內滯。
雖新產血去陰傷，見證較劇。
然病不在營，亟宜撤熱以安營，不可破血以傷營，亦不可養陰而助病。
遂以元參、白薇、梔子、知母、竹茹、旋覆、菖蒲、枳實、栝蔞為方。
服之熱雖退，而脈不減，仍用此方。
越二日，復麻冷而後熱，惟舌稍潤，苔較薄耳。

再飲之，熱亦即退，並吐膠痰數碗，略進稀糜。
間一日，又發寒熱。
或疑為瘧，或疑分娩不易，用力勞傷，恐是虛證。
苟不及早溫補，蓐損堪虞。
孟英一一頷之，復與前藥，熱果漸減，渴亦遞減。
逾日，寒熱猶來，亦不更方。

至十一朝，始下黑燥矢，而寒熱乃休，即能安穀。
計服此藥已十大劑矣，始出方與戚鄰閱之。
蓋恐眷屬之預聞涼解而有阻撓也。
諸親莫不駭詫，然此證非孟英獨斷獨行，斷難成功。
設泥新娩而通瘀，或以為瘧而溫散，或疑其虛而滋補，勢必驟變。
即稍有瞻顧，亦必邪熱糾纏而延成蓐損。
世人之病，往往弄假成真者，大率類此。


吾師趙菊齋先生令郎廉士之如君，新娩後微寒壯熱，小溲全無，惡露稍行，大便如痢，神項善哭，大渴不眠。

專科謂瘧痢交作，不能圖治，遂請孟英援手。
脈來洪大滑數，曰：暑為患耳，不必治其瘧痢。
以辰砂益元散，加竹葉、銀花、丹皮、木通、元參、丹參、蓮杆，為大劑投之。
三帖，各恙皆平。
第營陰素虧，即改甘涼濡養，善後而愈。
尚且乳汁全無，顯由血少。
設非清解，又當何如耶？

石北涯仲媳，胎前患瀉，季秋娩後，瀉如漏水，不分遍數，惡露不行，專科束手，咸慮其脫。
亟請孟英脈之，左弦而數，右大不空，口苦不飢，苔黃無溺，曰：非虛證也，參湯斷弗沾唇。
予白頭翁，合石頑伏龍肝湯丸治之，一劑知，三劑愈。


孫畫三仲郎菊如之室，因兒女過多，不欲生產，懷妊屢服下胎藥不應。

娩後三朝，陡發寒熱，兼以痛瀉，所下皆黑，而小溲不行。
醫作瘀治，用回生丹等藥已覺漸愈，惟寒熱間作不休。
至八朝，或囑其邀孟英診視。
神氣頗安靜，苔色黃膩不厚，胃略知飢，惟右寸關空大，有靜中一躍之形。
診畢適前醫至，孟英謂右脈不佳，恐有驟變。
彼按脈云，較昨已大和矣，必無害也。
孟英唯唯而退，菊如送至門外，復囑以令正元氣大傷，莫投峻藥而別。
繼聞是夜寒熱復作，腹仍大痛，更服回生丹，越日而亡。


沙沛生鹺尹令正，胎前痰嗽，娩後尤甚，孟英視之，面赤能餐，汗多畏熱，脈滑而數，嘔渴苔黃，惡露流通。
血分無病，乃燥火伏於肺胃。
法宜清肅上焦，不可謂產後禁涼潤也。
劑以沙參、茹、滑、知、斛、冬、甘、枇杷葉、冬瓜子、葦莖、梨皮、桑葉、蛤殼出入互用，旬日而痊。


陳舜廷繼室，娩後略有咳嗽，微有寒熱，惡露不多，少腹似有聚瘕，時覺竄痛，腰疼不能反側，齒衄頻流，溺少口乾，仍不喜飲，舌色無液，善怒不眠，四肢牽掣不舒，易於出汗。

逆孟英診之，脈至虛弦細弱。
系素屬陰虧，新產血去之後，八脈皆空，陽不能潛，遊行於上。
見證雖然錯雜，治當清息風陽。
表散攻瘀，毫不可犯。
爰以沙參、竹茹、白薇、丹參、絲瓜絡、石斛、梔子、小麥、甘草、紅棗、藕為方。
服數帖，嗽衄皆蠲，為去丹參、麥、棗、梔、斛，加歸身、熟地、枸杞、麥冬、楝實，服之各恙漸瘥。

復因卒聞驚嚇之聲，心悸自汗，肢麻欲厥，乃定集靈膏，加紫石英、牡蠣、龍齒，合甘麥大棗，熬膏服之而康。
繼有汪少洪令侄女，適孫彬士者，產後患證與此相似，誤投溫散，發熱愈壯。
但在上部，醫者猶不知為陰虛陽越，仍從感治，迨脈脫汗淋，始邀孟英視之。
始知是虛陽外越，然已不能拯救，病者自賦絕命詞而逝。
蓋凡屬虛脫之證，至死而神不昏也。
醫者識之。


沈君云峰令正誕子後，患身熱痰嗽，白㾦頭疼，腹痛便溏，不飢口渴。

醫者治此礙彼，專事模稜。
至九朝，余抵禾，視脈滑數，苔微黃，胎前感受冬溫也，主以清解法。
或疑有礙便溏，余曰：便溏為肺熱之去路，設便閉則將喘逆矣。
況夏間余嘗治其胎前溺澀，群醫滲利而不應，余專清肺而得手。
今雖產後，體臟未更，兼有客熱外侵，所謂有病則病受也。
連服多劑，果即向安。


管君錫棠仲郎蘭谷之室，季秋患寒熱，娠已八月矣。

繼因其子患驚，憂勞數月，遂兼痰嗽，而舌糜口臭。
服藥數帖而娩，其胎已腐。
然寒熱、咳嗽、口糜諸恙不減。
醫以其產後也，用藥益無把握，馴致氣逆自汗，面赤無眠，束手囑備後事矣。
適余遊武原歸，延診其脈，寸關弦滑，右大，惡露流通，二便無阻，是下焦無病。
雖在產後，而病與產後無涉。

若云產後宜溫，固是謬說。
而此之口舌糜臭，亦非大熱，毋庸重劑涼解。
良由胎已早殞，失於早下，以致濁氣薰蒸於肺胃，故見以上諸證。
既見諸證，而早為肅清，則源澄流潔，奚至是耶？設再誤作產後虛喘，而妄投補劑，則雖死而莫知其所以死也。
爰以南沙參、省頭草、厚朴、杏仁、菖蒲、桑皮、竹茹、枇杷葉、冬瓜子、絲瓜絡為方，薔薇葉、蘆根煮湯煎服。
兩劑，氣順嗽止，知飢進谷，去杏、樸，加苡仁、甘草。
口舌隨愈，寒熱亦休，惟骨節痠疼，合目即汗，改清熱養陰而起榻。
腰足尚痠軟，授滋補氣血而痊。


余遊瀛洲，有越人李姓浼心，鉏茂才見余云：親串中一婦人，因娩後嗽血，遂致兩目無光，四肢軃不能動，欲求一方。

張謂如此大證，未審其脈，如何施治？余曰：吾知之矣。
此肺熱欲成痿躄也。
遂以西洋參、桑皮、元參、百合、知母、苡仁、藕、茅根、枇杷葉為方。
服六帖，聞余將歸，李亟來署致謝云：病去大半矣，真仙丹也。
欲再求一方，余為加葳蕤一味。
然此由海外，因不知有產後宜溫之謬說，故無人阻撓，而得偶然幸愈也。


金氏婦自仲夏墮胎，迄今四月有餘，惡露淋漓不斷，兩臀近復患瘡，渾身膚癢，脈數而弦，多藥罔效。
亦為產後宜溫之謬說所誤也。
用西洋參、銀花各二錢，生地、龜板各四錢，冬瓜皮三錢，梔炭、竹茹各一錢五分，白薇、青蒿、黃柏各一錢，甘草六分。
不十帖愈矣。



<h2>中毒</h2>
丙戌春，倉夫鄭德順患急證，時已二鼓，丐孟英視之。

見其扒床拉席，口不能言，惟以兩手指心抓舌而已。
孟英曰：中毒也。
取綠豆二升，急火煎清湯，澄冷灌之，果能霍然。
詰朝詢其故，始言久患臂痛，因餌草頭藥，下咽後即心悶不可耐，舌麻不能言，而旁人不知也。
錄此足以證孟英臨證之燭照如神，亦可見草藥之不可輕試之。


都城售透土長壽丹，極言其功之大，能治諸疾，而價甚廉，人皆稱之。

孟英謂勿論其所用何藥，執一方以療百病，無此治法。
每以稟賦不齊，證因有別，勸人切勿輕嘗。
況以綠豆湯為引，必有熱毒之品在內，不可不慎也。
繼而張孟皋少府餌之患疽，廣粵亭司馬服之咽爛，孟英投多劑甘寒而愈。
王雪山久患下部畏冷，吞未百丸，齒痛目赤，諸恙蜂起。
孟英察脈弦滑，與多劑石膏藥，兼以當歸龍薈丸頻服。
新疾既瘳，腿亦漸溫。
令其常飲柿餅湯，以杜將來之恙。
伊弟患腹脹而喜服溫補，久而不效，孟英曰：濕熱也，宜清化。
彼不信，因服透土丹，初頗應，已而血大溢，始得悔悟。
志此數則，以為世之好服奇藥者戒！

邵氏子，於母殯發引之時，忽仆倒不省人事。
亟請孟英視之，灌蘇合香丸而蘇。
又屠氏女送父殯至厝所歸，即神氣瞀亂，如癲如瘋，速孟英治之。
投以玉樞丹而瘳。
此即所謂飛屍之候也。


蔣氏婦，年逾四旬，患一奇證。

痰必自少腹突沖而上，其勢甚猛，其堅如石，其熱如火，故突然而沖之際，周身為之震撼，日夜二十餘次。
每次止須一咯，即脫然出口，四肢漸形牽掣，口極渴而溺如沸湯，食減少眠，形日消瘦。
諸醫皆知為痰火病，而治無寸效。
孟英視之曰：診治非謬，而藥不勝病者，殆積熱深錮，必從前多餌溫補所釀也。
其夫云：誠然。
向來本無病，因無生育，紫河車已服過數十具，他藥稱是。

曰：愚哉。
藥之治病，猶兵之勘亂也，所謂用藥如用兵。
無病而藥，是黷武也。
既無生育，何不納妾？凡服溫補之藥以求子者，其藥毒鍾於小兒，生子多不育，況食人之胞乎？無論忍心害理，已屬不仁。
即偶然得子，多患異疾，或頑、蠢、狠、戾，而無人心，亦何益哉！昨聞沙沛生令妹患痘服此，致鼻穿而痘仍不救。
設非胞衣之毒，奚至此乎？故余臨證三十年從不用之，縱病家要用，亦必剖陳利害以勸止之。

或令以羊腎代之，溫養有情，且無穢毒，功較勝焉。
令正服過數十具而從未生育，毒氣毫無出路，欲種子者翻種病矣，豈尋常清涼之劑，所能愈哉。
考古，惟紫雪能搜剔久蘊深藏之毒火，試餌之或有驗也。
爰用紫草、銀花、元參、土茯苓、甘草、綠豆、海䖳、鳧茈為方，和入竹瀝，另以豆腐皮包吞紫雪五分。
服之果效，匝月而瘳。


余口上齒下牙密排各十六，雖從無痛楚，而自幼不能決硬物，故侵晨必以鹽擦，而冷水嗽之，無間寒暑。

今年春夏以來，飯食日減，右之第六齒，漸不能嚼，偶觸堅韌之物，痛不可忍，且畏冷嗽。
以為去年一病，遂形衰象，初不介意。
余天性不飲，而頗識杯中趣。
曩侍先慈晚膳，每陪飲一二杯。
因去冬苦絡虛，不能轉側，戚友咸勸日飲醇酒數杯，以和氣血，遂習以為常，然不敢縱肆，未嘗一醉也。
十二月十八夜，寐中忽為右齦痛覺，詰朝即礙於飲食。

而是日已訂有青鎮之遊，遂攜一針登舟，頻刺痛處，出血不少，午後漸鬆。
次日歸，飲食如常，以為無患矣。
二十一日立春，晨起痛脹復作，刺亦不應。
繼以凜寒身熱，偏右之巔、額、頞、䪼、顴、頰、頤、頦無不掣痛，苔色未露。
謂是風火外侵，用艽、翹、蠶、芷、桑、薄等，二劑。
惡寒雖減，而足冷麵熱，溺赤苔黃，且鼻竅不塞，而右流濁涕如膿，時欲哼而出之，否則自上齶流下，臭苦不堪。

右面盡腫，滿口唇瘡，腫處極其畏寒，須以熱物熨之為快，而時時火升。
自問素不服丸散，又不啖肥甘，的系飲酒經年，濕熱久蘊而上薰。
蓋以酒之熱歸於膽，上移於腦，則為鼻淵。
其實移腦者，即移胃也，故見證皆在少陽、陽明分野。
遂以元參、桑葉、菊花、花粉、銀花、枳椇子、絲瓜絡、冬瓜子、蘆根為劑，和入蘆菔汁，調以玉樞丹。
兩服，而苔化火平，二便亦暢。

外用鹽滷熱洗右面，而腫漸消，去玉樞丹。
又二服，可以嚼飯，日啖北梨。
至戊午元旦，而臭濁之涕始稀。
初五六連日出門，適大風，初七日午後，右齦復痛，上連頭角耳門，右之第六齒復長出而礙食，凜寒畏風，乃用桑葉、菊花、生甘草、綠豆皮、元參、苡仁、銀花、梔炭、薄荷、鉤藤，以清散風熱。
一服，腫出痛減，去薄、鉤，加枇杷葉。
四劑，痛平，而右之第六齒，已內外分裂矣，其根仍固，但礙於嚼物，而齦腫直至夏初消盡。

既而頭面四肢遍發斑塊瘰疱，腫而且癢，遊行無定。
手十指，足十趾，兩手掌，兩足心，無處不到。
用力搔之，微出紫血，結痂堅黑，痕如痘疤，至秋杪始痊。
癢時以鹽酒洗之，內服銀花、綠豆、生苡仁湯，戒口腹者八閱月。
嘻！酒之為害如此，深愧悟之不早。
從此一滴不敢沾唇。

憶二十年前海豐張雨農司馬招遊東歐，臨行妹嘗戒余勿飲酒，佩不敢忘，故向無酒病。
年來自問衰頹，稍爾放溢，遂釀成此恙。
幸而資格尚淺，藥治未誤，不致延成錮疾。
蓋天性不飲者，雖少飲亦能為患也。
詳錄之以為世鑑。
余妹天性孝友，又極賢明，幼佐先慈操井臼、理家務，有北宮嬰兒之志，余強之適金氏十載而嫠。
余深悔之，附錄以志余過。



<h2>雜治</h2>
婺人羅元奎，丁亥夏卒發寒熱，旋即嘔吐不能立，自言胯間痛不可當。

孟英視其痛處，焮赤腫硬，形如肥皂莢，橫梗於毛際之左，乃曰：此證頗惡。
然乘初起，可一擊去之也。
用金銀花六兩，生甘草一兩，皂角刺五錢，水煎和酒服之。
一劑減其勢，再劑病若失。
逾年患傷寒，孟英切脈，虛細已極，曰：此不可徒攻其病者，以陰分太虧耳。
與景岳法，以熟地、當歸、酒炒白芍、炙甘草、橘皮、´胡等藥，一劑而瘳。
（此法予亦屢用獲效。
氣虛者，並可加參。
但表藥止柴胡一味，猶嫌力微。
予每以此法治陽證瘡毒，莫不應手取效，真妙方也。）

金元章媳，於申午新寡後患膿窠疥，大抵濕熱之病耳。

瘍醫連某疑為遺毒，徑作廣瘡療，漸至上吐下痢，不進飲食。
另從內科治，亦無寸效。
延至末春，更兼腹痛自汗，汛愆肌削，諸醫皆見而卻走矣。
王仲安薦孟英視之，曰：此胃氣為苦寒所敗，肝陽為辛熱所煽。
前次每服陽剛，即如昏冒。
稍投滋膩，泄瀉必增。

遂謂不治之證，未免輕棄，乃以四君子，加左金、椒、梅、蓮子、木瓜、餘糧、石脂等出入為方，百日而愈。
第信猶未轉也。
諸親友環議，再不通經，病必有變。
孟英力辨此非經阻可通之證，惟有培養生化之源，使其氣旺血生，則流行自裕。
若不揣其本而齊其末，則礱糠不能榨油，徒傷正氣，盡隳前功，豈不可惜？眾議始息，恪守其方，服至仲冬。
天癸至而肌肉充，康復如常矣。


牙行王炳華妻，患舌瘡，痛礙飲食，內治、外敷皆不效。
孟英視其舌色紅潤，脈形空數，曰：此血虛火浮也，以產後發熱例施之。
用熟地、當歸、酒炒白芍、炙甘草、茯苓、炮姜投之，其病如失。


茅家埠翁嘉潤，患腰疽，愈而復發者五年，費用不貲，諸瘍醫治之不效。
盛少云囑其求治於孟英，切其脈弦細以數，曰：子之幸也。
此內損證，（腎俞發亦然。）外科惡乎知？與大劑甘潤滋填之藥，匝月而痊，至今不發。


李燕標參戎，於癸夏將欲赴都，館於石北涯家。
項後患疽，外科僉云不治，孟英薦老醫朱蒿年療之漸安。
孟英偶診其脈，謂北涯曰：李證有可愈之機，脈難久享其年。
北涯驚問所以，孟英曰：左尺堅搏，真陰已傷，非善象也。
既而告痊北上，今春果卒於京。


濮嫗於酷熱之秋，渾身生癤如疔，痛楚難堪，小溲或秘或頻，大便登圊則努掙不下，臥則不能收攝，人皆謂其虛也。
（未聞虛而生癤者）孟英診脈滑數，舌紫苔黃而渴，與白虎，加花粉、竹葉、梔子、白薇、紫菀、石斛、黃柏，十餘劑而痊。


翁氏婦患目疾，自春徂夏，治不能瘳，漸至腹中痞脹，痛不可當，食不能下，便秘形消。
孟英視之，乃肝鬱痰滯，而誤補以致殆也。
脈弦數而滑，與金鈴子散合雪羹，煎吞當歸龍薈丸暨礞石滾痰丸。
三投即效。
服至二十餘日，各恙皆蠲，眠食如舊。


瞿穎山仲媳，許培之之妹也。

患舌糜，沈悅亭知其素稟陰虧，虛火之上炎也。
與清涼滋降之法，及朱黃等敷藥而不愈，乃兄延孟英往視，舌心糜腐黃厚，邊尖俱已無皮，湯飲入口，痛不可當。
此服藥所不能愈者。
令將錫類散糝之，果即霍然。
或疑喉藥治舌，何以敏捷如斯？孟英曰：此散擅生肌蝕腐之長，不但喉舌之相近者，可以借用，苟能隅反，未可言罄，貴用者之善悟耳。
且糜腐厚膩，不僅陰虛。
（妙語可思）要須識此，自知其故。


歙人吳茂林，患右頰腫痛，頦下結核，牙關僅能呷稀糜。
外科稱名不一，治若罔知。
孟英投以天麻、殭蠶、羚羊、石膏、醒頭草、升麻、當歸、秦艽、花粉、黃芩等藥，漸愈。
（祛肝風、清痰熱之法。）

江夢花如君，患兩目腫痛，不能略張。
醫投風藥，昏痙欲厥。
浼孟英診之，脈至洪滑，大渴便秘，與白虎湯二劑霍然。


高若舟庶母患脫肛，孟英脈之弦而滑，溲澀苔黃。
雖屬高年，非虛證也。
清其濕熱而痊。


翁嘉順，於去年秋間，偶從梯半跌僕，初無所傷，旬日外陡發寒熱，膝旁腫痛。

外科汪某治之，潰後不能收功。
另招許某療之，識為傷絡，應手漸效，翁極信服。
然培補年餘，雖納食不減，而肌肉漸削，面色黧黑，步履蹇滯。
且一旬半月之間，必患處腫疼，大發寒熱，臥榻數日，始能強起。
大費不貲，愈發愈劇。
至冬間咽糜齦腐，睛赤音嘶，乃懇孟英以決吉凶。

按脈滑數，舌絳便難，口臭溲少，蘊隆蟲蟲。
良由瘍醫僅知溫托一法，既潰之後，更以溫補收功善後，竟未察其體氣病情，以致平時所有之濕熱痰火，一齊關住。
病猶自尋出路，寒熱頻作，而醫者不識，妄指為虛。
補及逾年，人財兩瘠，真諺所云將錢買憔悴也。
予元參、黃柏、知母、甘草、銀花、花粉、綠豆、梔子、海䖳、鳧茈為大劑投之，外吹以錫類散，且令日啖梨、蔗、麟鱗菜、柿餅等物。
至五十日，諸恙悉蠲，體腴善步。


韓貢甫於去冬偶患足瘡，瘍科治之，瘡愈而大便下血，漸至腰背疼脹。

醫謂其虛，率投溫補，病日以劇。
迨仲春寒熱時作，臥榻不起，諸醫束手，已治木矣。
所親陳季竹囑延孟英圖之，脈弦緩而澀，苔黃溺赤，飲食不思，曰：此藥病也。
良由氣機鬱滯，濕熱不清，補藥亂投，病漸入血，然猶自尋出路。
奈醫者不知因病而下血，不治其病，徒澀其血，則氣機愈窒，營衛不通，寒熱不飢，固其宜也。
而又疑為土敗陰虧，脾腎兩補，藥力愈峻，病勢愈危。
若我視之，原非大病，肯服吾藥，不日可瘳。
乃兄聰甫聞之，大為折服。
以海䖳、蘆菔湯，煎蘆根、厚朴、絲瓜筋、通草、白薇、梔子、楝實、竹茹等藥投之，三劑而寒熱不作，胃漸知飢。
旬余血止溺澄，各恙皆已，改服清養藥而康。


許自堂叔岳，年越古稀，忽頭面赤腫磊癢，漸及兩臂，煩躁不眠，飲食日減，外科治而勿效。
孟英脈之，弦洪疾駛，重按細軟，曰：高年氣血兩虧，鬱火內燔，不可從瘍科治。
予黃耆、當歸、梔、芍、元參、生地、甘草、桑葉、菊花、丹皮、蒺藜、荊芥等出入為方，十餘劑而瘳。


黃漱莊司馬，素患左目失明，今春右目患障，多藥未瘳。

延至秋間，孟英視曰：脈甚弦滑，痰火之疴，溫補宜停，庶免瞽患。
奈司馬性喜溫補，不以為然，漸至耳亦失聰。
冬季再請孟英往診，右目但能視碗大之字，稍小者不能見矣。
耳則雖對面撞鐘放炮，胥無聞也。
且巔腫而疼，時咳白沫，脈來搏勁不撓。
見其案頭有顧某所定丸方，用藥四十味，皆貴重溫補及血肉之品。

蓋其病在絡，不在臟腑，故服此如膠似漆之藥，僅能錮疾成廢，而無性命之虞也。
聞辛亥春，許辛泉患類中，諸醫僉從虛治。
孟英診脈沉滑而數，且體厚苔黃，亟宜化痰清熱。
疏方畢，人皆不以為然，惟其子秋蘆極佩服，云：五年前，家父患恐懼多疑，曾屈診視，方案猶存，若合符節。
只因家父性喜溫補，前之病根不拔，釀成今日之疴，先生卓見不可及也。
奈病者依然不悟，不刈根株，延至壬子夏復中而殞，年未五旬也。
並識之以為不究病情、好服溫補者鑑。


孫位申令正，左內踝患一瘡，外科敷割，雜治兩月，漸至瘡色黑陷，食減神疲，寒熱時形，痛無停晷。

始延孟英診之，脈象弦細無神，曰：此營陰大虧之證。
余於外科雖疏，然初起既無寒熱，患處亦不紅腫，其非火毒可知，並不流膿，虛象更著。
始則攻散劫津，繼則溫托壅氣，妄施敷割，真是好肉剜成瘡矣。
況病在下焦，素患肝鬱，耆、茸、芎、歸，益令陽浮。
兩腿不溫，豈為真冷？亟煎蔥湯，將患處洗淨，切勿再行鉤割。
以生附子杵爛，貼湧泉穴，引火下行。
患處日用蔥湯溫洗。
方用血餘、當歸、冬蟲夏草、枸杞、牛膝、蓯蓉、豬膚、藕、白蒲桃干煎服。
五劑，寒熱全休，腿溫安穀，黑處轉紫，痛減脈和。
旬日後，紫轉為紅，陷處日淺，始令以珍珠八寶丹糝之，匝月而肌生體泰。


家嫂患疥遍身，外科治之不愈且形瘦，而左臂痠疼不能舉。

孟英按脈弦洪而數，授清肝滌暑之劑，旬余而愈。
又聞治一妊婦患疥，瘍科治而弗愈，以壽靈寺所售瘡藥搽之，遂渾身壯熱，膚赤神昏，陰戶疼腫，尤為慘酷。
氣逆不飢，徹夜無寐，醫皆無策。
延孟英視之，脈甚洪數，舌絳無苔，四肢拘攣，溲熱如火。
乃暑火證，而復為毒烈燥熱之藥助其虐也。
誰謂外治不比內服，可以擅用哉？與大劑銀花、元參、石膏、甘草、梔子、鮮生地、竹葉、蓮子心，菊葉、冬瓜皮、絲瓜絡、西瓜翠衣，而以綠豆、黑豆煮清湯煎藥。
服三帖，膚淡神清，略進稀粥。
又三帖，熱退始盡，四肢漸舒。
浹旬腫盡消，周身膚蛻如蛇皮而愈。


應氏婦，年逾四旬，去年難產後，患左目無光，火升心悸，諸治不效。
所親沈玉庭囑延孟英治之，予集靈膏合甘麥大棗湯，以峻滋肝腎之陰而愈。


細君上年病後，以清養藥熬膏，服至歲杪，已康復勝常。

孟春十八日，分娩亦快健。
七日後，余即遊武林，繼返硤川，由梅溪而遊嘉秀，至清明歸，為展墓也。
知其左乳裂疼，乳房亦癢，搔即水出。
起已月餘，初謂外恙不足慮，令取瘍科善藥敷之。
余復鼓棹遊梅涇而至檇李，又浮海由崇沙，迨歸已屆端陽矣。
見有右目胞坍而甚赤，詢其乳患左加甚，而更及於右。

諸藥久敷，皆不見效，且兼氣衝痰嗽，口渴膚糙，蓋津液悉從外患而耗也。
察其脈滑而數，良由肺胃熱熾使然。
遂授元參、石膏、知、翹、甘、苡、蔞、梔、菖、菊、蛤殼、銀花等，二十餘劑，而各恙並蠲。
既而余遊吳越間者月餘歸，見其遍身暑癤，形瘦少餐，食後神疲，二便不暢，脈則弦澀不調。
與元參、絲瓜絡、梔、連、菖、橘、蔞、菀、薇、蘇，四帖，而經月之病若失。
亦因氣鬱熱壅也。
可見治病必探其源，勿徒遏其流。
而故人菅君榮棠，嘗為外證不宜服藥，蓋為服不得其當，及信書太過，泥用成方者言耳。
若宣氣清血之法，原不禁也。


仲秋，偶覺左乳微疼，按之更甚，始知有堅核如小豆大，外微腫。

即取外科藥圍塗，而以紙蓋之，迨藥干揭之甚痛。
余不能忍，且僉云：必破而不易收功。
以其在乳盤之內也。
余不畏死，而懼不能受此楚毒，因往求呂君慎庵視之，曰：無慮也。
掃榻款留。
日以蔥白寸許，嵌入梅花點舌丹一粒，旋覆花三錢煎湯下。

外用洄溪束毒圍（方載《潛齋醫話》。）圍之，亦以紙蓋之，而藥干自然脫落，略無黏肉伐毛之苦。
此玉精炭之妙用也。
凡十二日，核漸消盡。
深佩呂君之德，謹錄之以識其手眼之不可及。
而方藥之效驗，俾後人亦有所徵信也。


余襁褓時，患瀉經年，迨三歲種痘。

而痘科不知其天花已將出也，復以苗助之，遂及於險。
先慈抱而膝行於床者五晝夜，賴任六嘉先生救全，因而體氣甚弱，童年畏勞，稍動即鼻衄，故恆靜坐。
十二歲，夏間患溫甚劇，父母深憂之。
病中見諸神將，相謂曰：此一路福星也。
遂醒而汗出以瘳。
失怙後，遠遊於婺，遵母氏之訓，諸凡謹慎。

弱冠後，衄病始痊。
隆冬可不挾纊，但略犯生冷即便瀉，偶食煿則咽痛。
己丑受室，甲午舉家患疫，悉余治愈。
既而自病甚危，夢一淡妝中年婦人，持盒貯紅藥一丸，以藥納余口中而去，乃大汗而寤。
口中尚有藥香，病即已。
復因作勞太早，突然暈去。

余妹甫十七歲，泣禱於天，欲刲股以救，而余已醒，妹因卒嚇吐血，至今思之，愧無以報也。
嗣後冬始衣絮，壬寅病痁，熱盛時，夢日月並麗於天，而有帶下垂。
余手挽兩帶而撼之，日月皆動，遂驚醒，出汗而愈。
丙午酷熱，而酬應甚繁，始患滿額暑瘍，續患痢，又患瘧，熱時輒夢御風而行，告愈之時，凌虛上至霄漢，忽墜淵一浴，汗出如湧而蘇。
丁未續娶。
己酉夏，錢塘沈悅亭茂才邀視陳茂才疫症，勢已垂危。

余初不知其兼患黴瘡也，略不經意，吸其穢毒，歸而即病。
雖服故孝子張君養之之方而愈，時夢身化異物，遍體鱗甲，游泳深淵，騰雲而上。
（余體冬夏皆涼，而性嗜魚，內子嘗謂余為水族降生有以夫。）適雨聲如注而覺，汗如沐雨。
而天雨竟數日不止，江浙因以成災，亦奇矣哉！此後始衣帛，乙卯挈眷回籍。
丙辰秋杪，病於省寓，十月初六夜，夢法華山備冠服輿從迎余赴職，余即忻然冠帶而去，出錢塘門，過昭慶寺，見老少婦女數百人，持香攔阻，因停輿，已而東嶽傳令送歸，余遂返寓，甫到門，一跌而寤，此夢則更奇也。
究不知後來何如。
嗟乎！幸而免者屢矣。
附錄於此，以存夢境。


清賢醫案，惟孟英案最為善本。

因葉天士等醫案，編者不善選擇，治效各案，與未效各案，兼收幷蓄，讀者頗難判別。
惟王孟英案，編印時孟英及身親見，且最後之《歸硯錄》為孟英自作。
所錄各案，絕無一案不效者。
讀者因見症之精確，悟撰方之靈巧，進退變化，不越規矩準繩。
故讀此書，勝讀名家醫案多多也。


<u>後學者青浦陸士諤謹識</u>

<script src='https://williamkpchan.github.io/LibDocs/readbook.js'></script>
