<base target="_blank"><html><head><title>柳選四家醫案</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = true;
  var topicEnd = "<br>";
  var bookid = "柳選四家醫案"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>柳選四家醫案</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>


作者 柳寶詒 朝代 清 年份 公元1882年 底本 <a href="https://ctext.org/library.pl?if=gb&amp;res=2961">北京大學圖書館掃描本</a>


<h2>評選靜香樓醫案兩卷</h2>
此案為尤在涇先生所著。
先生名怡。字在涇。自號飼鶴山人。江蘇長洲縣人。遂於醫學。於仲景書尤能鑽研故訓。
獨標心得。時吳下以醫名者。如葉氏桂、徐氏大椿、王氏子接。均炫耀一時。先生與之聯鑣接軫。輝映後先。
於醫道中可謂能樹一幟者。所著有傷寒論貫珠集、金匱心典、醫學讀書記、均刊行。惟此案未經授梓。其附刻於讀書記後者。僅有三十餘條。非全本也。
此本為吾邑吳氏所抄藏。咸豐兵燹後。（詒）於詹文橋張氏齋頭見之。假歸抄錄。復就其中選精粹者。得十之五。
評錄如左。分上下兩卷。竊念近時醫學荒廢。其簡陋剽襲。毫無心得者。無論已。
間有鑽研古籍。不知通變者。動輒以仲景為家法。而咎今人不能用古方。目為庸陋。其實古方今病。
往往枘鑿不相入。執而用之。僨事者多矣。及讀先生此案。而不覺憬然有悟也。先生博極群籍。
尤服膺仲景之書。所著傷寒論金匱兩注。上溯仲景心傳。獨抒己見。讀其書者。無不知先生之於仲景。
不啻升其堂而入其室已。乃觀此案。論病則切理饜心。源流俱澈。絕不泛引古書。用藥則隨症化裁。
活潑潑地。從不蹈襲成方。可見食古期乎能化。裁製貴乎因時。彼徒執古書者。不且與王安石之周官、房琯之車戰。
其弊適相當哉。是故讀他人之案。有不用古方者。或猶疑其服古未深。未能得力於仲景也。若先生則讀書不可謂不多。
用功不可謂不切。其沈酣於仲景之書。尤不可謂其不深。乃其論病之平易近情也如是。立方之妥帖易施也如是。是則此案不第為治病之良規。並可為讀古之心法已。用書之以審後之讀此案者。

<u>光緒二十六年庚子二月下旬江陰後學柳寶。詒識。</u>


<h2>上卷</h2>

<h3>內傷雜病門</h3>
陰虧於下。陽浮於上。服八味丸不效者。以附子走竄不能收納耳。宜加減法。

桂都氣丸

詒按（議論精細。可為用藥者開一悟境。）

肝陽盛。
肝陰虛。吸引及腎。腎亦傷矣。益肝體。損肝用。滋養腎陰。俾水木相榮。病當自愈。

生地　白芍　小薊　赤芍　當歸　血餘　丹皮

阿膠　甘草　茅根

詒按（此必因肝火而見血者。故方藥如此。）

左關獨大。
下侵入尺。知肝陽亢甚。下吸腎陰。陰愈虧。則陽益張矣。滋水清肝。乃正法也。

知柏　八味丸　加天冬　龜板　杞子

詒按（方中似宜再增清肝之品。）

陰不足者。陽必上亢而內燔。欲陽之降。必滋其陰。徒恃清涼無益也。

生地　知母　甘草　黑梔　麥冬　元參　丹皮　地骨皮

詒按（案語精粹。有名雋氣。）

腎精不足。
肝火乘之。故有筋攣骨痿。耳竅二陰氣出等症。夫肝火宜泄。腎精宜閟。於一方之中。兼通補之法。庶幾合理。然非旦夕所能奏功也。

生地　川楝子　茯苓　阿膠　丹皮　女貞子

詒按（論病深中肯𦎌。方中可增白芍、牡蠣。）

肝陰不足。肝火偏勝。傷肺則咳。自傷則脅痛。

阿膠　兜鈴　丹參　炙草　歸身　白芍　玉竹　川斛

詒按（既有脅痛見症。似當兼與通絡清肝。宜加丹皮、山梔、青皮、橘絡、旋覆、等味。）

咯血脅痛。
項下有核。脈數惡熱。咽痛便溏。此肝火乘脾之症。反能食者。脾求助於食。而又不能勝之。則痞耳。治在制肝益脾。

白芍　茯苓　川連　牡蠣　炙草　木瓜　益智　阿膠

詒按（論病明快。方中擬加丹、梔、夏枯草。）

飲食既少。
血去過多。陰氣之傷。蓋已甚矣。茲後憂勞驚恐。志火內動。陰氣益傷。致有心煩、體痛、頭疼、等症。是當滋養心肝血液。以制浮動之陽者也。

生地　石斛　麥冬　丹皮　元參　知母　茯苓　甘草

詒按（肝陰既虧。肝火上升。宜再加歸、芍。以滋養之。羚羊、菊、梔、以清泄之。）

肝藏失調。
侵脾、則腹痛。侮肺、則乾咳。病從內生。非外感客邪之比。是宜內和藏氣。不當外奪衛氣者也。
但脈弱而數。形瘦色槁。上熱下寒。根本已漓。恐難全愈。

歸身　白芍　炙草　茯苓　桂枝　飴糖

詒按（此內補建中法。宜於腹痛。而不宜於乾咳。宜加清肝保肺之味。乃為周匝。）

形盛脈充。
兩尺獨虛。下體麻痹火浮氣急。此根本不固。枝葉雖盛。未足恃也。

熟地　山藥　沙苑　杞子　丹皮　茯苓　桑椹　牛膝

詒按（如此脈症。似可參用腎氣法、以溫攝之。）

真陽以腎為宅。
以陰為妃。腎虛陰衰。則陽無偶而蕩矣。由是上炎則頭耳口鼻為病。下走則膀胱二陰受傷。自春及秋。
屢用滋養清利之劑。欲以養陰。而適以傷陽。不能治下。而反以戕中。內經所謂。
熱病未已。寒病復起者。是也。鄙意擬以腎氣丸。直走少陰。據其窟宅而招之。
同聲相應。同氣相求之道也。所慮者。病深氣極。藥入不能制病。而反為病所用。則有增劇耳。

<u>腎氣丸</u>

詒按（立論透切。醫案中僅見之作。）

真陽氣弱。
不榮於筋、則陰縮。不固於里、則精出。不衛於表、則汗泄。此三者。每相因而見。其病在三陰之樞。非後世方法可治。古方八味丸。專服久服。當有驗也。

<u>八味丸</u>

詒按（見識老到。議論明確。此為可法可傳之作。）

胃寒背冷。
食入則倦。喜溫惡清。以背為陽位。胃為陽土。土寒、則食不運。陽傷、則氣不振也。治宜溫養陽氣。

人參　桂枝　益智仁　厚朴　炮姜　茯苓　炙草　白朮

詒按（此溫中和氣。平正通達之方。）

中氣虛寒。
得冷則瀉。而又火升齒衄。古人所謂。胸中聚集之殘火。腹內積久之沉寒也。此當溫補中氣。俾土厚。則火自斂。

<u>四君子湯</u>　加益智仁　乾薑

詒按（議病立方。均本喻氏。近時黃坤載亦有此法。）


<h3>類中門</h3>
類中偏左。
於法為逆。猶幸病勢尚輕。可以緩圖取效。原方補少通多。最為合理。惟是陽脈則緩。
陰脈則急。所以指節能屈不能伸。此亦病之關鍵處。不可忽也。經云、肝苦急。宜食甘以緩之。於前方中。增進陰藥之甘潤者一二。更為美備。

人參　茯苓　半夏　白朮　炙草　橘紅　麥冬　竹瀝　薑汁

詒按（此六君加麥冬、竹瀝、薑汁也。）

再診　加當歸

脈虛而澀。左半手足麻痹。食不知味。此氣血不能運行周體。乃類中之漸也。

桂枝　茯苓　歸身　半夏　炙草　黃耆　天麻　首烏

詒按（滋養疏化。虛實兼到。）

內風本皆陽氣之化。
然非有餘也。乃二氣不主交合之故。今形寒跗冷。似宜補陽為是。但景岳云。陽失陰而離者。
非補陰無以攝既散之元陽。此症有升無降。舌絳牽掣。喑不出聲。足躄不堪行動。當與河間肝腎氣厥同例。參用丹溪虎潛法。

熟地　萸肉　牛膝　鎖陽　虎骨　龜板

詒按（持論明通。立方簡當。）

再診　地黃飲子、去附子、加鹿鞭子、煎膠打丸。

熱風中絡。口歪舌謇。咽痛。治以清滋。

羚羊角　元參　鉤藤　甘菊　甘草　石菖蒲　生地　竹瀝

再診　生地　阿膠　麥冬　知母　貝母　甘菊　甘草　元參

三診　咽喉干痛。滋清不愈。宜從降導。

<u>腎氣丸</u>　淡鹽湯送下。

詒按（先清之。
繼滋之。終用引火下行之法。步伐井然。凌躐急功者。可取法焉。）

方書每以左癱屬血虛。
右瘓屬氣虛。據述頻年已來。齒疼舌赤。常有精濁。納穀如昔。卒然右偏肢痿。
舌強口喎語謇。脈浮數動。此乃肝腎兩虛。水不涵木。肝風暴動。神必昏迷。
河間所謂。肝腎氣厥。舌喑不語。足痱無力之症。但腎屬坎水。真陽內藏。
宜溫以攝納。而肝藏相火內寄。又宜涼以清之。溫腎之方。參入涼肝。是為複方之用。

地黃飲子去桂附　加天冬　阿膠

詒按（即古法而化裁之。參詳脈症。斟酌盡善。）

寒熱後。邪走手少陰之絡。猝然不語。肩背牽引不舒。宜辛以通之。

菖蒲　遠志　甘草　木通　當歸　丹皮　丹參　茯苓

詒按（方法輕靈。恰合餘邪入絡治法。）

脈濡。
按之則弦。右肩及手指麻木。兩腿痠癢。難以名狀。此脾飲肝風。相合為病。乃類中之漸。不可不慎。

首烏　天麻　刺蒺藜　羚羊角　炙草　茯苓　半夏　白芍　丹皮　廣皮　薑汁和竹瀝泛丸。

詒按（以二陳、薑汁、竹瀝、除痰飲。以丹、芍、羚、蒺、首烏、天麻、治肝風。兩層俱到。就見症論。歸身、牛膝、橘絡、亦可加入。）


<h3>痿痹門</h3>
脈虛而數。兩膝先軟後腫。不能屈伸。此濕熱乘陰氣之虛而下注。久則成鶴膝風矣。

生地　牛膝　茯苓　木瓜　丹皮　薏仁　山藥　萸肉　澤瀉　萆薢

詒按（正虛著邪。
故補散宜並用。濕而兼熱。故滋燥不可偏。此以六味治陰虛。增入牛膝、木瓜、薏仁、萆薢。以除濕熱。所謂虛實兼顧也。）


<h3>內風門</h3>
肢麻頭運。
此肝病也。便溏食減。脾亦病矣。宜節勞養氣。毋致風動為佳。

羚羊角　白朮　刺蒺藜　茯苓　炙草　天麻　白芍　廣皮

詒按（肝脾兩治。方法周到。）

眩運、嘔惡、胸滿、小便短而數。
口中乾。水虧於下。風動於上。飲積於中。病非一端也。

羚羊角　細生地　鉤勾　天麻　茯苓　廣皮　半夏　竹茹

詒按（病非一端。方隙打成一片。非熟於制方之義者不能。擬再增生牡蠣。）　

再診　前方去生地　加麥冬

三診　人參　茯苓　麥冬　羚羊角　天麻　半夏　炙草　石斛　廣皮

肝陰不足。
則火動生風。脾失健運。則液聚成痰。調理肝脾。當漸愈也。

半夏　茯苓　廣皮　鉤勾　生地　竹瀝　麻仁汁

詒按（案屬通論。方中宜加用白芍。方能顧到肝經。）

再診　和養中氣。

人參　陳皮　生穀芽　石斛　茯苓　木瓜

肝陽化風。
逆行脾胃之分。胃液成痰。流走肝膽之絡。右腿麻痹。胸膈痞悶。所由來也。
而風火性皆上行。故又有火升、氣逆鼻衄、等症。此得之飢飽勞郁。積久而成。非一朝一夕之故也。治法清肝之火。健脾之氣。亦非旦夕可圖已。

羚羊角　廣皮　天麻　甘草　枳實　半夏　茯苓　白朮　麥冬

詒按（持論明通。立方周匝。看似平淡無奇。實非老手不辨。亦當加入白芍。）

此肝風挾痰上逆之症。
肢冷自汗。有似陽脫。實非脫也。目與唇口牽引。時復歌笑。治宜先卻邪氣。而後養正。

羚羊角　白茯苓　竹茹　鬱金　半夏　甘草　鉤勾　橘紅

詒按（治法的當。時復歌笑。是心臟受邪之象。菖蒲、遠志、膽星、清心牛黃丸之類。均可選入。）

肝屬風木。性喜沖逆。其變動為振搖強直。其治法宜柔木熄風。

細生地　鉤勾　歸身　茯苓　阿膠　天麻　羚羊角　山藥　柏子仁　刺蒺藜

詒按（此方可加木瓜、白芍。）

脾失運而痰生。肝不柔而風動。眩運食少。所由來也。

白朮　天麻　首烏　廣皮　半夏　羚羊角　茯苓　鉤勾

詒按（案語簡煉。方亦純淨。）

四肢稟氣於脾胃。
脾胃虛衰。無氣以稟。則為振顫。土虛木必搖。故頭運也。

歸芍六君子湯　加黃耆　天麻

詒按（案語說理樸實。立方以扶正為主。似宜再加熄風之品。其所加之黃耆。恐非肝風升動者、所宜。）

木旺乘土。
土氣不宣。痰涎郁聚。傳走經絡。故頭旋腳弱。有似虛象。實則未可徒補也。

首烏　橘紅　茯苓　薏仁　木瓜　鉤藤　刺蒺藜　半夏　炙草

詒按（首烏似嫌其澀。不如用生於術為妥。擬再加牛膝、竹瀝薑汁。）


<h3>神志門</h3>
驟爾觸驚。
神出於舍。舍空痰入。神不得歸。是以有恍惚昏亂等症。治當逐痰。以安神藏。

半夏　膽星　鉤藤　竹茹　茯神　橘紅　黑梔　枳實

詒按（敘病如話如畫。此等方案。非有切實功夫者不能。所謂成如容易隙艱辛也。）

驚悸易泄。
腰疼足軟。有似虛象。而實因痰火。蓋脈不弱數。形不枯瘁。未可遽與補也。

半夏　炙草　秫米　橘紅　茯苓　竹茹　遠志　石菖蒲

詒按（此秫、夏、合溫膽加味也。認證既確。立方自然入彀。）

搐搦厥逆。合目則發。此肝膽痰熱。得之驚恐。病名癇厥。

半夏　橘紅　竹茹　膽星　炙草　石菖蒲　枳實　茯苓

詒按（痰火之邪。
因驚恐而直犯肝膽。故見症如此。臥則陽氣入於陰。合目則發。是陽氣擾動陰藏。致痰火猝發而病作也。方中擬加羚羊角、黃連。）

驟驚恐懼。
手足逆冷。少腹氣衝即厥。陽縮汗出。下元素虧。收攝失司。宜乎助陽以鎮納。第消渴心悸。忽然腹中空洞。此風消肝厥見象。非桂附剛劑所宜。

炒黑杞子　舶茴香　當歸　紫石英　細辛　桂枝。

詒按（風消肝厥之症。當於溫養中、佐以滋陰。方中細辛一味。不識何意。愚意再加牛膝、白芍、牡蠣。）

肝火挾痰上逆。為厥顛疾。

半夏　鉤藤　茯苓　枳實　廣皮　竹茹　鬱金　羚羊角

詒按（方極清穩。）


<h3>痰飲門</h3>
肺飲。

紫菀　半夏　桑皮　白前　杏仁

詒按（飲邪在肺。不及於胃。故專用肺藥。）

飲邪射肺為咳。

半夏　杏仁　乾薑　北五味　白芍　炙草　茯苓　桂枝

詒按（此治飲正法也。）

秋冬咳嗽。
春暖自安。是腎氣收納失司。陽不潛藏。致水液變化痰沫。隨氣射肺。擾喉喘咳。
不能臥息。入夜更重。清晨稍安。蓋痰飲、乃水寒陰濁之邪。夜為陰時。陽不用事。
故重也。仲景云。飲病、當以溫藥和之。金匱飲門。短氣倚息一條。分外飲治脾。
內飲治腎。二藏陰陽含蓄。自然潛藏固攝。當以腎氣丸方、減牛膝、肉桂。加骨脂以斂精氣。若以他藥。發越陽氣。恐有暴厥之慮矣。

腎氣丸減牛膝　肉桂　加補骨脂

詒按（此案推闡病原。極其精鑿。）

往昔壯年。
久寓閩粵。南方陽氣易泄。中年以來。內聚痰飲。交冬背冷喘嗽。必吐痰沫。
胸脘始爽。年逾六旬。惡寒喜暖。陽分之虛。亦所應爾。不宜搜逐攻劫。當養少陰腎藏。仿前輩、水液化痰阻氣。以致喘嗽之例。

腎氣丸減牛膝　肉桂　加北五味　沉香

詒按（議論明確。立方亦極精當。）

久遺下虛。
秋冬咳甚。氣衝於夜。上逆不能安臥。形寒足冷。顯然水泛而為痰沫。當從內飲門治。若用肺藥。則謬矣。

桂枝　茯苓　五味　炙草　白芍　乾薑

詒按（古人云、內飲治腎。據此症情。似可兼服腎氣丸。以攝下元。）

肝風與痰飲相搏。
內壅臟腑。外閉竅隧。以致不寐不飢。肢體麻痹。迄今經年。脈弱色悴。不攻則病不除。攻之則正益虛。最為棘手。

鉤藤　菖蒲　刺蒺藜　遠志　竹瀝　鬱金　膽星　天竺黃　另指迷茯苓丸臨臥服

詒按（病屬難治。而立方卻周匝平穩。非學有本原者。不能辦此。）

肝陽因勞而化風。
脾陰因滯而生痰。風痰相搏。上攻旁溢。是以昏運體痛等症見也。茲口膩不食。右關微滑。
當先和養胃氣。蠲除痰飲。俟胃健能食。然後培養陰氣。未為晚也。

半夏　秫米　麥冬　橘紅　茯苓

詒按（審察病機。以為立方步伐。臨症者、宜取法焉。）


<h3>咳喘門</h3>
風熱不解。
襲入肺中。為咳為喘。日晡發熱。食少體倦。漸成虛損。頗難調治。勉擬錢氏阿膠散。冀其肺寧喘平。方可再商他治。

阿膠　茯苓　馬兜鈴　薏米　杏仁　炙草　糯米　芡實

再診　青蒿　丹皮　鱉甲　茯苓　石斛　甘草　歸身　廣皮　白芍

詒按（此正虛而兼感外邪之症。乃內傷挾外感病也。）

久嗽脈不數。口不幹。未必即成損症。此為肺飲。鬱伏不達故也。

厚朴　煨姜　桑皮　杏仁　廣皮　甘草　半夏

詒按（此屬飲寒傷肺。乃內因之實症也。）

體虛邪滯。肺絡不清。脈弦而細。幸不數耳。

沙參　桑葉　杏仁　茯苓　馬兜鈴　貝母　甘草　粳米

詒按（案語得看病之竅。最宜留意。）

肺陰不足。
肺熱有餘。咳則涕出。肌體惡風。此熱從竅泄。而氣不外護也。他藏雖有病。宜先治肺。

阿膠　貝母　沙參　馬兜鈴　杏仁　茯苓　炙草　糯米

詒按（此等症、虛實錯雜。若粗工為之。或與疏散。或與補澀。均足致損。）

肺病以中氣健旺。
能食便堅為佳。茲喘咳已久。而大便易溏。能食難運。殊非所宜。診得脈象與前無異。但能節飲食。慎寒暖。猶可無虞。

沙參　貝母　炙草　杏仁　薏仁　橘紅　枇杷葉

又丸方　六味丸加五味子　肉桂

詒按（不刊之論。讀者最宜記好。）

咳嗽、食後則減。此中氣虛餒所致。治宜培中下氣法。

人參　半夏　粳米　南棗　麥冬　炙草　枇杷葉

詒按（此症不甚多見。學者須記之。）

久嗽便溏。
脈虛而數。脾肺俱病。培補中氣為要。恐後泄不食。則瘦削日增也。

人參　白芍　扁豆　薏仁　廣皮　茯苓　炙草　山藥　蜜炙炮薑炭

詒按（此亦脾肺兩治之法。
較前數方為切實。亦以此症中氣虛寒。無咽乾溺澀等、虛熱亢炎之症。故用藥稍可著力耳。然欲求效難矣。）

陰虛於下。
陽浮於上。咳嗆火升。甚於暮夜。治肺無益。法當補腎。

熟地　杞子　天冬　白芍　茯苓　山藥　丹皮　龜板

詒按（此方即胡桃、五味、均可加入。）

乾咳無痰。
是肝氣衝肺。非肺本病。仍宜治肝。兼滋肺氣。可也。

黃連　白芍　烏梅　甘草　歸身　牡蠣　茯苓

詒按（方中少潤肺之品。擬加北沙參、桑白皮。再肝之犯肺。必挾木火。梔、丹、亦應用之藥也。）

風傷於上。
濕傷於下。上為咳嗽痰多。下為跗腫痠痛。宜先治上。而後治下。

薄荷　杏仁　桔梗　旋覆花　甘草　象貝　連翹　前胡

詒按（肺主一身之治節。故以治肺為先。）

咳甚於夜間。
肌熱於午後。此陰虧也。濁痰咳唾。鼻流清涕。是肺熱也。病本如是。奏功不易。擬甘鹹潤燥法。

阿膠　燕窩　沙參　海浮石　栝蔞霜　川貝　杏仁　甘草

詒按（此症痰必干黏。故用藥如是。）

內熱與外熱相合。肺胃受之。則咳而不能食。頭脹肌熱心煩。宜清上中二焦。

竹葉　蘆根　花粉　杏仁　貝母　知母　桔梗　橘紅

詒按（此外感溫燥之咳。故專用清泄。）

脈細數促。
是肝腎精血內耗。咳嗽必吐嘔清涎濁沫。此衝脈氣逆。自下及上。氣不收納。喘而汗出。
根本先撥。藥難奏功。醫若見血為熱。見咳治肺。是速其凶矣。

人參（秋石制）　熟地　五味子　紫衣胡桃

詒按（此難治之症。在咳嗽門中。亦別是一種也。）

脈虛數。
顴紅聲低。咳甚吐食。晡時熱升。多煩躁。此肝腎陰虧。陽浮於上。
精液變化痰沫。病已三年。是為內損。非消痰治嗽可愈。固攝下焦。必須絕欲。以飲食如故。經年可望其愈。

都氣丸加女貞子　枸杞子　天冬

詒按（用藥頗為切實。）

脈微小。
形寒。久嗽失音。是氣餒陽損。議固胃陽。取甘溫之屬。

蜜炙生薑　炙草　白芍　黃耆　大棗

詒按（此亦虛咳中另一法門。）

咽痛聲啞。
有肺損肺閉之分。所謂金破不鳴。金實亦不鳴也。此症從外感風熱而來。當作閉治。溫補非宜。所慮者。邪不外達。而內並耳。

阿膠　杏仁　桔梗　貝母　牛蒡　元參　甘草　粳米　馬兜鈴

詒按（此錢氏補肺之類。乃虛實兼治之法。）

用復脈甘潤法。
嗆止音出。得益水濡潤之力也。無如胃弱便溏。此藥不宜再用。仿金匱麥門冬湯。義取養土之陰。以生肺金。

<u>麥門冬湯</u>

詒按（此用藥轉換法也。）

久咳便溏腹滿。
脾肺同病。已屬難治。況脈數。口乾潮熱。肝腎之陰。亦不足耶。

白芍　薏仁　茯苓　蓮肉　炙草　廣皮　扁豆

詒按（病重藥輕。
恐難奏效。且於肝腎。亦未顧到。擬加用水泛六味丸一兩。絹包入煎。）

咳而吐沫。
食少噁心。動作多喘。中氣傷矣。非清肺治咳。所能愈也。

人參　半夏　麥冬　炙草　茯苓　粳米　大棗

詒按（此胃虛咳嗽也。方宗金匱大半夏、麥門冬、兩湯之意。）

咳而衄。陰不足。火內動也。噁心不食。宜先治胃。

竹茹　粳米　廣皮　石斛　貝母　杏仁

詒按（既有火動而衄。見症宜兼清降。）

浮腫咳喘。
頸項強大。飲不得下。溺不得出。此肺病也。不下行而反上逆。治節之權廢矣。雖有良劑。恐難奏效。

葶藶大棗瀉肺湯

詒按　此痰氣壅陰之症。故重用瀉肺之劑。

脈寸關大而尺小。
口乾。上氣不下。足冷不溫。此陽氣不潛。當用陰中陽藥治之。

六味丸加牛膝　車前　五味　肉桂

詒按（此兼腎氣、都氣兩方之意。）

脈數減。咳亦緩。但浮氣不得全歸根本。宜補益下焦。以為吸受之地。

六味丸加五味子　菟絲子

又丸方　六味丸加五味子　杜仲　芡實　蓮鬚　菟絲子　杞子

蜜丸每服五錢

詒按（議論穩實。方亦妥帖。）

氣喘足冷至膝。
唇口乾。鼻塞。脈虛小。下氣上逆。病在根本。勿以結痰在項。而漫用清克也。腎氣丸三錢鹽花湯送下

詒按（識見老當）

久咳喘不得臥。
顴赤足冷。胸滿上氣。飢不能食。此肺實於上。腎虛於下。脾困於中之候也。
然而實不可攻。姑治其虛。中不可燥。姑溫其下。且腎為胃關。火為土母。或有小補。未可知也。

<u>金匱腎氣丸</u>

詒按（擬再用旋覆代赭湯送下。則上中兩層。亦可關會矣。）

兩寸浮大。
關尺沉小。氣上而不下。喘咳多痰。肝腎之氣。上衝於肺。宜以腎氣丸。補而下之。

<u>腎氣丸</u>

詒按（此治本之法。）

下虛上實。
當治其下。勿清其上。真氣歸元。痰熱自降。宜以十味腎氣丸主之。

<u>十味腎氣丸</u>

詒按（識見卓老）


<h3>失血門</h3>
絡熱血溢。時氣所觸。非陰虛火浮之比。慎勿以滋膩治也。

荊芥　丹皮　茺蔚子　丹參　鬱金　藕汁　細生地　小薊炭

詒按（勘症用藥。老眼無花。）

吐血、得勞與怒即發。
脈小數。微嗆。病在肝心。得之思慮勞心。宜早圖之。勿使延及肺家。則吉。

阿膠　丹皮　牛膝　丹參　小薊炭　三七　藕汁　童便

詒按（此治吐血之正法。能止血而無留瘀之弊。最為穩當。）

再診　前方去丹參　三七　藕汁　童便　加生地　白芍　茺蔚子

又丸方　六味丸加阿膠　五味子　小薊炭　蓮鬚　水泛丸

失血咳逆。
心下痞滿。暮則發厥。血色黯。大便黑。肝脈獨大。此有瘀血。積留不去。勿治其氣。宜和其血。

製大黃　白芍　桃仁　甘草　當歸　丹皮　降香

詒按（此專治瘀積之法。）

病後失血。
色紫黑不鮮。此係病前所蓄。胸中尚滿。知瘀猶未盡也。正氣雖虛。未可驟補。宜順而下之。

小薊炭　赤芍　生地　犀角　鬱金　丹皮　茺蔚子　童便

詒按（此必尚有鬱熱見症。故方中用犀角。既有留瘀未盡。可加醋炙大黃炭。）

凡有瘀血之人。
其陰已傷。其氣必逆。茲吐血紫黑無多。而胸中滿悶。瘀猶未盡也。而舌絳無苔。
此陰之虧也。嘔吐不已。則氣之逆也。且頭重足冷。有下虛上脫之慮。惡寒譫語。為陽弱氣餒之徵。此症補之不投。攻之不可。殊屬棘手。

人參　茯苓　三七　吳萸　烏梅　牡蠣　川連　鬱金

觀按（論病則層層俱透。用藥亦步步著實。此為高手。）

失血後。氣從下逆上。足冷頭熱。病在下焦。真氣不納。

六味丸加五味　牛膝　牡蠣

詒按（方亦妥當。若再進一層。可用金匱腎氣法以導火下行。）

血去過多。
氣必上逆。肺被其沖。故作咳嗽。此非肺自病也。觀其沖氣甚。則咳甚。
沖氣緩。則咳緩。可以知矣。擬攝降法。先治沖氣。

金匱腎氣丸去肉桂　加牡蠣

詒按（認症獨的。法亦老當。）

脈寸靜尺動。
屢經失血。覺氣從下焦上衝、則嗆。勞動則氣促不舒。此病不在肺而在腎。治嗽無益。宜滋腎陰。

熟地　天麻　牡蠣　茯苓　杞子　萸肉　五味子

詒按（病與上條相同。方中用天麻。不知何意。）

心脈獨大。
口乾易汗。善怒血逆。此心陰不足。心陽獨亢。宜犀角地黃湯。

犀角地黃湯加茅根　甘草　山梔

詒按（方案均精簡熨帖。）

痰中有血點散漫。此心病也。口乾心熱。當是傷暑。因暑喜歸心故耳。

生地　茯神　扁豆　甘草　丹皮　竹茹　麥冬　藕汁

詒按（方法清靈可喜。）

葛可久論、吐血治法。
每於血止瘀消之後。用獨參湯。以益心定志。茲以陰藥參之。慮其上升。而助肺熱也。

人參　沙參　生地　阿膠　牛膝　茯苓

詒按（此失血後、服人參一定之法。）

勞傷失血。心下痛悶。不當作陰虛症治。但脈數咳嗽潮熱。恐其漸入陰損一途耳。

生地　桃仁　查炭　鬱金　赤芍　製大黃　甘草　丹皮

詒按（此證如早服補澀。則留瘀化熱。最易致損。須看其虛實兼到。絕不犯手。）

陰不足而陽有餘。
肝善逆而肺多郁。脈數氣喘。咳逆見血脅痛。治宜滋降。更宜靜養。不爾。恐其血逆不已也。

小生地　荊芥炭　白芍　童便　鬱金　藕汁　小薊炭

詒按（此亦氣火上逆之症。可加牛膝、丹皮。）

離經之血未淨。
而鬱於內。寒熱之邪交煽。而亂其氣。是以腹滿嘔泄。寒熱口燥。治當平其亂氣。導其積血。元氣雖虛。未可驟補也。

丹皮　查炭　澤蘭　赤芍　鬱金　丹參　牛膝　小薊

詒按（此症挾外感之邪。可加荊芥炭、黑穭豆灰。）

久咳見血。
音喑咽痛。乍有寒熱。此風寒久伏。傷肺成勞。擬錢氏補肺法。聲出則佳。

阿膠　杏仁　馬兜鈴　牛蒡　薏仁　貝母　糯米

又膏方　阿膠　貝母　甘草　橘紅　杏仁　蘇子

米糖　白蜜　薑汁　紫菀　木通　梨汁　桔梗　牛膝　蘿蔔汁　茯苓

詒按（此正虛邪實之症。用藥能兩面兼顧。尚稱穩適。）


<h3>虛損門</h3>
虛損至食減形瘦。
當以後天脾胃為要。異功散五六服。頗得加谷。今春半地氣上升。肝木用事。熱升心悸。
汗出復咳。咳甚見血。肝陽上熾。絡血遂沸。昨進和陽養陰之劑。得木火稍平。仍以前方加白芍。制肝安土。

生地　白芍　麥冬　阿膠　女貞子　甘草

詒按（方亦穩合。可加牡蠣、丹皮。）

羅氏論虛勞之症。
多因邪伏血鬱而得。不獨陰虧一端也。臨晚寒熱。時減時增。其為陽陷入陰可知。滋腎生肝。最為合法。略加損益。不必更張也。

熟地　白芍　茯苓　丹皮　山藥　柴胡　炙草　鱉甲

詒按（於養陰中、加柴胡以達邪。
佐鱉甲以搜陰。虛實兼到。極為靈巧。然既云、邪伏血鬱。似宜加當歸。）

再診　熱漸減。頭中時痛。脈數不退。喉中痰滯不清。

青蒿　丹皮　熟地　鱉甲　炙草　牛膝　茯苓　小麥

詒按（似當兼清痰滯。○。兩方中熟地。不如改用生地為穩。）

三診　體雖不熱。脈仍細數。宜養陰氣。

六味丸去萸肉　澤瀉　加白芍　牛膝　青蒿　鱉甲

面黧形瘦。
脈虛而數。咳嗽氣促。腰膝無力。大便時溏。此先後天俱虛。慮其延成虛損。清潤治肺之品。能戕中氣。勿更投也。

紫河車　熟地　山藥　萸肉　五味子　丹皮　茯苓　杜仲　澤瀉　牛膝　加蜜丸每服五錢

詒按（案語、得治虛要旨。方亦精當。）

絡脈空隙。
氣必遊行作痛。最慮春末夏初。地中陽氣上升。血隨氣溢。趁此綢繆。當填精益髓。
蓋陰虛咳嗽。是他藏累及於肺。若治以清涼。不獨病不去。而胃傷食減。立成虛損。難為力矣。

熟地　金櫻子膏　鹿角霜　五味子　湘蓮子　萸肉　山藥

茯苓　海參（漂淨熬膏）

上為細末。即以二膏搗丸。

詒按（此必有遺精腰痠等症。故用藥亦不重在咳嗽也。）


<h3>汗病門</h3>
汗出偏沮。
脈來不柔。時自歇止。知肝陽有餘。而胃陰不足。於是稠痰濁火。擾動於中。
壅滯於外。目前雖尚安和。然古人治未病。不治已病。知者、見微知著。須加意調攝為當。

人參　川石斛　麥冬　南棗　製半夏　丹皮　茯苓　炙草　小麥

詒按（此想系左半有汗。右半無汗之症。細繹案語。是防其將患偏痱之意。）

心陰不足。
心陽易動。則汗多善驚。腎陰不足。腎氣不固。則無夢而泄。以汗為心液。而精藏於腎故也。

生地　茯神　甘草　麥冬　川連　柏子仁　元參　小麥　大棗

詒按（案語、心腎並重。方藥、似專重於心。再加五味子、牡蠣、沙苑、等攝腎之品。則周匝矣。）


<h3>諸郁門</h3>
中年脘悶。
多噯多咳。此氣鬱不解也。納穀已減。未可破泄耗氣。宜從胸痹例。微通上焦之陽。

薤白　栝蔞　半夏　桂枝　茯苓　薑汁

詒按（方法輕靈。）

鬱氣凝聚喉間。吞不下。吐不出。梅核氣之漸也。

半夏　厚朴　茯苓　蘇梗　旋覆花　橘紅　枇杷葉　薑汁

詒按（此於金匱成方中。加旋覆、杷葉。最有巧思。）

寒熱無期。
中脘少腹遽痛。此肝藏之郁也。鬱極則發為寒熱。頭不痛。非外感也。以加味逍遙散主之。

<u>加味逍遙散</u>

詒按（此木鬱達之之法。）

病從少陽。
郁入厥陰。復從厥陰。逆攻陽明。寒熱往來。色青顛頂及少腹痛。此其候也。泄厥陰之實。顧陽明之虛。此其治也。

人參　柴胡　川連　陳皮　半夏　黃芩　吳萸　茯苓　甘草

詒按（此從左金、逍遙化裁而出。若再合金鈴子散。似更周到。）

此血鬱也。得之情志。其來有漸。其去亦不易也。

旋覆花　薤白　鬱金　桃仁　代赭石　紅花

詒按（此必因血鬱、而絡氣不通。有胸隔板痛等見症。故立方如此。）


<h3>嘔噦門</h3>
胃虛氣熱。乾嘔不便。

橘皮竹茹湯　加蘆根　粳米

再診　嘔止熱退。

石斛　茯苓　半夏　廣皮　麥冬　粳米　蘆根　枇杷葉

三診　大便不通。

生首烏　元明粉　枳殼

四診　大便通。脈和。惟宜滋養。

石斛　歸身　秦艽　白芍　丹皮　炙草　茯苓　廣皮

詒按（迭用四方。運意靈巧。自能與病機宛轉相赴。）

下既不通。
勢必上逆而為嘔。所謂幽門之氣。上衝吸門。是也。治法自當療下。但脈小目陷。中氣大傷。宜先安中止嘔。嘔定再商。

人參　茯苓　刺蒺藜　竹茹　半夏　廣皮　蘆根　石斛

詒按（似當兼通幽門。乃能止嘔。擬加生枳實。）

痛嘔之餘。
脈當和緩。而反搏大。頭運欲嘔。胸滿不食。神倦欲臥。慮其土隤木張。漸致痙厥。法當安胃清肝。亦古人先事豫防之意。

半夏　茯苓　廣皮　白風米　鉤藤　竹茹　枇杷葉　鮮佛手

詒按（議論極是。
但恐藥力不足以濟之。然方隙清穩。○。所謂清肝者。只不過鉤藤、竹茹而已。擬再加木瓜、白芍。較似有力。）

病從肝起。
繼乃及胃。茲又及於肺矣。然當以胃氣為要。久病之體。必得安穀不嘔。始可圖功。

石斛　蘆根　茯苓　麥冬　廣皮　木瓜　枇杷葉　粳米

詒按（敘病簡要清澈。非績學者不能。方亦中窾。）

胃有火邪。故嘔而不食。膽有熱邪。故合目自汗。

橘皮竹茹湯　加石斛

詒按（山梔、必不可少。以其專清膽熱故也。川連、亦在應用之列。）

再診　前方去石斛　加木瓜

嘈雜。得食則已。此痰火內動。心胃陰氣不足。

生地　山梔　半夏　麥冬　茯苓　丹皮　竹茹　炙草

詒按（陰虛而挾痰者。用藥最難恰好。方中可加石斛、廣皮。）

痰氣阻逆咽嗌。時自嘔惡。此症利在清降。失治則成噎隔。

半夏　枇杷葉　旋覆花　竹茹　茯苓　麥冬　橘紅　鬱金　生薑

詒按（用藥靈動。）

氣鬱痰凝。阻隔胃脘。食入則噎。脈澀難治。

旋覆花　代赭石　橘紅　半夏　當歸　川貝　鬱金　枇杷葉

詒按（旋覆代赭、為噎隔正方。
食入則噎。肺氣先郁。故加郁、貝枇杷葉。惟脈澀者正虛。可加人參。）

脈疾徐不常。食格不下。中氣大衰。升降失度。

旋覆花　代赭石　麥冬　茯苓　半夏　廣皮　人參　枇杷葉

詒按（此因中氣大傷。故用參、麥。）

朝食暮吐。肝胃克賊。病屬反胃。

旋覆花　代赭石　茯苓　半夏　吳萸　生薑　粳米　人參　枇杷葉

詒按（此專治吐。
故加薑、萸。）谷之不入。非胃之不納。有痰飲以阻之耳。是當以下氣降痰為法。代赭之用。先得我心矣。

<u>旋覆代赭湯</u>

詒按（識既老當。筆亦爽健。）

因氣生痰。
痰凝氣滯。而中焦之道路塞矣。由是飲食不得下行。津液不得四布。不飢不食。口燥便堅。心悸頭運。經兩月不愈。以法通調中氣。庶無噎隔腹滿之慮。

旋覆代赭湯加石菖蒲　枳實　陳皮

詒按（論病、則源流俱澈。用藥、則標本兼到。細膩熨帖。傳作何疑。）

中氣疊傷。
不能健運。朝食暮吐。完穀不腐。診得脈虛色黑。腰腳少力。知不獨胃病。腎亦病矣。此豈細故哉。

人參　附子　川椒　茯苓　益智仁

再診　前方去川椒　益智　加川連　肉桂

詒按（完穀不腐。色黑腰軟。腎傷之徵也。改方加桂、連。是交濟法。）


<h2>下卷</h2>

<h3>伏氣門</h3>
肝陰素虧。
溫邪擾之。發為痙病。神昏骱齒。瘛瘲不定。法當滋養肝陰。以榮筋脈。清滌痰熱。以安神明者也。若能應手。尚可無慮。

羚羊角　茯神　鉤藤　貝母　阿膠　鮮菖蒲　竹瀝

詒按（此症若表邪未解。當去阿膠。加小生地、或鮮生地。）

又按（此係伏氣發溫之症。
與外感風溫。有外內之別。此症邪由少陰外發。潰入厥陰。故見症如此。羚羊角、鉤藤、熄風清熱。
皆治標之品也。若圖其本。當從陰分托邪。俾得外達三陽。再與隨經清泄。乃奏全功。病原治法。詳載溫熱逢原中。茲不贅述。）

熱傷津液。脈細口乾。難治。

蘆根　知母　川斛　蔗漿　細生地　麥冬　甘草　梨汁

詒按（此存陰泄熱之正法。所云難治。想因脈細之故。）

熱不止。
頭痛不已。紫斑如錦紋。咽痛。表裡邪盛。最為重症。

犀角　豆豉　赤芍　元參　牛蒡　丹皮　黃芩　甘草

詒按（當加鮮生地。）

再診　去豆豉　丹皮　加桔梗　鮮生地　射干

熱病十二日不解。
舌絳口乾。胸滿氣促。邪火為患。亦已甚矣。宜景岳玉女煎。清熱而存陰。否則神識昏冒矣。

鮮生地　石膏　麥冬　知母　竹葉　甘草

詒按（此氣血兩燔之治法。）

熱病、四日不汗。
而舌黃。腹中痛。下利。宜先里而後表。不爾。恐發狂也。

大黃　柴胡　枳實　厚朴　赤芍

詒按（先里後表。因里症已急。於病機固當如是。）

舌乾脈數。
汗為熱隔。雖發之。亦不得。惟宜甘寒養液。雖不發汗。汗當自出。然必足溫而後熱退。乃吉。

青蒿　知母　蘆根　生地　蔗漿　竹葉

詒按（養液以為作汗之源。是治溫要旨。）


<h3>外感門</h3>
頭面腫痛。此風邪上盛。宜辛涼解散。

荊芥　杏仁　桔梗　牛蒡　薄荷　甘草　馬勃　蒼耳子

風溫挾痰。
留滯上焦。辛涼解散。原為合法。時至自解。不足憂也。

牛蒡　連翹　薄荷　川貝　豆豉　杏仁　桔梗　蔥白

詒按（此風溫初起之方。）

風溫鬱於肺胃。咳而胸滿痰多。脅下痛。脈數口乾。

蘆根　薏米　栝蔞　甘草　杏仁　紅花　桃仁　貝母

詒按（桃仁、紅花、因脅痛而用之。以和血絡也。若邪郁、可加豉、蒡。口乾、可加翹、芩。）

脈右大。
舌黃不渴。嘔吐黏痰。神躁。語言不清。身熱不解。此勞倦內傷。更感濕溫之邪。須防變端。

厚朴　茯苓　滑石　陳皮　竹葉　蔻仁　菖蒲根汁

詒按（此溫邪而挾濕者。濕熱上蒙。故症情如是。此方可以為法。）


<h3>濕病門</h3>
臍中時有濕液腥臭。按脈素大。此少陰有濕熱也。六味能除腎間濕熱。宜加減用之。

六味丸去山藥　加黃柏　萆薢　女貞子　車前子

詒按（六味治腎間濕熱。前人曾有此論。藉以治臍中流液。恰合病機。）


<h3>瘧疾門</h3>
暑風成瘧。噁心胸滿。和解則愈。

半夏　黃芩　茯苓　知母　厚朴　陳皮　竹葉　生薑

詒按（小柴胡法之和解。
和其表裡兩岐之邪也。此之和解。和其濕熱兩混之邪也。薑、夏、樸、廣。去其濕也。芩、知、竹葉。清其熱也。兩意兼用。故亦云、和解也。）

又按（此濕熱並重者。
故清燥兼用。此與下條皆暑濕內伏。發為時瘧之病。苦辛宣泄。最為合法。若拘拘於瘧疾之成方。概用柴胡、鱉甲。則誤矣。）

暑風相搏。
發為時瘧。胸滿作噦。汗不至足。邪氣尚未清解。當以苦辛溫法治之。

藿香　半夏　杏仁　通草　厚朴　廣皮　竹葉

詒按（此濕重於熱者。故用藥稍偏溫燥。）

瘧發而上下血溢。
責之中虛。而邪又擾之也。血去既多。瘧邪尚熾。中原之擾。猶未已也。
誰能必其血之不復來耶。謹按古法。中虛血脫之症。從無獨任血藥之理。而瘧病經久。亦必固其中氣。茲擬理中一法。止血在是。止瘧亦在是。惟高明裁之。

人參　白朮　炮姜　炙草

詒按（識見老確。
議論精切。所立理中一法。誠屬血脫益氣。固中止血之要藥。惟愚意所欲商者。瘧來而上下血溢。
必因瘧疾之熱。擾及血絡而然。於理中法內。參用安營清絡之意。似乎更為周到。且標本兼顧。於立方正意。亦不相刺謬也。）

三瘧是邪伏陰分而發。非和解可愈。久發不止。補劑必兼升陽。引伏邪至陽分乃愈。

人參　歸身　鹿角膠　杞子　鹿茸　附子　茯苓　沙苑

詒按（陰瘧本有此法。而不能概用此法。須相題為之。）

瘧病方已。
遂得脾約。脾約未已。又增厥疼。心腹時滿時減。或得身熱汗出。則疼滿立止。
明系瘧邪內陷於太陰陽明之間。是必邪氣仍從少陽外達。則不治疼。而疼自止。不治脹。而脹自消矣。

詒按（論病已得要領。惜方佚未見。）

瘧後、脅下積癖作疼。夜熱口乾溺赤。陰虛邪伏。宜鱉甲煎。

鱉甲　白芍　青皮　丹皮　首烏　柴胡　知母　炙草

詒按（此邪伏陰分之治法。當歸亦可加入。）

瘧後。脅下積痞不消。下連少腹作脹。此肝邪也。當以法疏利之。

人參　柴胡　青皮　桃仁　茯苓　半夏　甘草　牡蠣　黃芩　生薑

詒按（此小柴胡法也。
加青皮、以疏肝。桃仁、以和瘀。牡蠣、以軟堅。用意可云周到。惟少腹作脹。乃肝邪下陷之症。若再加川楝子、歸尾、延胡。似更完密。）

瘧止復發。汗多作嘔。中氣虛逆。宜益陽明。

半夏　茯苓　廣皮　人參　石斛　蘆根　薑汁

再診　寒熱已止。汗嘔並減。宜和養營衛。

人參　桂枝　石斛　廣皮　歸身　炙草　麥冬　白芍

詒按（此膏粱虛體治法。兩方俱清穩熨帖。）


<h3>黃癉門</h3>
面黑目黃。
脈數而微。足寒至膝。皮膚爪甲不仁。其病深入少陰。而其邪則仍自酒濕得之。及女勞也。

<u>腎氣丸</u>

詒按（此症載在金匱。
近於愛廬醫案中。見一方甚佳。○。此病兼有瘀血。不但濕也。腎氣丸、能否見效。尚未可定。）

面目身體悉黃。而中無痞悶。小便自利。此仲景所謂虛黃也。即以仲景法治之。

桂枝　黃耆　白芍　茯苓　生薑　炙草　大棗

詒按（案明藥當。）

濕停熱聚。上逆則咽嗌不利。外見則身目為黃。下注則溺赤而痛。

茵陳　厚朴　豆豉　木通　豬苓　橘紅　茯苓　黑梔

詒按（論病、能一線穿成。用藥、自絲絲入扣。）

又按　咽嗌不利。可加桔梗前胡之類。


<h3>痹氣門</h3>
胸背為陽之分。
痹著不通。當通其陽。蓋陽不外行。而鬱於中。則內反熱而外反寒。通陽必以辛溫。而辛溫又礙於藏氣。擬辛潤通肺以代之。

紫菀三兩煎湯服

詒按（此巧法也。特未知效否、若何。）

濕邪郁遏。陽氣不宣。外寒裡熱。胸滿溺赤。宜開達上焦。

紫菀　桔梗　鬱金　白蔻　枳殼　杏仁　貝母　甘草

詒按　（此治肺痹之正法。）

氣窒不散。便閉喘急。不能偃臥。猝難消散也。

紫菀　葶藶　厚朴　杏仁　橘紅　鬱金　枳殼

詒按（此症較前更急。兼有便閉。故用藥從中焦泄降。）

再診　大黃　厚朴　檳榔　枳殼　杏仁

詒按（輕劑不效。故更與通腑以泄肺。）

胸中為陽之位。
陽氣不布。則窒而不通。宜溫通。不宜清開。愈開則愈窒矣。

桂枝　茯苓　乾薑　炙草　益智仁

詒按（再參入開痹之品。如杏、苑、橘、桔等。似更靈動。）

食入、則胸背痞塞作脹。噫氣不舒。此陽氣不通。宜辛通之法。

草蔻仁　半夏　桂枝　茯苓　乾薑　炙草

詒按（此症亦與胸痹相似。）


<h3>脘腹痛門</h3>
蛔厥心痛。痛則嘔吐酸水。手足厥冷。宜辛苦酸治之。

川連　桂枝　歸身　延胡　烏梅　川椒　茯苓　川楝子　炮姜

詒按（此烏梅丸法也。）

此腎厥也。心疼背脹。引及腰中。議用許學士香茸丸。

鹿茸　杞子　沙苑　大茴香　麝香

詒按（寒襲於腎。
而氣上逆。故用溫養。脹及腰背者。督陽不用也。鹿茸、溫通督脈。麝香、開泄濁陰。故以之為君。）

脈弦小腹痛。
食後胃脘痛。上至咽嗌。肝火乘胃。宜泄厥陰。和陽明。

川楝子　木通　茯苓　甘草　石斛　木瓜

詒按（擬加延胡、山梔仁。）

心腹痛。脈弦。色青。是肝病也。

川楝子　歸身　茯苓　石斛　延胡　木瓜

詒按（立方穩合。）


<h3>瘕癖門</h3>
臍下積塊。
捫之則熱。病者自言。前後二陰。俱覺熱痛。其為熱結可知。況自來之病。皆出於肝耶。鄙見非泄厥陰。不能獲效。

龍薈丸五十粒酒下

絡病瘀痹。
左脅板實。前年用蟲蟻。通血升降。開發已效。但胸脘似是有形。按之微痛。前藥太峻。茲用兩調氣血。以緩法圖之。

醋炒延胡　薑黃　阿魏　桃仁　生香附　麝香

歸鬚　為末。蜜丸。每服二錢。

詒按（承前方來。雖曰、兩調氣血。而仍以疏瘀為主。）

脈虛數。
色白不澤。左脅有塊杯大。大便小便自利。病在肝家。營血不和。此為虛中有實。補必兼通。

白朮　歸身　炙草　白芍　生地　茯苓　琥珀　廣皮　桃仁　紅花　沉香　鬱金

詒按（方治親切不膚。）

時病食復。
至今不知飢飽。大便不爽。右脅之旁。虛里、天樞。隱隱有形。此陽明胃絡循行之所。多噯氣不化。並不煩渴。豈是攻消急驅實熱之症耶。擬用丹溪泄木安土法。

小溫中丸　如半月後有效、仍以前法。

詒按（此中焦濕積阻結之症。）

左脅積塊。
日以益大。按之則痛。食入不安。凡痞結之處。必有陽火鬱伏於中。故見煩躁口乾心熱等症。宜以苦辛寒藥。清之開之。然非易事也。

川連　枳實　香附　川芎　厚朴　神麯　茯苓　青皮　赤芍

詒按（脅塊有形益大。則營絡必窒。似宜兼通。乃效。）

大腹右、有形為聚。脈大。食入即作脹。治在六腑。

白朮　茯苓　廣皮　生香附汁　三稜　厚朴　草果　山楂

詒按（方以疏通氣分為主。）

心下高突。
延及左脅有形。漸加腹脹。思正月暴寒。口鼻吸受冷氣。入胃絡膜原。清陽不用。濁陰凝阻。胃氣重傷。有單腹之累。殊非小恙。

厚朴　草果　半夏　乾薑　茯苓　蓽茇

另蘇合香丸一粒化服

詒按（寒邪閉於營絡。故用溫通。方中可加桂枝尖。）


<h3>腫脹門</h3>
脈遲胃冷。腹脹。氣攻胸脅。噁心少食泄瀉。宜振脾胃之陽。

乾薑　益智仁　半夏　厚朴　神麯　檳榔　川椒　茯苓

詒按（此溫中調氣法也。）

命門陽衰。脾失溫養。不克健運。食入輒脹。法當溫補下焦。

腎氣丸去桂加沉香　椒目

詒按（此補火生土之法。）

濕熱內陷太陰、而成脹。

茅朮　川柏　厚朴　陳皮　桑皮　木通　澤瀉　大腹皮　草果仁

詒按（此專治脾土濕熱。古方小溫中丸、亦可服。）

脈微遲。
左脅宿痞。腹漸脹大。便溏溺少。此是濁陰上攻。當與通陽。

熟附子　遠志　椒目　小茴香　澤瀉　茯苓

詒按（此溫通治脹之正法。）

脾氣本弱。
而更受木克。克則益弱矣。由是脾健失職。食入不消。遂生脹滿。脾愈弱、則肝愈強。
時時攻逆。上下有聲。半載之疾。年逾六旬。非旦夕可圖也。

人參　茯苓　川楝子　楂核　甘草　木瓜　白芍　吳萸　橘核

詒按（此肝脾兩治。而偏重於肝者。以其不特脹滿。而兼有攻逆之症也。）

脈弦中滿。病在肝脾。

人參　吳萸　木瓜　厚朴　廣皮　半夏

詒按（此肝脾兩治之正法。立方精簡可法。）

右關獨大而搏指。
知病在中焦。飲食不化。痞悶時痛。積年不愈。喉間自覺熱氣上衝。口乾作苦。舌苔白燥。此脾家積熱鬱濕。當以瀉黃法治之。

茅朮　葛根　茯苓　石膏　藿香　木香

詒按（此痞滿門中、不常見之症。存之以備一格。）

脈症合參。
乃氣結在上。津不運行。蒸變濁痰。由無形漸變有形。徐之才謂。輕可去實。非膠固陰藥所宜。

白蔻　薏仁　杏仁　厚朴　枇杷葉汁　降香汁

詒按　此方具有輕清靈三字之妙。

勞郁交傷。
營衛不和。胸中滿痛。時有寒熱。與六淫外感不同。治宜和養氣血。

<u>逍遙散</u>

詒按（再增枳、樸等寬中之品。則更周到矣。）

脾以健運為職。
心下痞不能食。食則滿悶。脾失其職矣。但健運之品。迂緩無功。宜以補瀉升降法治之。

人參　乾薑　半夏　茯苓　川連　枳實　陳皮　生薑

詒按（此方仿瀉心法加味。）

脅下素有痞氣。
時時沖逆。今見中滿。氣攻作痛。吞酸嘔吐。能俯而不能仰。此厥陰鬱滯之氣。
侵入太陰之分。得之多怒。且善郁也。病久氣弱。不任攻達。而病氣久郁。
亦難補養。為掣肘耳。姑以平調肝胃之劑和之。痛定食進。方許萬全。

半夏　廣皮　川楝子　橘核　茯苓　青皮　炙甘草　木瓜

詒按（審察病機。至為精細。立方亦周到熨帖。）

胃陽衰憊。氣阻痰凝。中脘不快。食下則脹。宜辛溫之品治之。

草果仁　厚朴　茯苓　半夏　甘草　檳榔

詒按（此濕痰阻遏中宮之症。）

熱結氣閉。腹脹便難。

厚朴　杏仁　滑石　黃芩　大腹皮　茯苓皮　木通

詒按（此運中兼泄熱法也。）

腹脹、面浮、跗腫。
食不下。欲嘔。脾虛受濕。健運失常。非輕症也。

茅朮　茯苓　廣皮　桑皮　木通　厚朴　澤瀉　半夏　豬苓

詒按（此運中利濕法也。）

面黑目黃。
腹滿。足腫、囊腫。濕熱壅滯。從脾及腎。病深難治。

蒼朮　制軍　厚朴　陳皮　木通　茵陳　豬苓　椒目　澤瀉

詒按（邪機壅滯。正氣已傷。故云難治。）

臥則喘息有音。此腫脹。乃氣壅於上。宜用古人開鬼門之法。以治肺通表。

麻黃　杏仁　薏仁　甘草

詒按（此兼喘逆。故專治肺。）

風濕相搏。面浮、腹滿、足腫。大小便不利。

杏仁　蘇子　厚朴　陳皮　豬苓　大腹皮　姜皮　木通

詒按（此表裡兩通法也。）

腫脹之病。
而二便如常。肢冷氣喘。是非行氣逐水之法。所能愈者矣。當用腎氣丸。行陽化水。然亦劇病也。

<u>腎氣丸</u>

詒按（此病陽衰氣窒。不治之症也。）


<h3>頭痛門</h3>
火升、頭痛、耳鳴。
心下痞滿。飯後即發。此陽明、少陽、二經痰火交郁。得食氣而滋甚。與陰虛火炎不同。先與清理。繼以補降。

竹茹　茯苓　橘紅　炙草　半夏　羚羊角　石斛　嫩鉤藤鉤

詒按（案語分析病機。極其圓到。惟立方似未恰合。陽明藥少。宜加知母、枳實。）

頭疼偏左。
耳重聽。目不明。脈寸大尺小。風火在上。姑為清解。

羚羊角　生地　甘草　菊花　丹皮　石決明　連翹　薄荷

詒按（此內風而兼外感者。故清散兼施。）

風熱上甚。頭痛不已。如鳥巢高巔。宜射而去之。

制軍　犀角　川芎　細茶

詒按（此雖前人成法。而選藥頗精簡。○。據此則大黃當用酒炒。以使之上行。）


<h3>肢體諸痛門</h3>
風邪中入經絡。
從肩膊至項強痛。舌乾唇紫而腫。痛處如針刺之狀。此是內挾肝火。不宜過用溫散。惟宜養陰熄肝火而已。

羚羊角　細生地　甘菊　黃芩　鉤勾　秦艽　丹皮

詒按（因唇紫舌乾。故知內挾肝火。方中黃芩。不若山梔、為當。）

項背痛。如刀割。治宜養血通絡。

桂枝　鉤藤　白芍　知母　羚羊角　阿膠　炙草　生地

詒按（擬去知母。加歸鬚、刺蒺藜、絲瓜絡。）

身半以上。
痛引肩臂。風濕在於太陰之分。行動則氣促不舒。胸膚高起。治在經絡。

<u>大活絡丹</u>

詒按（擬用旋覆新絳湯送下。）

脾腎寒濕下注。
右膝腫痛。而色不赤。其脈當遲緩而小促。食少輒嘔。中氣之衰。亦已甚矣。此當以和養中氣為要。腫痛姑置勿論。蓋未有中氣不復。而膝得愈者也。

人參　半夏　木瓜　炒粳米　茯苓　廣皮　益智仁

詒按（議論明通。）

背脊為督脈所過之處。風冷乘之。脈不得通。則惡寒而痛。法宜通陽。

鹿角霜　白芍　炙草　桂枝　歸身　半夏　生薑　南棗

詒按（方中半夏。無所取義。擬再加杜仲、狗脊。以通陽。）

身痛偏左。血不足。風乘之也。

半夏　秦艽　歸身　廣皮　茯苓　丹參　川斷　炙草

詒按（案只一二句。卻有簡逸之致。）

久咳脅痛。
不能左側。病在肝。逆在肺。得之情志。難以驟驅。治法不當求肺。而當求肝。

旋覆花　丹皮　桃仁　鬱金　猩絳　甘草　牛膝　白芍

詒按（審症用藥。巧力兼到。○。擬再加青皮、桑皮、紫蘇、山梔、瓦楞子殼。）

脅疼遇春即發。
過之即止。此肝病也。春三月。肝木司令。肝陽方張。而陰不能從。
則其氣有不達之處故痛。夏秋冬。肝氣就衰。與陰適協。故不痛也。

阿膠　白芍　茯苓　丹皮　茜草　炙草

鮑魚湯代水

詒按（樸實說理。絕無躲閃。方用膠、芍、鮑魚。滋肝配陽。亦覺妥帖易施。）

風氣乘虛入於腎絡。腰中痛引背脅。宜寄生湯。補虛通絡祛風。

生地　歸身　黑大豆　獨活　山藥　白蒺藜　杜仲　炙草　桑寄生

詒按（立方妥帖。層折俱到。）

脈數、耳鳴、吐痰、天柱與腰膝痠痛。兩足常冷。病屬陰虧陽升。法當填補實下。

熟地　鹿角霜　菟絲子　山藥　萸肉　杞子　龜板膠


<h3>諸竅門</h3>
風熱蓄於腦髓。
發為鼻淵。五年不愈。此壅疾也。壅則宜通。不通則不治。

犀角　蒼耳子　黃芩　鬱金　杏仁　蘆根

詒按（既欲其通。則辛夷、白芷。似不可少。）

肺之絡、會於耳中。
肺受風火。久而不清。竅與絡俱為之閉。所以鼻塞。不聞香臭。耳聾耳鳴。不聞音聲也。茲當清通肺氣。

蒼耳子　薄荷　桔梗　連翹　辛夷　黃芩　山梔　杏仁　甘草　木通

詒按（語云、耳聾治肺。觀此信然。）

少陽之脈。
循耳外。走耳中。是經有風火。則耳膿而鳴。治宜清散。

薄荷　連翹　甘菊　芍藥　黃芩　刺蒺藜　甘草　木通

詒按（案既老當。方亦清靈。）

腎虛齒痛。入暮則發。非風非火。清散無益。

<u>加減八味丸</u>　每服三錢。鹽花湯下。

詒按（立方精到。）


<h3>腳氣門</h3>
厥陰之邪。
逆攻陽明。始為腫痛。繼而腹疼。胸滿嘔吐。此屬腳氣衝心。非小恙也。擬外臺法治之。

犀角　檳榔　茯苓　枳實　杏仁　橘紅　半夏　木通　木瓜

再診　半夏　木瓜　廣皮　蘆根　枳實　茯苓　竹茹　枇杷葉

詒按（腳氣一症。
前人歸入類傷寒中。必憎寒壯熱。病與傷寒相似。甚則有衝心之患。故謂之重症。外臺有大犀角湯、及風引湯。
後人有雞鳴散等方。均為專治腳氣之重劑。乃今時所謂腳氣者。則以腳膝酸耎而腫者。謂之濕腳氣。不腫者、謂之乾腳氣。專用防己、木瓜、牛膝、薏米等風濕之藥治之。與前人所稱者。大相逕庭。學者不可不辨。）


<h3>遺精門</h3>
遺精無夢。
小勞即發。飢不能食。食多即脹。面白唇熱。小便黃赤。此脾家濕熱。流入腎中為遺滑。不當徒用補澀之藥。恐積熱日增。致滋他族。

萆薢　砂仁　茯苓　牡蠣　白朮　黃柏　炙草　山藥　生地　豬苓

詒按（此等症、早服補澀。每多愈服愈甚者。先生此案。可謂大聲疾呼。）

再診　服藥後。遺滑已止。唇熱不除。脾家尚有餘熱故也。

前方去砂仁　黃柏　加川連　苦參

詒按（唇熱屬脾。）

少陰為三陰之樞。
內司啟閉。虛則失其常矣。法宜填補少陰。或通或塞。皆非其治。

六味丸去瀉　加菟絲子　沙苑　杞子

詒按（此補腎之平劑。可以常服無弊。）

遺精傷腎。
氣不收攝。入夜臥著。氣衝上膈。腹脹呼吸不通。竟夕危坐。足跗浮腫清冷。小便漸少。此本實先撥。枝將敗矣。難治之症也。

都氣丸　加牛膝　肉桂　

詒按（此陰陽兩損。氣不攝納之重症。舍此竟無良法。然亦未能必效也。）

陰虧陽動。內熱夢泄。

六味丸　加黃柏　砂仁

詒按（六味合封髓法也。亦妥帖易施。）


<h3>小便門</h3>
兩尺軟弱。
根本不固。小便渾濁。病在腎藏。久久不愈。則成下消。

六味丸　加天冬　麥冬　杞子　五味子

詒按（方法穩切。）

形偉體豐。
脈得小緩。凡陽氣發泄之人。外似有餘。內實不足。水穀之氣。不得陽運。
釀濕下注。而為濁病。已三四年矣。氣墜、宜升陽為法。非比少壯陰火自灼之病。

菟絲子　茴香　車前子　韭子　蒺藜　茯苓　覆盆子

蛇床子　黃魚骨搗丸每服五錢

詒按（此症當以脾土為主。但與溫養下元。尚非潔源清流之道。）

又按（此與相火下注者不同。故用藥如是。）

煩勞四十餘天。
心陽自亢。腎水暗傷。陽墜入陰。故溲數便血。不覺管窒痛痹。實與淋症不同。
其中雖不無濕熱。而寢食安然。不必滲泄利濕。宜寧心陽。益腎陰。宣通腎氣以和之。

熟地炭　人參　霍石斛　丹皮　澤瀉　茯苓　遠志　柏子仁　湖蓮肉

詒按（此治本之方。由其論病親切。故立方自穩。）


<h3>泄瀉門</h3>
惱怒傷中。
濕熱乘之。脾氣不運。水穀並趨大腸。而為泄。腹中微疼。脈窒不和。治在中焦。

藿梗　川樸　神麯　澤瀉　茯苓　陳皮　扁豆　木瓜

詒按（此方妙在木瓜一味。兼能疏肝。須知此意。乃識立方選藥之妙。）

又按（案中脈窒句。不甚明瞭。）


<h3>痢疾門</h3>
暑濕外侵經絡。
則為瘧。內動腸藏。則為痢。而所恃以攘外安內者。則在胃氣。故宜和補之法。勿用攻削之劑。恐邪氣乘虛。盡入於裡也。

詒按（案語殊妙。惜此方之佚也。）


<h3>大便門</h3>
氣鬱不行。
津枯不澤。飲食少。大便難。形瘦脈澀。未可概與通下。宜以養液順氣之劑、治之。

生地　當歸　桃仁　紅花　枳殼　麻仁　甘草　杏仁

詒按（此氣阻液枯之症。擬加鮮首烏。）

大便閉結。水液旁流。便通。則液止矣。

大承氣湯　加甘草

詒按（據吳鞠通之論。用調胃承氣法為穩。）

再診　前方加當歸　白芍

三診　改用制軍　加潯桂　厚朴

下血後。
大便燥閉不爽。繼而自利。白滑膠黏。日數十行。形衰脈沉。必因久伏水穀之濕。府病宜通。以溫下法。

生茅朮　制軍　熟附子　厚朴

詒按（自利膠滑。
有因燥矢不行。氣迫於腸。而脂膏自下者。當專行燥矢。兼養腸液。未可概以濕論也。）

脾約者。
津液約束不行。不飢。不大便。備嘗諸藥。中氣大困。仿古人以食治之法。

黑芝麻　杜蘇子

二味煎濃汁如飴。服三五日。即服人乳一杯。燉溫、入薑汁二匙。

詒按（此無法之法也。良工心苦矣。）

便血、不獨責虛。
亦當責濕。所以滋補無功。而疏利獲益也。茲足酸無力。其濕不但在脾。又及腎矣。當作脾腎濕熱成痹治之。

萆薢　薏仁　白朮　石斛　牛膝　生薑

詒按（案語明確。方亦簡當。）

瀉痢便血。
五年不愈。色黃心悸。肢體無力。此病始於脾陽不振。繼而脾陰亦傷。治當陰陽兩顧為佳。

人參　白朮　附　子　炙草　熟地　阿膠　伏龍肝　黃芩

詒按（此理中合黃土湯法也。方案俱切實不膚。）

鼻癢心辣。大便下血。形瘦脈小而數。已經數年。

黃芩　阿膠　白芍　炙草

詒按（此陰虛而有伏熱之症。方特精簡。）


<h3>外瘍門</h3>
肝經液聚氣凝。
為項間痰核。病雖在外。其本在內。切不可攻。攻之則愈甚矣。

首烏　象貝　白芍　牛膝　甘草　牡蠣粉　歸身　生地　丹皮

詒按（議論平和。立方清穩。○。牡蠣粉一味。可以化痰消堅。）

瘍症以能食為要。茲先和養胃氣。

石斛　茯苓　益智仁　穀芽　木瓜　廣皮

詒按（案語片言居要。惟用藥嫌少力量。）

脈虛細數。陰不足也。鼠漏未愈。熱在大腸。

<u>六味丸</u>　加杞子　天冬　龜板　黃柏　知母　五味子

詒按（此肛門漏也。名為鼠漏。未知所本。脈症已屬損象。故以滋補肝腎為主。）


<h3>婦人門</h3>
脾虛生濕。氣為之滯。血為之不守。此與血熱經多者、不同。

白朮　澤瀉　白芍　廣皮　炙草　茯苓　牛角腮灰　川芎

詒按（認症既的。藥亦絲絲入扣。）

腹滿足腫泄瀉。此屬胎水。得之脾虛有濕。

白朮　茯苓　澤瀉　廣皮　厚朴　川芎　蘇葉　姜皮　黃芩

詒按（方案俱老當。）

胎前喘咳腫滿。是脾濕不行。上侵於肺。手足太陰病也。治在去濕下氣。

茯苓　陳皮　白芍　澤瀉　厚朴　當歸　蘇梗　杏仁

詒按（方頗靈動。再加紫菀、枇杷葉。何如。）

產後惡露不行。
小腹作痛。漸見足腫面浮喘咳。此血滯於先。水漬於後。宜兼治血水。如甘遂、大黃之例。

紫菀　茯苓　桃仁　牛膝　青皮　杏仁　山楂肉　小川樸　延胡

詒按（用其例而易其藥。因原方太峻也。）

再診　瘀血不下。走而上逆。急宜以法引而下之。否則沖逆成厥矣。

歸身　滑石　蒲黃　通草　牛膝　瞿麥　五靈脂　赤芍

三診　膈寬而腹滿。血瘀胞中。宜以緩法下之。

大黃　青皮　炙草　丹　皮　桃仁　赤芍　歸身

又丸方

牛膝（一兩）　赤芍　延胡　蒲黃　五靈脂　川芎　桂心　桃仁（各五錢）　歸尾　丹皮（各八錢）

詒按（迭換四方。一層深一層。次序秩然。恰與病機宛轉相赴。）

胎前病子腫。
產後四日。即大泄。泄已一笑而厥。不省人事。及厥回神清。而左脅前後痛滿。
至今三月餘矣。形瘦脈虛。食少。少腹滿。足腫。小便不利。
此脾病傳心。心不受邪。即傳之於肝。肝受病。而更傳之於脾也。此為五藏相賊。與六腑食氣水血成脹者、不同。所以攻補遞進。而絕無一效也。宜泄肝和脾法治之。

白朮　木瓜　廣皮　椒目　茯苓　白芍

詒按（此等症情。非胸中有古書者。不能道隻字。）


<h2>評選繼志堂醫案兩卷</h2>
上繼志堂醫案兩卷。
曹仁伯先生所著也。先生諱存心。字仁伯。別號樂山。系常熟之福山人。幼時讀書穎悟。
長老咸目為令器。顧以家道不豐。一衿不足裕衣食。遂謀習醫。從薛性天先生遊。薛故郡中名宿。
得先生劇賞之。謂將來光吾道者必曹生也。先生居薛所十年。幃燈粹掌。上自靈素。下逮薛喻諸家。
無不研求貫串。乃出應病者之求。輒奏奇效。先生嘗言醫者存心。須視天下無不可治之病。其不治者。
皆我之心未盡耳。故其臨病人也。研精覃思。直以一心貫乎病者之食息起居。而曲折無不周至。每有劇病。
他人所棄而不治者。先生獨能運以精思。而以數劑愈之。古人謂生死肉骨。先生誠有之焉。先生又言每遇病機叢雜。
治此礙彼。他人莫能措手者。必細意研求。或於一方中變化而損益之。或合數方為一方而融貫之。思之思之。
鬼神通之。苦心所到。必有一恰合之方。投之而輒效者。以是知醫者之於病。稍涉危疑。
即目為不治而去之者。其不盡心之過為不少也。嗟乎、先生之言如此。即先生居心之篤厚。與藝事之精能。蓋皆即是而可見矣。
先生所著。有琉球百問、繼志堂語錄、過庭錄、延陵弟子紀略諸書。經先生之孫博泉玉年裒集鋟行。楊太常濱石序之。先生之行誼。備詳於許君廷誥所撰家傳中。
先生以醫名著。繼葉薛諸公而起。德被吳中。名馳海外。至今人能道之。特其所著醫案。
於過庭錄延陵弟子紀略外。未有傳本。今年夏、偶於友人處。得見其門弟子所錄存者。惜中多闕誤。因假歸抄錄。
為之次第整理。刪其繁亂。擷其精粹。間或贅以評語。以發明其用意之所在。抄成上下兩卷。俾後人讀之。猶可想見其診病時危坐構思。旁若無人之概云。

<u>光緒二十六年庚子八月江陰柳寶詒識。</u>

同龢按。
道光五年。吾母許太夫人以歐血謁曹先生於吳門。先生切脈曰。夫人得無從高墜下乎。曰然。又曰、得無引重努力乎。
曰然。是時吾母奉親過嶺。先生量藥一裹。僂指計程曰。行至贛江愈矣。已而果然。
昔母家居。嘗左抱兒。右挈漿。下樓。顛。自初桄至不盡一級止。
腰膂傷矣。而兒無恙。此歐血之因也。同龢熟聞此事。因謹識於後。

<u>光緒三十年四月廿又一日</u>


<h2>上卷</h2>

<h3>內傷雜病門</h3>
心營與腎水交虧。
肝氣挾肝陽上逆。胸中氣塞。口內常干。手震舌掉。心煩不寐。即有寐時。
神魂遊蕩。自覺身非己有。甚至便溏納少。脾胃亦衰。脈形細小無神。而有歇止之象。
逐症施治。似乎應接不暇。因思精神魂魄。必令各安其所。庶得生機勃勃。否則悠悠忽忽。恐難卜其旋元吉。擬許學士真珠母丸法。

石決明（鹽水煅一兩）　人參（一錢）　歸身（錢半）　犀角（五分）　龍齒（三錢）　茯神（三錢）　生地（四錢）　麥冬（二錢）　棗仁（二錢）　炙草（三分）　淮藥（三錢）　沉香（磨沖三分）　另珠粉四分先服

詒按（此方於肝氣一層。嫌少理會。愚意去山藥、甘草。加木香、陳皮。則胸中之氣塞亦平矣。）

又接服方

生地　白芍　人參　丹皮　橘紅　茯神　棗仁　石決明　龍齒　秫米　佛手

再診　脈之歇止向和。
便之溏泄不作。氣塞稍平。手震亦定。但寤多寐少。內藏之魂魄未安。胸痞脘悶。上壅之濁痰未降。容將通陽鎮逆法。參入前方。冀相與有成耳。

真珠母丸（真珠母　熟地　當歸　人參　棗仁　柏子仁　茯神　犀角　龍齒　沈香）　去柏子仁　當歸　加旋覆（一錢五分）　代赭石（三錢）　陳皮（七分）　冬朮（七錢）　炙草（五錢）　白芍（二錢）　麥冬（三錢）　甘瀾水煎竹瀝一兩沖服

詒按（案云、通陽鎮逆。方中用旋赭鎮逆。而朮、芍、麥、草。則未可謂之通陽也。）

三診　夜半得寐。
心腎已交。肺魄肝魂。自能各安其藏。無如心易煩動。神反疲乏。氣猶短促。
胸還痞悶。脈仍細小。兩足不安。脈虛症虛。是謂重虛。而兼有濕痰從之為怀£。夫痰即有形之火。火即無形之痰也。法當固本為主。消痰佐之。

人參固本丸　加龜板（五錢炙）　茯神（三錢）　棗仁（二錢）　白芍（三錢）　淮麥（三錢）　陳皮（一錢）　旋覆花（一錢五分）　柏子仁（一錢五分去油）　冬朮（錢半）

另珠粉二分、竹油二十匙、雞子黃一枚、和服。

詒按（於痰病重投冬、地。得無嫌其滋膩否。）

四診　風火痰三者之有餘。
留滯肝經。以致臥血歸肝。魂不能與之俱歸。筋惕肉瞤而醒。前次氣短等症。莫不因此。
而又起於有年病後。氣血兩虧。何堪磨耐。所治之方。不出許學士法加減。現在脈息細小帶弦。雖無止歇之形。尚有不靜之意。究屬難免風波。未可以能食為足恃也。

石決明（鹽水煅三錢）　麥冬（二錢）　犀角（五分）　柏子仁（三錢）　龍齒（三錢）　棗仁（鹽水炒三錢）　歸身（七分）　大熟地（浮石粉拌炒六錢）　羚羊角（一錢）　冬朮（一錢五分）　白芍（三錢）　陳皮（一錢）　人參（二錢）　茯神（三錢）　銀花（一錢）　薄荷（五分）　另金箔（二張）　竹瀝（一兩）　真珠粉（三分）　薑汁一匙沖服

詒按（方中用銀花、薄荷兩味。不識其意何居。）

五診　前夜熟睡。
昨又變為少寐。寐之時。適在子時以後。肝膽兩經。尚有餘邪可知。更兼痰火阻氣。
時逆時平。其氣逆時。必面赤心悸。甚則肉瞤筋惕。煩熱不安。脈亦隨之變異。
所謂心火一動。相火隨之是也。調治之外。必須靜養。俾心火凝然不動。方可漸入坦途。

人參　丹參　麥冬　元參（各二錢）　旋覆花　冬朮（各一錢五分）　橘紅（一錢）　小麥（五錢）　棗仁（川連煎汁拌炒）　茯神　川貝（各三錢）　炙草（四分）　枇杷葉　竹茹（各三錢）　珠粉（沖三分）

詒按（相火屬少陽。即膽火也。方中川連、竹茹。恰合病機。）

六診　所患小恙。
無一不除。蓋以清之、化之。補之、養之。無微不至。而得此小效耳。所嫌者。
寐非其時。寤非其時。心陽太旺。神氣外馳。是衛氣獨行於陽。陽蹺脈滿。
滿則不入於陰。陰分之虛、明矣。將滋陰之品。參入前方。未識能弋獲否。

前方加大生地（五錢）　陳膽星（五分）

另真珠母丸　硃砂安神丸各五十粒

詒按（此症不寐。
乃肝膽有痰火所致。案中引內經、陽蹺脈滿之文。本屬強為牽合。至以經言陰虛。指為陰血之虛。尤非經文本旨。）

七診　人可以參天地之乾者。
莫貴於眠食如常。今食能知味。眠則未安。昨夜忽寐忽醒。醒則不爽。寐則不安。
以昭衛氣不得入於陰。獨留行於陽之意。（按案語牽合支離、總由誤認經文陰字、故說來總不入理）是陽蹺脈滿營血不能充足。肌肉不能潤澤。苟非陽生陰長。陰足戀陽。
何以漸入佳境。然營中之血。既不生之於心。烏能藏之於肝。統之於脾。而欲藉草木之無情。
俾血肉之有情者。以生以長。談何容易。況當此痰火易煩。得食暫安。以及虛風內動。
筋惕肉瞤。支體牽搖。大便難通之候。更難為力矣。急宜加意調理。

前方去元參　旋覆　珠粉　丹參　加黃耆（一錢）　遠志（三分）　歸身（一錢）　半夏（一錢五分豬膽汁炒）　木香（三分）　圓眼肉（三枚）　另真珠母丸（四十粒）　朱珠安神丸（三十粒）

詒按（黃耆、與此症不甚合。膽汁炒半夏。思路新穎。）

八診　徹夜好眠。
神魂已定。是佳兆也。但脈形細小而兼滑數。數為有火。滑為有痰。細屬陰虛。
小屬氣弱。虛弱之中。兼有痰火。有時面紅。有時咳嗽。有時氣痞而短。
有時煩熱不安。更兼大便燥而小便短。筋惕肉瞤。支體動搖。神情困倦。語言無力等症。均未平復。還宜謹慎小心。

前方加柏子仁三錢

另硃砂安神丸（三十粒）　真珠母丸（四十粒）

詒按（此好眠。是痰蒙所致。未必定是佳兆。）

九診　臟之為言、藏也。
心之神。肝之魂。肺之魄。脾之意。腎之志。無不各得其藏。
五臟和矣。即有不和。因藏真不足。蓋有待也。而與藏相表裡者、為府。府以通為補。
與藏之以塞為補者有間。因思胃主下行。腸主津液。津液不充。下行失令。故大便燥結而難通。此際不以滋養營陰。

俾得施潤澤。
非計也。目前之治如此。將來或痰、或火。或感、或傷。偶有違和。事難逆料。斷無預定之理。隨時斟酌為囑。

麻仁　郁李仁　柏子仁　松子仁（各三錢）　桃仁（七分）　陳皮　人參　蘇子（各二錢）

另朝服膏滋藥、晚服丸藥。

此王江涇、王姓病也。
是人素有肝火上升之病。想熱病之後。必有餘邪餘火。留於肝膽。乘虛竊發。氣塞而不能臥起者。
中有實痰。加於短氣不足以息之體。神魂搖盪。身非己有。虛之甚矣。用真珠母丸法。
先以犀角治實火。參、地、補氣血。俾相火得清而奠安。第二方、即參入陳皮、竹油、赭石、旋覆花。挾補挾化。

第三方、人參固本。
入龜板、耆、芍、雞黃。第四方、加入羚羊、銀花。清藥與補藥。俱加倍用之。第五六方、竟是十味溫膽。吃重痰火一層。用藥心細手和。既沉著。亦靈敏。洵可法可師之作。

陽絡重傷。
咳無虛日。而於五更為甚。口乾盜汗。溺赤便溏。脈數而身熱。欲成損症也。咽中已痛。慮其加喘生變。權以清熱存陰。

黃芩湯合豬膚湯加牡蠣

再診　所見病情。
與前無異。喜食藕汁。咽中干痛稍輕。大便溏泄更甚。雖屬肺熱下移於大腸。而實則中氣已虛。失其所守也。

<u>六味丸</u>　加牡蠣　川貝　元參　淡芩

詒按（大便溏泄。虛症中所最忌者。此症始終大便不堅。故再三反復。終不復元也。）

三診　溏泄已止。咳嗽未除。咽痛盜汗。脈數肺經尚有熱邪。

補肺阿膠散　加白芍　生地　淡芩　元參　山藥

四診　便泄稀。
身熱輕。咽喉干痛。亦漸向愈。而咳嗽腹鳴。神疲納少。脈小帶數。
想是風熱遞減。氣陰兩虧。而脾中之濕。又從而和之為患。補三陰。通三陽之外。更以崇土化濕佐之。

<u>六味丸</u>　加牡蠣　淡芩　於術　防風　陳皮　炙草

詒按（陰虛而挾脾濕。
陽虛而挾肺火。邪實正虛。彼此相礙。凡治此等症。總須權其輕重緩急。又須心靈手敏。
方能奏效。若稍涉呆滯。則效未見而弊先滋。如此症屢用六味。雖於症情亦合。究嫌落筆太重。少靈動之機括也。）

五診　氣陰得補漸和。
不意又有燥風外感。襲入濕痰之中。微有寒熱。咽痛咳嗽不止。權以清養法。

六味丸去萸　加桑葉　杏仁　陳皮　川貝　炙草

六診　發熱惡風汗多。
是屬傷風之象。但傷於壯者。氣行則已。傷於怯者。難免不著而為患也。大為棘手。

六味丸合玉屏風散　加桑葉　元參　川貝　橘紅　甘草

七診　多汗惡風之象漸輕。
新風解矣。而咳嗽咽痛。大便溏。飲食少。仍是脾肺腎三藏皆虛之候。幸未氣喘。

玉竹飲子（玉竹、茯苓、甘草、桔梗、陳皮、川貝、紫菀、姜）　合豬膚湯　玉屏風散　加麥冬　山藥

八診　脾虛則便溏。
肺虛則咳嗽。腎虛則虛火上炎。咽喉干痛。脈弱無力。元氣傷矣。急宜補氣育陰。

人參　二冬　二地　黃耆　陳皮　阿膠　杏仁　百合　甘草

詒按（此方究非便溏所宜。）

九診　精生於穀。
腎之精氣。皆賴穀食以生之。而穀食之化。又賴脾土以運之。今便溏納少。

脾失運矣。急宜補脾為要。

都氣丸合四君子湯　百花膏

另八仙長壽丸參湯下

詒按（此方亦嫌少靈活之致。）

又按（此症前後方案九則。
議論頗有精當處。惟用藥未能面面照顧。總緣陰虛而兼便溏。彼此相礙。難於安置妥帖也。）

先生之病。
素稟濕熱。又挾陰虛之病也。濕者、何。地之氣也。熱者、何。天之氣也。
天地鬱蒸。濕熱生焉。濕熱稟於先天者。與元氣混為一家。較之內傷外感之濕熱。屬在後天者。
豈可同日語哉。設使薄滋味。遠房幃。不過生瘍出血而已。乃從事膏粱。更多嗜欲。
斯濕熱外增。陰精內耗。臟腑營衛。但有春夏之發。而無秋冬之藏。無怪乎風火相煽。
而耳為之苦鳴也。當斯時也。靜以養之。猶可相安無事。何又喜功生事。火上添油。
致陡然頭暈面赤。其一派炎炎之勢。蓋無非肝經之火。督脈之陽。上冒而為患。近聞用引火歸原之法。
以為甘溫。能除大熱。嗟乎。未聞道也。夫甘溫除大熱者。良以下極陰寒。
真陽上越。引其火。歸其原。則坎離交媾。太極自安。若陰虛濕熱。
蒸動於上者。投以清滋。尚難對待。況敢以火濟火。明犯一誤再誤之戒乎。逮後、清已有法。
滋亦頻投。飲食能增。身體能胖。而坐立獨不能久者。明是外盛中空。下虛上實。
用藥殊難。嘗見東垣之清燥湯。丹溪之虎潛丸。潤燥兼施。剛柔並進。張氏每贊此兩方。
謂必互用。始克有濟。何故而不宗此耶。然猶有進於此者。治病必資藥力。而所以載行藥力者。
胃氣也。胃中濕熱熏蒸。致吐血痰嗽。鼻塞噫氣。二便失調。所謂九竅不和。
都屬胃病也。然則欲安內臟。先清外腑。又為第一要著矣。至秋末冬初病甚者。十月坤卦純陰。
天已靜矣。而濕熱反動。腎欲藏矣。而濕熱仍露。能勿令病之加劇乎。附方謹復。

青鹽（四兩）　甘草（八兩）　荸薺（一斤）　海䖳（二斤）　萆薢（一兩）　飴糖（八兩）　刺蝟皮（一兩五錢）　霞天曲（一兩五錢）　十大功勞葉（一斤）　橘葉（五兩）

共為末。
竹瀝和水泛丸。每朝四錢。服完後。合虎潛丸全料。同合常服。（按方中海䖳、荸薺、飴糖。
不能作丸。此必有誤。愚意用東垣清燥湯方。合青鹽以下數味為末。而用荸薺、海䖳煮汁。和飴糖、竹瀝泛丸。乃合。）

原注（起手提清濕熱之病。
陰虛之體。發明先天素稟濕熱之故。第二段一折。折出嗜欲膏粱。因此更加陰虛。第三段再折。
折出動火傷陰。第四段、直闢用熱之謬。下乃歸到治病先治胃。通篇說理既精。筆力遒老。饒有古文筆意。）

詒按（推論病原。
指陳治法。言言切實。絕無模糊影響之談。最後推出先清胃府一層。尤為洞中窾要。深合機宜。凡治陰虛濕熱者。於此可悟出法門矣。）

身熱。
手心熱。少力神倦。澼利脈濡。此脾陽下陷。陰火上乘。甘溫能除大熱。正為此等症設也。

補中益氣湯　加鱉甲

詒按（此脾虛內熱症也。用東垣法最合。）

勞倦而招風濕。
右脈濡小。左脈浮弦。舌苔薄白。溺赤便溏。肢體酸楚。神倦嗜臥。少納口乾。

升陽益胃湯（參、朮、耆、草、夏、陳、苓、澤、羌、獨、防、柴、連、芍、薑、棗）　加川樸　青皮

詒按（此與前症略同。故用藥亦相似。）

胃虛、則納食無味。脾虛。則運化無常。

<u>六君子湯合治中湯</u>　加熟地　益智仁　粳米

詒按（脾喜溫升。
宜香燥。胃喜清降。宜柔潤。脾陽健。則能運。胃陰充。
則能納。凡脾胃同治者。用藥須識此意。愚意去熟地加石斛。似與胃虛者更宜。）

五臟六腑。
皆有營衛。營衛不調。則寒熱分爭。此病分爭之後。肌肉暗消。因思脾主肌肉。
肌肉暗消。正所以昭脾之營衛虛也。無怪乎、脘痞納少。力乏嗜臥。脈形軟弱。有種種脾虛見象。
於法當健脾為主。而八八已過之年。陽氣必衰。又宜兼壯元陽。使火土合德。尤為要務。

烏龍丸合香砂六君丸　加首烏　當歸

心脈宜大者、反小。
腎脈宜沉者、反浮。浮則為傷。小則為虛。想是讀書攻苦。心腎不交。失其封藏之職。
夫心腎。即嬰兒、奼女。欲其交者。須得黃婆為之媒合。黃屬中央。脾土所主。舍補中宮之外。皆屬徒然。

<u>歸脾湯</u>

詒按（借丹訣以談醫理。原一貫也。此案說理頗精。惜未能指列病狀。）

晝為陽。
陽旺、應不惡寒。夜為陰。陰旺、應不發熱。茲乃日間惡寒。夜間發熱。何以陰陽相反若是耶。
此無他。陽虛、則惡寒於日。陰虛、則發熱於夜。陰陽之正氣既虛。所有瘧後餘邪。無處不可為患。
足為之浮。腹為之滿。溺為之短。一飲一食。脾為之不運。生飲生痰。
肺為之咳嗽。脈從內變。而為細弦。夫形瘦、色黃、舌白、陽分比陰分更虧。極易致喘。

桂枝加厚朴杏仁湯　加附子　乾薑　冬朮　半夏　橘紅

原注（案則一線穿成。
藥則理中去參。以理其本。桂枝、以和其標。二陳、樸、杏、以化其邪。乃絲絲入扣之方。）

脾為陰土。
胃為陽土。陽土病。則見嘔、惡。陰土病。則見泄瀉。二者、互相為患。
此平則彼發。令人應接不暇。現在嘔止而泄。似脾病而胃不病。不知脾胃屬土。木必乘之。
不乘胃土而嘔。必乘脾土而泄。治病必求其本。本在木。當先平木。必使陽土陰土。皆不受所乘方為正治。

<u>理中湯</u>　烏梅丸　吳仙散（吳萸茯苓）　加白芍

詒按（推究病機。即能融會貫徹。斟酌治法。自然入彀。）

舌乃心之苗。
舌上之苔。剝落不生者。久矣。是心陰不足。心陽有餘也。

黃連阿膠湯去芩　加大生地

詒按（胃陰枯涸者。每有此病。心陰不足之說。亦可備一法也。）


<h3>中風門</h3>
類中之餘。
足不任身。手難舉物。尺脈無力。陰陽並弱。擬用河間地黃飲子法。

熟地　蓯蓉　川附　牛膝　石斛　遠志　巴戟　甘菊

再診　手之舉動稍和。足之步履如舊。蓋緣陽氣難於充足耳。

六君子湯　加熟地　巴戟　白芍　川附　虎骨

又（膏方）　歸芍六君子丸　加虎骨　巴戟　菟絲　蓯蓉　首烏　杜仲　萆薢

三診　足部有力。步履不艱。補方得力可知。仍以前法。

地黃飲子（地、巴、蓯、萸、麥、斛、菖、芩、遠、薄、味、附、桂）

去麥味菖合異功散　加當歸　芍藥　蠍尾　竹油

詒按（此病之由乎虛者。
故用藥專以補養收功。○。從前並未用疏風化痰之藥。案中亦無見症。至末方、諸恙就痊。而忽加蠍尾、竹油、二味。想必另有風痰見症也。）

怒則氣上。
痰即隨之。陡然語言謇澀。口角流涎。月餘不愈。所謂中痰中氣也。然痰氣為標。
陽虛為本。所以脈息遲弦。小水甚多。肢麻無力。法宜扶陽為主。運中化痰佐之。

<u>六君子湯</u>　加川附　白芍　麥　冬　竹油　蠍梢

詒按（立方虛實兼到。所謂看似尋常、最奇特也。勿以平易忽之。）

左肢痿而不用。
口歪流涎。舌苔起膩。便溏溺少。脈形弦遲。以中虛濕勝之體。易於生痰動風。內風既動。未有不招外風者也。

牽正散（白附蠍梢）合二陳湯　加川附　桂枝　白芍　制蠶

再診　肢體稍和。流涎略減。仍以前方增減。

前方去芍　加首烏　川斷　竹油

詒按（方案均切實不浮。）


<h3>痿痹門</h3>
膝骨日大。
上下漸形細小。是鶴膝風症。乃風寒濕三氣。合而為痹。病之最重者也。三氣即痹。
又挾肺金之痰以痹肘。所謂肺有邪。其氣留於兩肘。肘之痹。偏於左。屬血屬陰。
陰血久虧。無怪乎、腰脊突出。接踵而來。至於咳嗽。鼻流清涕。小水色黃。
肌肉暗削。行步無力。脈形細小。左關獨見弦數。是日久正虛。風寒濕三氣。漸見化熱之象。擬用痹門羚羊角散加減。

羚羊角　歸身　白芍　杏仁　羌活　知母　桂枝

薏米　秦艽　制蠶　茯苓　竹瀝　桑枝

詒按（由膝而肘而脊。
病情漸引漸深。方中於膝肘之邪。已能兼治。於脊突一層。似未能兼顧及之。擬再加鹿角霜、川懷牛膝、等味。）

素患鼻衄。
入夏又發。下體痠軟無力。咳嗽口乾。溺黃膚熱。想是鼻衄屢發。上焦陰液久耗。而胃中濕熱之邪。熏蒸於肺。肺熱葉焦。則生痿躄也。

清燥湯（參、耆、草、朮、歸、橘、柴、麻、羌、地、連、豬、茯、麥、味、蒼、柏、瀉）去朮升柴　加白芍　茅花　枇杷葉

詒按（此症自當滋清營液為主。
東垣清燥湯、立法未純。前人頗有議之者。用者當審之。○。案語闡發病情。極其熨帖。）

人年四十。
陰氣自半。從古至今如是。惟尊體獨異者。蓋以濕熱素多。陽事早痿耳。近又患臂痛之症。
此非醫書所載。之夜臥臂在被外。招風而痛。乃因久臥竹榻。寒涼之氣。漸入筋骨。
較之被外感寒。偶傷經絡者。更進一層。所以陽氣不宣。屈伸不利。痛無虛日。
喜熱惡寒。仲景云、一臂不舉為痹。載在中風門中。實非真中。而為類中之機。豈容忽視。
現在治法。首重補陽。兼養陰血。寓之以祛寒。加之以化痰。再通其經絡。而一方中之制度。自有君臣佐使焉。

熟地（八兩）　當歸（四兩）　白芍（二兩）　虎掌（一對）　阿膠（三兩）　半夏（四兩）　橘紅（二兩）　枳殼（二兩）　沉香（五錢）　黨參（四兩）　於術（四兩）　茯苓（八兩）　熟附（一兩）　炙草（一兩）　風化硝（一兩）　桂枝（一兩）　羌活（一兩）　綿耆（二兩）　薑黃（一兩）　海桐皮（一兩）

共為末、用竹瀝、薑汁、和蜜水泛丸。

詒按（立方清切周到。可法可師。）


<h3>神志門</h3>
神識不清。
自言自語。起坐無常。寤寐失度。脈形小滑。舌苔白膩。此痰熱內郁心包。無路可出。而作心風也。久久歸入癲癇。毋忽。

導痰湯（苓、夏、枳、星、梅、橘、薑、草）加菖蒲　遠志

另白金丸

詒按（病情已屬癲症。再加犀角、龍、牡、等清鎮之品。似更得力。）

陽明之脈。
環於唇。唇起紅筋。即發牽動而厥。厥醒吐沫。咳血鼻衄。二便失調。
脈弦滑數。顯系胃有積熱。動血生痰。又被肝火所沖激。乃癇症之根。毋忽。

六味丸　加川貝　石決明

另虎睛丸（虎睛一對、制軍一兩、遠志五錢、犀角一兩、黑梔一兩、蜜丸。每服二十一粒。）

詒按（既曰、胃有積熱。似非六味所能勝任。且方中如萸肉之酸溫。亦宜避去。）

又按（積熱者、蓄積之熱也。與積滯之積不同。虎睛丸中大黃、黑梔。即為泄熱而設。）

癇症之因。未有不由乎龍雷之火上升。此則更有濕熱之痰。從而和之為患。

六味丸　加龍齒　石決明　橘紅　黑梔　川貝　川連　竹茹

詒按（連讀癇症數案。
皆以六味丸為主。查六味為通補三陰之方。先生習於內經、重陰者癲一語。謂癇症必挾龍雷之火。而以滋水柔木為主。故用藥如此。
其實癇症有因於胎驚者。有因於先天陰虛者。亦有因於驚痰內擾者。當隨所因而治之。初非可執一端以論也。）

驚則氣亂。
神出舍空。痰涎襲入。此心悸形呆。善忘不語。所由來也。至月事不至。血從內並。用藥、亦須兼及。

茯苓　香附　沉香　半夏　橘紅　遠志　膽星　牛膝

另驚氣丸（白花蛇、蠍、蠶、腦、麝、辰砂、白附、麻黃、天麻、橘紅、南星、蘇子）

詒按（擬加丹參、琥珀、歸鬚、等。兼顧血分。乃與案語相合。）

心悸、初從驚恐得之。
後來習以為常。經年不愈。手振舌糙。脈芤帶滑。不耐煩勞。此係心血本虛。痰涎襲入也。

人參　元參　丹參　棗仁　天冬　麥冬　菖蒲　茯苓　茯神　當歸　遠志　五味　桔梗　半夏　生地　橘紅　枳殼　柏仁　炙草　竹茹

原注（此天王補心丹、合十味溫膽法也。心身本虧。補心丹主之。痰涎襲入。十味溫膽湯主之。）

濕熱生痰。
留於手足少陽之府。累及心包。心驚膽怯。性急善忘。多慮多思。舌苔濁膩帶黃。胸脘內熱。清化為宜。

黃連溫膽湯　加洋參　枇杷葉

原注（舌苔濁膩帶黃。
加入黃連一味。苦燥化濕。再加洋參補陰。枇杷葉清肺。想是火旺之體。肺液必虧。且以救二陳之過燥也。）

神蒙善忘。
包絡之病為多。然左寸脈息上浮。關部獨帶弦數。右寸與關。小而帶弦。白苔滿布。
大便久溏。肢體無力。倦怠嗜臥。脾經之濕痰。被肝火所沖激。累及心包也。

藿梗　黨參　於術　半夏　陳皮　香附　砂仁　木香　沉香　遠志　枳殼　葛根　菖蒲　竹油

詒按（此必兼有脹滿之候。故方中多香燥和脾之品。用葛根、藿梗。乃兼清暑濕之意。）

再診　痰因濕釀。
濕自脾生。脾若健運。則無濕以生痰。所患善忘等症。自可化為烏有。然則健脾一法。在所必需矣。

<u>香砂六君子湯</u>　加沙苑　遠志　穀芽

原注（苔白、便溏、乏力、嗜臥。皆脾倦見症。故用健脾化濕法。）


<h3>痰火門</h3>
胃為貯痰之器。上逆心包。輕則胸悶。重則神蒙。

<u>導痰湯合溫膽湯</u>

另　白金丸

詒按（此治痰蒙之正法也。在此症、尚屬輕劑。）

曾經失血。現在內熱吐痰。夜來大魘。脈象滑數。陰虛挾痰所致。

<u>十味溫膽湯</u>　加麥冬　歸身

詒按（陰虛挾痰之症。
用藥最難恰好。○。十味溫膽湯。即溫膽湯去竹茹。加參、地、棗仁、遠志、五味。治寒涎沃膽。膽寒肝熱。心悸不寐。）


<h3>痰飲門</h3>
積飲成囊。

<u>平陳湯</u>

另（丸方）　茅朮（一斤）　芝麻（半斤）　棗肉丸如便血山梔湯下

詒按（此病不易除根。煎丸兩方。極為熨帖。特未識能奏、膚功否。）

鼻血遺精。
肺腎俱病。寒熱盜汗。營衛並傷。必須大補為是。無如脈息細弦。舌苔滿布。
二便失調。飲食不舒。脾家又有濕痰為患。先宜化濕健脾。再商補劑。

枳砂二陳湯　加烏梅　生薑

詒按（方中烏梅一味。
似不入格。查醫通、載二陳湯古方。本有烏梅。取斂護胃陰之意。先生用此。其意或在是乎。）

動則氣喘。
言則亦然。是下虛也。宜其俯仰不適矣。至於脘中拒按。隱隱作疼。築築而跳。
脈息中部太弦。必有濕熱痰濁。交阻。於胃。失下行為順之常。未便獨以虛治。

川貝　陳皮　茯苓　白芍　牛膝　海䖳　荸薺

另水泛資生丸。

詒按（此必挾有痰飲。阻於中脘。宜從飲門用意。）

再診　俯仰自如。
漸通之兆所見。言動之氣喘。脘腹之拒按。已日輕一日。大妙事也。動氣攻築。
獨不能除。且兼氣墜少腹。臥則可安。此則非胃氣之能降。而實脾氣之不升也。

香砂六君丸合雪羹　加神麯

另資生丸

詒按（立論精當明瞭。惟用藥尚不甚得力。）


<h3>咳喘門</h3>
年逾古稀。腎氣下虛。生痰犯肺。咳喘脈微。當與峻補。

金水六君煎（麥、地、橘、夏、苓、草）合生脈散　加桃肉

另八仙長壽丸　腎氣丸

原注（補命門之火以生土。
清其生痰之原。則肺之咳喘自寧。煎方金水六君煎。以治脾腎。生脈、以養肺。桃肉、以補命門。其奠安下焦之劑。另用丸藥常服。斟酌可謂盡善矣。）

氣喘痰升。
胸痞足冷。是中下陽虛。氣不納而水泛也。已進腎氣湯。可以通鎮之法、繼之。

旋覆代赭湯去薑棗合蘇子降氣湯去桂前草姜　加薤白　車前　茯苓　枳殼

詒按（於腎氣後續進此方。更加旋赭以鎮逆。薤白以通陽。用意極為周到。）

交冬咳嗽。
素慣者也。今春未罷。延及夏間。當春已見跗腫。入夏更增腹滿。口燥舌剝。
火升氣逆。右脈濡數。左脈浮弦。風邪濕熱。由上而及下。由下而及中。
即經所云。久咳不已。三焦受之。三焦咳狀。咳而腹滿是也。際此天之熱氣下行。
小便更短。足部尚冷。其中宮本有痞象。亦從而和之為患。用藥大為棘手。姑擬質重開下法。佐以和胃泄肝之品。

豬苓　雞金　白朮　石膏　寒水石　雪羹　肉桂　枇杷葉

原注（風邪歸併於肺。
脾氣素虛者。由肺而陷入於脾。尚是一線。加以口燥舌剝。陰虛有火之體。更屬難治。用河間甘露之意。質重開下。方則極妙。未識效否。）

詒按（病情紛錯。
實難著手。以桂苓法、增減出之。已屬苦心經營。特於痞滿一層。尚恐與兩石有礙。方中茯苓、滑石、似不可少。）

寒熱後。
咳嗽痰濃。頭疼口渴。舌紅脈數。大便溏泄。冬溫之邪鬱於肺分。而從燥化。當泄之清之。

葳蕤湯（葳蕤、石膏、青木香、薇麻、芎、葛、羌、草、杏）

原注（此冬溫咳嗽也。
麻、杏、開泄外罩之涼風。羌活、葛根、佐之。石膏、清內伏之溫熱。白薇、玉竹佐之。冬溫必頭痛、便泄。青木香、治便泄之藥也。
病比傷寒多一溫字。方比麻黃去桂枝一味。加入石膏以治熱。有因方成珪。遇圓為璧之妙。）

詒按（此病既見痰濃口渴。則已有邪郁化熱之徵。方中羌、防、葛根。似宜酌用。）

寒必傷營。
亦必化熱。咳嗽不止。嘔吐紫血。咽中干痛。苔白邊青。脈緊而數。
近更咳甚則嘔。氣息短促。肺胃兩經。皆失其清降也。郁咳成勞。最為可怕。

荊芥　杏仁　紫菀　桑皮　地骨皮　蘇子　麥冬　金沸草　玉竹

再診　白苔已薄。
舌邊仍青。痰出雖稀。咳逆未止。觀其喘急嘔逆。多見於咳甚之時。正所謂肺咳之狀。咳而喘。胃咳之狀。咳而嘔也。

桑皮　骨皮　知母　川貝　淡芩　浮石　桔梗　甘草　紫菀　麥冬　蘆根　萊菔汁

原注（風寒之邪。
鬱於肺胃。久而化火。遂至見血。先用金沸草散、瀉白散。以搜剔其邪。第二案、即加入蘆根、知母。清營中之熱。用法轉換。層次碧清。）

詒按（此症先曾吐瘀。加以舌邊色青。似有瘀血鬱阻。方案中何以並不理會及此。）

傷風不醒。
咳嗽嘔惡。所見之痰。或薄或濃。或帶血色。左關脈獨見浮弦且數。小有寒熱。此損症之根也。千金法治之。

蘇葉　黨參　川連　烏梅　橘紅　川貝　柴胡　杏仁　桑皮　地骨皮

原注（此用柴前連梅煎意。
千金法也。咳嗽由來十八般。只因邪氣入於肝。即是此方之歌訣。○。此方效。轉方、加竹茹一味。）

詒按（弦數獨見於左關。故知其病專在肝。）

咳嗽吐出青黃之痰。
項強、惡風、音爍。寒熱分爭。是名勞風。服秦艽鱉甲而更甚者。當進一層治之。

柴前連梅煎（柴胡、前胡、黃連、烏梅、薤白、豬膽汁、童便、豬脊髓附）秦艽鱉甲煎（秦艽、鱉甲、地骨皮、柴胡、青蒿、歸身、知母、烏梅）

再診　進前方咳嗽大減。
所出之痰。仍見青黃之色。身熱雖輕。咽中苦痛。脈形弦細數。風邪未盡。
中下兩虛。制小前方之外。參入豬膚法。一治身熱。一治咽痛。

柴前連梅煎合豬膚湯　加黨參　花粉

原注（此方治傷風不醒成勞。比秦艽鱉甲又進一層。其見症、每以咳吐黃綠青痰為據。）

咳嗽、時盛時衰。粉紅痰後。變為青黃。勞風之根也。

柴胡　前　胡　烏梅　川連　薤白　童便　豬膽汁　豬脊筋

詒按（童便、易秋石、甚妙。）

再診　進勞風法。
咳嗽大減。紅痰亦無。但痰色尚帶青黃。左關脈息。弦硬不和。肝膽留邪。容易犯肺胃俞也。毋忽。

麥冬　沙參　淡芩　炙草　白芍　川貝　青黛　廣皮

原注（此方極玲瓏。
先生用之每靈。大約風喜傷肝。風鬱於肝。久而不出。必有青黃之痰。所謂勞風、是也。）

詒按（先生案中。
治勞風一症。必用柴前連梅煎。自云、法本千金。用之神效。查千金方所載勞風治法。及所敘病原。
與此不同。即所用之柴前連梅煎。僅見於吳鶴皋醫方考。千金方中、並無此方。先生偶誤記耳。）

右脈弦滑而數。
滑為痰。弦為風。風鬱為熱。熱鬱為痰。阻之於肺。清肅不行。咳嗽自作。

金沸草　前胡　半夏　荊芥　甘草　赤苓　川芎　枳殼　紫菀　杏仁　桑白皮　蔞皮　竹瀝

原注（方中芎、枳、二味。
是升降法也。必有一團寒風化熱。鬱閉於肺。用芎之升。枳之降。以挑松其火。若火重者、不可用。有陰火者。更不可用。恐火升、則血易動耳。）

詒按（此金沸草散。
去麻、芍、加芎、枳、以挑動之。苑、杏、以宣泄之。桑、蔞、以清降之。細玩其加減。可識其心思之細密。用意之周到矣。案語亦簡煉老潔。）

晨起咳嗽。
勞倦傷脾。積濕生痰所致。久而不已。氣喘畏風。金水因此而虛。補中寓化。
一定章程。現在身熱口乾苔白。脈息細弦而緊。緊則為寒。寒風新感。必須先治新邪。權以疏化法。

香蘇飲合二陳　加枳殼　桔梗　杏仁　通草

又接服方

麥門冬湯合二陳　加旋覆　冬朮　牛膝

詒按（此即六君加麥冬、旋覆、牛膝、也。恰合脾虛有濕痰。而傷及金水者之治。）

內經云、秋傷於濕。
冬生咳嗽。喻氏改作、秋傷於燥。冬生咳嗽。豈知初秋之濕。本從夏令而來。原為正氣。
若論其燥。則在中秋以後。其氣亦為正令。二者相因。理所固然。勢所必至。仲景早已立方。獨被飛疇看破。今人之用功。不如古人遠矣。

麥冬　半夏　甘草　玉竹　紫菀　瀉白散

原注（此麥門冬湯也。先生以肺燥胃濕、四字提之。故此案、以燥濕二字為言。）

去冬咳嗽。
今春寒熱。至秋令、而咳嗽或輕或重。惟喉癢則一。所謂火逆上氣。咽喉不利。此等症是也。最易成勞。未可以脈未促。氣未喘。為足恃。

麥門冬湯合瀉白散　加橘紅　茯苓　甘草　玉竹

再診　內熱已除。咳嗽亦減。氣火之逆上者。漸有下降之意。靜養為佳。

前方加枇杷葉

原注（此病必有舌苔。而不夜咳。所以與四陰煎症有異。）

肺經咳嗽。
嗽則喘息有音。甚則吐血。血已止。咳未除。右寸脈息浮弦。弦者、痰飲也。
良以飲食入胃。遊溢精氣。上輸於脾。脾氣散精。上歸於肺。而肺氣虛者。
不能通調水道。下輸膀胱。聚液為痰。積濕為飲。一俟誦讀煩勞。咳而且嗽。自然作矣。補肺健脾。以絕生痰之源。以清貯痰之器。

麥門冬湯合異功散　加薏仁　百合

原注（此曲曲寫出痰飲之所由來。
用二陳以化痰。佐以薏米。用麥冬以養肺。佐以百合。用白朮以健脾。佐以黨參。味味切當熨帖。看似尋常。實是功夫純熟之候。）

詒按（以上數案。均是麥門冬湯症。乃燥濕互用之法。）


<h2>附錄　咳嗽症治括要</h2>
咳者。
和諧聲也。其音開口而出。彷彿亥字之音。故有聲無痰為咳。嗽則如水之灌漱。然有物在喉。
漾漾欲出。故從口從敕。後人遂以有痰為嗽。然則咳嗽之病。胡從生也。曰、病有萬變。
要不出內傷外感兩端。請先明外感。外感者。風、寒、暑、濕、燥、火、六者盡之論其常。則各主一時為病。論其變。
則四時皆可以受六淫之邪。今則即風寒論。感風者。鼻塞、身重。惡風、清涕。此症也。

左脈浮弦。
此脈也。感寒者。惡寒、體痛。發熱脈緊。此寒之症與脈也。而風之中。
又有辨。春則為溫風。肝木用事。受風者。必傷肝。而又有中血中氣之別。
風傷衛。則參蘇飲。風傷營。則芎蘇飲。夏則為熱。風傷心包。
而亦有涼熱之別。涼風、香薷飲。熱風、雞蘇散。秋為涼風。傷肺、敗毒散。金沸草散。
冬為寒風。傷膀胱。桂枝厚朴杏仁湯。麻黃湯。儻冬時天熱而感寒風。則當用葳蕤湯、陽旦湯。
此冬溫之邪也。惟秋分以後少暑濕。春夏無燥氣。他如先傷風。而後傷熱。為熱包寒。
葳蕤湯。肺素熱而感寒風。為寒包熱。金沸草散。一嗽而痰出稠黏者。脾濕勝。
二陳之類。連嗽無痰者。肺燥甚。清燥救肺湯。此皆外感咳也。言風一端。
而六氣可類推矣。若夫內傷。大法惟痰飲、津傷、兩種。痰飲、多陽虛。津傷、多陰虛。其陽虛痰飲尚淺者。
六安二陳之類。有火者。溫膽湯。夾陰虛者。金水六君煎。陽虛甚。
兼夾痰火不可攻者。玉竹飲子。咸降法。喘者、降氣湯、貞元飲。此陽虛痰飲一端也。他如陰虛者。
陰火易於上升。胃氣不清者。麥門冬湯。曾見血者。四陰煎。痰多而濃。
無胃氣者。六君子湯。痰少而嗌乾。胃氣未絕者。六味丸、都氣丸、八仙長壽丸。此粗舉內傷之一端也。
此外又有勞風一門。咳吐濁涕青黃之痰。由勞碌傷風。戀而不化。最為難治。淺者、秦艽鱉甲。
表虛汗多者。黃耆鱉甲。深則柴前連梅煎、千金法也。此皆勞風之治也。至於芎、枳、二味。以治寒鬱化火之咳。合二母、以瀉肺之母。瀉白散、以清泄肺藏。四物桔梗湯。

以引清血分。
皆在所常用也。似此某症某方。條分縷析。須平日有格致功夫。試觀先生臨症之方。似乎夾雜。
合之病人之症。則無一味可以增減。先生嘗曰。吾門之病。如時文。割截、隔章、隔節、之題。
他人無處下手。左支右拙。余能以心思靈空。貫串合湊一方。令病安穩。此無他。
外感多與內傷同。病內傷。每因外感而發。更遇雜藥亂投之醫。治絲而棼。愈難就緒。
治此者。不能不兼採眾方。就中另出一方。其立方之意。在案中宣露明白。噫。執此意。以尋先生之門徑。思過半矣。


<h3>失血門</h3>
飲食入胃。
遊溢精氣。上輸於脾。脾氣散精。上歸於肺。通調水道。下輸膀胱。
水精四布。五經並行。合於四時五藏。陰陽揆度。以為常也。此乃飲歸於肺。
失其通調之用。飲食之飲。變而為痰飲之飲。痰飲之貯於肺也。已非一日。今當火令。
又值天符相火加臨。兩火相爍。金病更甚於前。然則痰之或帶血。或兼臭。鼻之或干無涕。口之或苦且燥。小水之不多。大便之血沫。何一非痰火為患乎。

旋覆花　桑皮　川貝　橘紅　浮石　炙草　沙參　茯苓　麥冬　竹葉　絲瓜絡

詒按（此症、乃素有濁痰鬱熱。
壅結熏蒸於內。再受時令火邪。熏灼肺胃所致。如此立論。似亦直捷了當。何必用飲食入胃。及天符相火。如許大議論耶。可參用葦莖湯。）

再診　接閱手書。
知咳血、夢遺、畏火。三者。更甚於前。因思天符之火。行於夏時。可謂火之淫矣。
即使肺金無病者。亦必暗受其傷。而況痰火久踞。肺金久傷。再受此外來之火。而欲其清肅下降也。
難矣。肺不下降。則不能生腎水。腎水不生。則相火上炎。此咳逆夢遺之所由來也。
至於畏火一條。內經載在陽明脈解篇中。是肝火乘胃之故。法宜瀉肝清火。不但咳血、夢遺、畏火等症之急者。可以速平。而且所患二便不通。亦可從此而愈。懸而擬之。未識效否。

鮮生地　蛤殼　青黛　桑皮　龍膽草　川貝　地骨皮　黑梔　竹葉　大黃（鹽水炒）

三診　陽明中土。
萬物所歸。現在肝經濕熱之邪。大半歸於陽明。以著順乘之意。而逆克於肺者。猶未盡平。
所以睡醒之餘。每吐青黃綠痰。或帶血點。其色非紫即紅。右脅隱隱作痛。脈形滑數。獨見肺胃兩部。宜從此立方。

小生地　桑　皮　羚羊角　阿膠　冬瓜子　薏米　蛤殼　川貝　杏仁　忍冬藤　青黛　功勞露　蘆根　絲瓜絡

原注（肝經久病。克於土者、為順乘。犯於肺者為逆克。）

詒按（前方實做。不若此方之空靈活潑也。）

四診　痰即有形之火。
火即無形之痰。痰色漸和。血點漸少。知痰火暗消。大可望其病愈。不料悲傷於內。
暑加於外。內外交迫。肺金又傷。傷則未盡之痰火。攻逆經絡。右偏隱隱作疼。
旁及左脅。上及於肩。似乎病勢有加無已。細思此病。暑從外來。悲自內生。七情外感。萃於一身。不得不用分頭而治之法。庶一舉而兩得焉。

桑皮　骨皮　知母　川貝　阿膠　枳殼　金針菜　薑黃　綠豆衣　藕汁　佛手

原注（痰帶血點。
鼻乾口燥。小水不多。大便血沫。總屬痰火為患。第一方、用清金化痰、不效。○。
第二方案、加咳血、夢遺、畏火、三症。歸於肝火。一派清肝。略加養胃。○。第三方、從肺胃立方。略佐清肝之意。○。第四方、全以輕淡之筆。消暑化痰。）

詒按（統觀前後四案。
議病用藥。均能層層熨帖。面面周到。於此道中。自屬老手。惟所長者。
在乎周到穩實。而所短者。在乎空靈活潑。此則囿乎天分。非人力所能勉強矣。○。
第一方、就病敷衍。毫無思路。○。第二方、○。清泄肝火。力量頗大。○。第三四方、則用藥空靈不滯。是深得香岩師心法者。）

咳嗽而見臭痰絡血。
或夜不得眠。或臥難著枕。大便乾結。白苔滿布。時輕時重。已病半年有餘。
所謂熱在上焦者。因咳為肺痿是也。左寸脈數而小。正合脈數虛者。為肺痿之訓。而右關一部。
不惟數疾。而且獨大、獨弦、獨滑。陽明胃經。必有濕生痰。痰生熱。熏蒸於肺。
母病及子。不獨肺金自病。此所進之藥。所以始效。而終不效也。夫肺病屬虛。
胃病屬實。一身而兼此虛實兩途之病。苟非按部就班。循循調治。必無向愈之期。

紫菀（一錢）　麥冬（二錢）　桑皮（錢半）　地骨皮（錢半）　阿膠（一錢）　薏仁（五錢）　忍冬藤（一兩）　川貝（錢半）　蛤殼（一兩）　橘紅（一錢）　茯苓（三錢）　炙草（三分）

詒按（論病選藥。俱極精到。此方亦從葦莖湯套出。可加蘆根。）

再診　諸恙向安。
右脈亦緩。藥能應手。何其速也。再守之。觀其動靜。

前方加水飛青黛三分。

三診　右關之大脈已除。
弦滑未化。數之一字。與寸相同。濕熱痰三者。尚有熏蒸之意。肺必難於自振。

前方加大生地（蛤粉炒三錢）　沙參（三錢）　蜜陳皮（一錢）

四診　疊進張氏法。
肺金熏蒸。日輕一日。金性漸剛。頗為佳兆。然須振作。以著本來之清肅乃可。

前方去薏米　加麻仁

五診　夜來之咳嗽。尚未了了。必得肺胃漸通。乃愈。

前方去蛤殼　茯苓　加川斛　百合

六診　肺虛則易招風。
偶然咳嗽加劇。而今愈矣。脈數。右寸空大。陰氣必虛。自當養陰為主。然陽明胃經。濕熱熏蒸之氣。不能不兼理之。

前方去百合　加知母

七診　右脈小中帶數。肺陰不足。肺熱有餘。其所以致此者。仍由胃中之濕熱熏蒸也。

前方加絲瓜絡　冬瓜仁　葦莖

八診　肺屬金。
金之母、土也。胃土濕熱未清。上焦肺部焉得不受其熏蒸。所謂母病及子也。肺用在右。右胸當咳作疼。未便徒補。必使其清肅乃可。

前方加薏仁　杏仁

九診　來示已悉。
因思動則生火。火刑于金。則咳逆。火入於營。則吐血。此十七日以後之病。
失於清化。以致毛竅又開。風邪又感。咳嗽大作。欲嘔清痰。血絡重傷也。事難逆料信然。懸擬以覆。

桑皮　地骨皮　杏仁　甘草　淡芩　茅根　知母　川貝　葦莖　忍冬藤

兩劑後去淡芩　加麥冬　沙參　生地

又丸方

大生地　白芍　丹皮　澤瀉　沙參　茯苓　山藥　麥冬　阿膠　用忍冬藤十斤煮膏蜜丸

原注（此病道理。
盡具於第一案中。先生平日所言。起手立定根腳。以下遂如破竹。大約此病。拈定胃火熏蒸四字。方中得力。尤在忍冬藤一味。）

宿積黑血。
從吐而出。胸之痞塞少和。肺之咳嗽略減。是瘀血也。從上出者、為逆。究非善狀。

瘀熱湯（旋、降、蔥、葦、枇葉）　參三七（磨沖）

詒按（可加酒炙大黃炭數分。研末沖服。以導血下行。）

再診　所瘀之血。從下而行。尚屬順症。因勢導之。原是一定章程。

當歸　丹參　桃仁　靈脂　蒲黃　茯神　遠志

詒按（仍宜加牛膝、三七、等、導下之品。）

昨日所溢之血。
盈盆成塊而來。無怪乎、其厥矣。幸得厥而即醒。夜半得寐。其氣稍平。今日仍然上吐。
脈來芤數。火升顴紅。咳逆時作。大便不爽而黑。陽明胃府。必有伏熱。防其再冒再厥。

犀角地黃湯　加三七　牡蠣　龜板　枇杷露

詒按（此與下條皆木火亢盛。陰血沸騰之症。）

久嗽失血。
鮮而且多。脈數左弦。苔黃心𩞄。金受火刑。木寡於畏。以致陽絡被傷也。防冒。

犀角地黃湯　加二母　側柏葉

另歸脾丸

原注（吳鶴皋曰、心、火也。
肺金也。火為金之畏。心移熱於肺。乃咳嗽。甚則吐血、面赤。名曰、賊邪。
是方也。犀角能解心熱。生地、能涼心血。丹皮、芍藥。性寒而酸。寒則勝熱。酸則入肝。用之者、以木能生火。故使二物入肝而瀉肝。此拔本塞源之治。）

陽絡頻傷。
胸前窒塞。咳逆不爽。舌紅苔黃。脈形弦數。此係瘀血內阻鬱而為熱。肺胃受傷。極易成損。慎之。

旋覆　猩降　蔥管　蘆根　枇杷葉　忍冬藤　蘇子　桑皮　川貝　知母　廣鬱金　參三七　竹油　地骨皮

原注（前五味、名瘀熱湯。
是先生自制之方。治瘀血內阻。化火刑金而咳。不去其瘀。病終不愈。此為先生獨得之秘。）

詒按（合二母瀉白以清肺。佐蘇、郁、三七、以通痹。立方周到之至。）

脘脅痞結作痛。
形寒如瘧。苔濁不納。渴欲熱飲。神情憊乏。此血絡凝泣。濕邪附之欲化熱。而未能透出也。

<u>瘀熱湯</u>　加香附　川連　歸鬚　青皮　白芍　橘絡

瘀血先阻於中。一經補味。胸中遂痞。柴黑之血。從此而來。

<u>瘀熱湯</u>　加鬱金汁

原注（此方大效。）

詒按（再加三七、磨沖。更妙。）


<h3>虛損門</h3>
痧子之後。
咳嗽四月。頸旁癧串。咳甚則嘔。納少形瘦。膚熱脈細。想是餘邪內戀。陰分大虛。欲成損症也。

<u>四物湯</u>　加香附　川貝　元參　牡蠣　麥冬　蘇子（一本作蘇葉）

詒按（方中元參、牡蠣。為項癧而設。無此症者。可減也。）

溫邪發痧之後。
咳嗽失血。血止而咳嗽不減。所吐之痰。或黃、或白。或稠、或稀。舌質深紅。其苔滿白。喉癢嗌乾。脈弦帶數。漸作痧勞之象。

<u>四物湯</u>　加紫蘇　桑皮　骨皮　川貝　知母　前胡　淡芩

原注（此痧後餘邪。
留戀營分。而成咳也。先生嘗云、余自制兩方。一為瘀熱湯。一為此湯。尚未立名。
以治痧後咳嗽極效。蓋四物是血分引經之藥。將溫散化痰之品。納入其中。引入營血中。散邪清熱。每用必靈。此可悟用四物之法。）

咳嗽五月有餘。
黃昏為甚。肌肉暗削。肢體無力。容易傷風。或頭脹。或溺黃。總由陰分下虛。浮火夾痰上擾所致。

<u>四物桔梗湯</u>（四物加桔柏）　加桑皮　地骨皮　川貝　知母　甘草　青黛　蛤殼　枇杷葉

原注（此方之眼。在咳嗽黃昏為甚。畢竟風邪陷入陰分為劇。余目睹效者甚多。）

詒按（此四物合瀉白。加二母、蛤、黛、法也。）

金能剋木。
木火太旺。反侮肺金。金藏尚受木克。則其吸取腎水。疏泄腎精。更屬易易。此夢遺咳嗽之所由作也。

天冬　生地　黨　參　黃柏　甘草　砂仁　白芍　龍膽草

原注（此三才封髓丹、加白芍、龍膽也。其人面必黑瘦。有一團陰火熾甚。克肺傷腎。用之極效。）

詒按（此方以清泄肝火為主。竟不兼用肺藥。所謂治病必求其本也。）

子後咳嗽。
天明而緩脈形弦數。聲音不揚。肝膽之火未清。金受其刑。水必暗虧也。

補肺阿膠湯合四陰煎瀉白散　加川貝　青黛　海浮石　橘紅　竹茹

詒按（此與前案。
均屬木火刑金之症。前方治肝、而絕不及肺。想因咳勢不甚。而下注遺泄之症卻急。故用藥如彼。此症則咳甚音低。肺金受損已深。故於清火之中。偏重補肺。觀乎此、而臨症用藥之權衡可識矣。）

咳嗽失血。
音爍咽乾。近來小有寒熱。頭痛喉疼。脈浮促而數。肺陰久傷。又兼燥氣加臨。補肺之中。當參以辛散。

<u>補肺阿膠湯</u>　加桑葉　枇杷葉

再診　頭痛咽疼已止。
寒熱亦輕。新受之燥邪。漸得清散。無如金水兩虛。失血久嗽。音爍嗌乾等症。仍如損象。即使靜養。猶恐不及。

四陰煎合瀉白散　加川貝　杏仁　阿膠　茯苓　石決明

原注（此病肺藏已損。
再受燥邪。小有寒熱。頭痛咽疼。是其的據。先用補肺阿膠湯。以其中有牛蒡、杏仁。加桑葉、枇杷葉。去其燥邪外症。後用四陰煎加味。以圖其本。）

陽絡頻傷之後。
咳嗽痰濃。內熱嗌乾。脈芤數。左關獨弦。此肝火刑金。金氣不清之候。容易成損。慎之。

四陰煎　加二母　羚羊

另　瓊玉膏地、冬、參、蜜、沉香、柏）

原注（肝火刑金。於左關獨弦見之。所以四陰更加羚羊。）

失血後。
咳嗽夢遺。脈數。左關弦急。必有肝火在裡。既犯肺金。又泄腎氣也。久延。勢必成勞。

四陰煎　加陳皮　川貝　海浮石　青黛　龍膽草　六味湯

原注（肝火上下交徵。故加龍膽以泄之。）

詒按（六味湯、想系轉方增入者。但其中有萸肉之酸溫。專補肝陽。尚宜酌用。）

失血久咳。
陰分必虛。虛則不耐熱蒸。食西瓜而稍退。脈數左弦。唇乾苔白。色滯溺黃。
加以咽痛。久而不愈。想是水不涵木。陰火上衝。胃氣不清也。勢欲成勞。早為靜養。以冀氣不加喘。脈不加促。庶幾可圖。

生地　白芍　茯苓　澤瀉　丹皮　花粉　元參　甘草　豬膚　青蒿露　枇杷葉露

再診　濁痰雖少。
咳逆仍然。陰分之火上衝於肺。肺屬金。金受火刑。水之生源絕矣。能不慮其脈促氣喘乎。知命者。自能靜以養之。

八仙長壽丸　加元參　阿膠　陳皮　甘草　枇杷葉露

三診　咳嗽夜來。有或重或輕之象。想是陰火。靜躁不同耳。

前方加洋參　龜板　杏仁

四診　所進飲食。
不化為津液。而變為痰涎。一俟水中火發。咳嗽作焉。權以化法。

玉竹飲子（玉竹、苓、草、桔、橘、苑、貝、姜）　合麥門冬湯　加阿膠　百合　款冬

原注（前兩方。
六味加減法也。脈數左弦。咽痛。水不涵木。陰火上衝。惟苔白二字。為胃氣不清之症。此病頭緒甚繁。方中一一、還他的對之藥。）

詒按（此等症。本無必效之方。似此斟酌妥帖。即使難期必效。亦覺心苦為分明矣。）

脈形細數。
細屬陰虧。數為有火。火上刑金。水即絕其生源。未可以咳嗽小恙目之。幸而氣息未喘。脈象未促。如能靜養。猶可以作完人。

生地　麥冬　沙參　石決明　地骨皮　桑皮　阿膠

<u>枇杷葉露</u>

詒按（此清滋金水兩藏之平劑。但患陰虛。而不挾別項邪機者。可仿此調之。）


<h2>下卷</h2>

<h3>嘔噦門</h3>
上焦吐者、從乎氣。
氣屬陽。是陽氣病也。胸為陽位。陽位之陽既病。則其陰分之陽。更屬大虛。不言而喻。恐增喘汗。

吳萸　乾薑　人參　川附　茯苓　半夏　木香　丁香　炙草　飴糟　食鹽　陳皮

再診　進溫養法。
四日不吐。今晨又作。想是陽氣大虛。濁陰上泛。究屬膈症之根。不能不慮其喘汗。

前方去乾薑　加當歸　生薑

原注（陽氣大虛。
濁陰上泛。此病之樞紐也。吳茱萸湯、補胃陽。佐以熟附、丁香。溫之至矣。輔以二陳、燥其痰。飴糟、去其垢。更加炙草、以和中。食鹽、以潤下。用意極其周密。）

食則右脅下痛。
痰自上升。升則得吐而安。右脈弦滑。左關堅急。寸部獨小。此心氣下鬱於肝經。脾弱生痰為膈。放開懷抱。第一要義。

旋覆代赭湯去姜　加生於術　白芥子　炙草　廣皮　竹油

另丸方　六君子湯　加當歸　白芍　生地　蓯蓉　沉香　白芥子　竹油薑汁泛丸

原注（心氣下郁。
脾弱生痰。方中於朮、乾薑、二陳、竹油。補脾化痰之藥也。更有白芥子、消膜外之痰。旋覆花、開心氣之結。赭石、鎮肝氣之逆。用意層層都到。）

食則噎痛。
吐去濁痰而止。胸前常悶。脈象弦滑。舌苔滿白。肌肉瘦削之人。陰血本虧。今陽氣又結。陰液與痰濁交阻上焦。是以胃脘狹窄也。久則防膈。

乾薑　薤白　炙草　杵頭糠　神麯　丁香　木香　熟地　白蔻仁　歸身　白芍　沉香　牛黃　竹油

再診　胸前所結之邪。
原有化意。無如陰之虧。陽之結。尚與前日相等。非一兩劑。所能奏效。

乾薑　薤白　炙草　茯苓　丁香　木香　陳皮　麻仁　旋覆花　代赭石　歸身　白芍　杞子　牛黃　竹油

詒按（此氣結痰阻之症。用藥極周到。）

嗜酒中虛。
濕熱生痰。痰阻膈間。食下不舒。時欲上泛。年已甲外。營血內枯。氣火交結。與痰相併。欲其不成膈也。難矣。

七聖散　加歸身　白芍　薤白　代赭石　藕汁　紅花

原注（嗜酒者、必多濕熱。
須用竹茹、連、蔻。又易挾瘀。參入藕汁、紅花、薤白。辛而兼滑。又是一格。絕去溫熱剛燥之品。先生曰、惟善用溫藥者。不輕用溫藥。信然。）

向患偏枯於左。
左屬血。血主濡之。此偏枯者。既無血以濡經絡。且無氣以調營衛。營衛就枯。
久病成膈。然一飲一食。所吐之中。更有濁痰紫血。此所謂病偏枯者。原從血痹而來。初非實在枯槁也。勉擬方。

每日服人乳兩三次　間日服鵝血一二次

詒按（偏枯已屬難治。
更加以膈。愈難措手矣。方只寥寥兩味。而潤液化瘀。通痹開結。面面都到。
此非見理真切。而又達於通變者。不能有此切實靈動之方。愚意再增韭汁一味。似乎更覺親切。）

脈形細澀。
得食而噎。胸前隱隱作痛。瘀血內阻。胃絡不通。此膈症之根。

歸鬚　白芍　白蜜　蘆根　瓦楞子（醋煅）　韭汁　人參　桃仁

詒按（此瘀血膈也。脈症均合。用藥亦專注。在此。）

瘀血挾痰。
阻於胸膈。食則作痛。痛則嘔吐。右脈澀數。惟左關獨大且弦。是痰瘀之外。更有肝經之氣火。從而和之為患。乃膈症重候。慎之。

歸身　白芍　蘆根　瓦楞子　紅花　絲瓜絡　橘絡　竹油　白蜜

原注（以上三病、皆瘀膈也。
第一症、從偏枯中、想出血痹。用人乳以潤其枯燥。鵝血以動其瘀血。此症非特剛劑不受。並柔補之藥。亦不可投。
萬不得已。而為此法。仍是潤液化瘀之意。柔和得體。○。第二症、從胸前隱痛。
而知其瘀阻胃絡。用桃仁、醋煅瓦楞子。以化其瘀。此症血瘀、液涸。無論乾薑、不可用。即薤白、辛溫通氣。
亦與此隔膜。然非辛不能通。計惟用濡潤之韭汁、以通之。蜜、蘆、歸、芍、奠安營分。以其液涸也。此病不見痰。
所以純從濡潤去瘀之法。○。第三症、見痰。所以瓦楞子、紅花外。又加竹油一味。）

濕熱生痰。阻於胃脘。得食則噎。噎甚則吐。此膈之根也。

半夏　陳皮　川連　竹茹　白蔻　生薑　雞距子　枇杷葉　查　炭

原注（指為濕熱。
想因苔帶黃色也。用七聖散者。中有橘皮竹茹湯。又有溫膽湯。兩方在內。更加枇杷葉、泄肺。查炭、消瘀。雞距子、消酒積。總不外濕熱二字。此猶是膈之淺者。）

食已即吐。脈弦苔白。便溏溺清。濕痰內勝。被肝經淫氣所沖。

旋覆花　代赭石　陳皮　半夏　萊菔子　生薑　茯苓　雪羹湯

再診　吐逆大減。胸前尚痞。噯氣不舒。

旋覆代赭湯　雪羹湯

詒按（此症陰液未曾大虧。通陽開結。專理其痰。痰降、而嘔逆自減。尚非症之重者。）

咽中介介。如有炙臠。痰氣交阻為患。

蘇葉　半夏　川樸　茯苓　竹茹　陳皮　石決明　牛膝

原注（此咽膈也。
痰結於肺。用四七湯、以理其氣。合溫膽湯、以化其痰。去枳實、換牛膝者。欲其達下焦也。）

得食多噦。許氏法主之。

丁香　陳皮　川　樸　半夏　茯苓　甘草　枇杷葉　茅根

原注（此枇杷葉散去香薷一味也。
此另是一種暑邪。挾寒飲內停。或食瓜果。致中氣不調。而嘔噦者。不當深求之裡也。去香薷者。無表症也。）

食已即吐。
本屬胃病。宜用溫通。然口雖干。苔反白。將吐之時。其味先酸。此必有肝火鬱於胃府。似與胃家本病有間。

左金丸合溫膽湯　雪羹湯

詒按（辨症精細。用藥妥切。）


<h3>濕病門</h3>
脾陽不足。濕濁有餘。少納多脹。舌白脈遲

茅朮理中湯合四七湯

詒按（此濕滯而兼氣鬱之症。）


<h3>痹氣門</h3>
胸痛徹背。
是名胸痹。痹者。胸陽不曠。痰濁有餘也。此病不惟痰濁。且有瘀血。
交阻膈間。所以得食梗痛。口燥不欲飲。便堅且黑。脈形細澀。昨日紫血。從上吐出。究非順境。必得下行為妥。

全栝蔞　薤白　旋覆花　桃　仁　紅花　瓦楞子　元明粉

合二陳湯

詒按（方法周到。
不蔓不支。擬加參三七、磨沖。○。胸痹症、前人無有指為瘀血者。如此症、納食梗痛。乃瘀血阻於胃口。當歸入噎膈症內論治矣。）

心痛徹背。
是名胸痹。久而不化。適值燥氣加臨。更增咳嗽咽乾。痰中帶紅。脈形細小。治之不易。

栝蔞　薤白　枳殼　橘紅　杏仁　桑葉　枇杷葉

詒按（既因燥氣加臨。痰紅嗌乾。似當參用清潤、如喻氏法。擬加旋覆花、南沙參、麥冬、桑皮。）


<h3>脘腹痛門</h3>
心痛有九。
痰食氣居其三。三者、交阻於胃。時痛時止。或重或輕。中脘拒按。飲食失常。
痞悶難開。大便不通。病之常也。即有厥症。總不離乎痛極之時。茲乃反是。
其厥也。不發於痛極之時。而每於小便之餘。陡然而作。作則手足牽動。頭項強直。
口目歪斜。似有厥而不返之形。及其返也。時有短長。如是者。三矣。
此名癇厥。良以精奪於前。痛傷於後。龍雷之火。挾痰涎乘勢上升。一身而兼痛厥兩病。
右脈不暢。左脈太弦。蓋弦則木乘土位、而痛。又挾陰火上衝、而厥。必當平木為主。兼理中下次之。蓋恐厥之愈發愈勤。痛之不肯全平耳。

川椒（七粒）　烏梅（三分）　青鹽（一分）　龍齒（三錢）　查炭（三錢）　神麯（三錢）　萊菔子（三錢）　延胡（錢半）　川楝子（錢半）　青皮（七分）　橘葉（一錢）　竹油（一兩）

詒按（厥發於小解之時。其厥之關於腎氣。可知矣。用藥似宜兼顧。立方選藥熨帖周到。）

再診　據述厥已全平。
痛猶未止。便黑溺黃。右脈反弦。想諸邪都合於胃也。胃為府、以通為補。懸擬方。

芍藥　青皮　陳皮　黑梔　川貝　丹皮　查肉　竹油　萊菔子　青鹽　延胡

詒按（諸邪都合於胃。從右脈之弦看出。是病機緊要處。）

三診　痛厥已平。
尚有背部隱疼之候。腰部亦疼。氣逆咳嗆。脈形細數。想肝腎陰虛。氣滯火升。肺俞絡脈。因之俱受其傷也。

四物湯　旋覆花湯　二母　雪羹湯

四診　腰脊尚疼。咳嗽不止。苔白底紅。脈形弦細。是陰虛而挾濕熱也。

豆卷　蒺藜　黑梔　川芎　歸身　麥冬　沙參

甘草　雪羹湯　半夏

原注（此素有痰積。
又腎虛而相火上衝於胃。胃中痰飲。阻滯竅隧。癇厥見焉。第一方、用泄肝和胃法。以化其阻滯。
合金鈴子散。以清肝火。加查曲、以消食、菔子、竹油、以化痰。○。厥平而痛未愈。故第二方用景岳化肝煎。
以代金鈴子散。兼以化痰。○。第三方、通其絡。○。第四方、仿白蒺藜丸。專於治痰。）

詒按（此症得力。全在前兩方。疏肝化痰。絲絲入扣。）

脾氣素虛。
濕鬱難化。而木之鬱於內者。更不能伸。所以酸水酸味。雖有減時。而灰白之苔。
終無化日。無怪乎、脈小左弦。脘脅脹痛也。此臌脹之根。毋忽。

附子理中湯合二陳湯　加川樸　香附　川芎　神麯

詒按（似可參用柴、芍、輩。於土中泄木。）

病分氣血。
不病於氣。即病於血。然氣血亦有同病者。即如此病。胃脘當心而痛。起於受飢。
得食則緩。豈非氣分病乎。如獨氣分為病。理其氣。即可向安。而此痛、雖得食而緩。
午後則劇。黃昏則甚。屬在陽中之陰。陰中之陰之候。其為血病無疑。況但頭汗出。
便下紫色。脈形弦細而數。更屬血病見症。但此血。又非氣虛不能攝血之血。乃痛後所瘀者。瘀則宜消。虛則宜補。消補兼施。庶幾各得其所。

<u>治中湯合失笑散</u>

另紅花　元明粉　為末和勻每痛時服二錢

原注（分明兩病。
一是脾虛。氣分不能暢達而痛。得食則緩。宜補可知。然人每疑痛無補法者。以痛必有痰氣凝滯也。
先生用理中以補脾。即加青皮、陳皮、以通氣。至便紫、脈弦數。肝家之血。必有瘀於胃脘者。此時不去其有形之瘀滯。
痛必不除。病根不拔也。此種病、世醫不能治。往往以為痼疾。不知不去瘀、則補無力。徒去瘀、則脾胃更傷。先生則雙管齊下。立案清澈。度盡金針。非名家、惡能如是。）

胃脘當心而痛。
少腹氣升。嘔吐酸苦痰涎。脈形弦數。顯系寒熱錯雜之邪。鬱於中焦。肝屬木。
木乘土位。所有積飲。從此沖逆而上。病已年餘。當以和法。

附子理中湯　加川連（薑汁炒）　川椒　黃柏　歸身　細辛　半夏　桂枝　烏梅肉

原注（此連理湯、合烏梅丸。
吐涎酸苦。是胃中錯雜之邪。用薑、連、半夏、以化之。逆沖而上之肝氣。用烏梅法、以和之。）

詒按（半夏反附子。在古方多有同用者。然可避則避之。亦不必故犯也。）

胃脘當心而痛。
脈形弦數。舌絳苔黃。口乾苦。小便赤。一派火熱之象。氣從少腹上衝於心。豈非上升之氣。自肝而出。中挾相火乎。

化肝煎（芍、青、梔、澤、丹、陳、貝）

脘痛下及於臍。
旁及於脅。口乾心悸。便慄溺黃。脈弦而數。此鬱氣化火也。

化肝煎合雪羹

原注（此景岳化肝煎也。必肝有實火者、可用。口乾、脈數、溺黃。是其的症也。）

中焦失治為痛。
以治中湯為法。是正治也。不知中焦屬土。土既虛。不能升木。木即鬱於土中。

亦能作痛。以逍遙散佐之。更屬相宜。

治中湯　逍遙散　雪羹

詒按（此木鬱土中之病。立方妥帖、易施。）

瘀血腹痛。法宜消化。然為日已久。脾營暗傷。又當兼補脾陰為安。

歸脾湯去耆朮　加丹參　延胡

詒按（此病用補。是專在痛久上著眼。）

當臍脹痛。
按之則輕。得食則減。脈形細小而數。舌上之苔。左黃右剝。其質深紅。中虛伏熱使然。

治中湯　加川連　雪羹

詒按（此等症、不多見。立方亦甚難。須看其用藥的當處。）

少腹久痛未痊。
手足攣急而疼。舌苔灰濁。面色不華。脈象弦急。此寒濕與痰。內壅於肝經。而外攻於經絡也。現在四肢厥冷。宜以當歸四逆湯、加減。

當歸（小茴香炒）　白芍（肉桂炒）　木通　半夏　苡仁　防風　茯苓　橘紅

詒按（寒濕入於肝經。病與疝氣相似。治法亦同。）

再診　少腹之痛已止。惟手冷攣急未愈。專理上焦。

蠲痹湯（防、羌、薑黃、歸、耆、草、赤芍）去防　合指迷茯苓丸

少腹作痛。
甚則嘔吐。脈右弦左緊。俱兼數。舌苔濁膩。口中乾苦。頭脹溺赤。
此濕熱之邪。內犯肝經。挾痰濁上升所致。泄之化之。得無厥逆之虞、為幸。

旋覆花湯　三子養親湯（蘇子、白芥子、萊菔子）　金鈴子散

另烏梅丸

詒按（旋覆、金鈴、以止痛。三子、以除痰。更用烏梅丸、以泄肝。所以面面都到也。）

再診　嘔吐已減。
白苔稍化。頭脹身熱亦緩。惟腹之作痛。便之下利。脈之緊數。以及口中之干苦。
小水之短赤。尚不肯平。肝經寒熱錯雜之邪。又挾食滯痰濁為患也。仍宜小心。

<u>葛根黃芩黃連湯</u>　加延胡　查炭　赤苓　陳皮　萊菔子

另烏梅丸

詒按（想因下利較甚。故用藥如此轉換。）

三診　餘邪流入下焦。
少腹氣墜於肛門。大便泄。小便短。舌苔未淨。更兼痔痛。

四苓散合四逆散　加黃芩　黃柏　木香

詒按（至此而內伏之濕熱。從兩便而外泄矣。）

肝脈布於兩脅。
抵於少腹。同時作痛。肝病無疑。肝旺必乘脾土。土中之痰濁濕熱。從而和之為患。勢所必然。

逍遙散（柴、荷、苓、朮、歸、芍、草、加梔、丹）合化肝煎

詒按（此治肝氣脅痛。誠然合劑。案所云、濕熱痰濁。雖能兼顧。嫌未著力。）

氣結於左。
自下而盤之於上。脹而且疼。發則有形。解則無跡。甚則脈形弦數。口舌乾燥。更屬氣有餘。便是火之見症。急須化肝。

化肝煎

詒按（凡肝氣上逆者。多挾木火為病。故化肝煎、為要方。）

中脘屬胃。
兩脅屬肝。痛在於此。忽來忽去。肝胃之氣滯顯然。已歷二十餘年。愈發愈虛。
愈虛愈痛。氣分固滯。血亦因之乾澀也。推氣為主。逍遙佐之。

肉桂　枳殼　片薑黃　延胡　炙草　逍遙散

再診　病勢不增不減。
診得左脈細澀。右部小弱。氣血久虛。致使營衛失流行之象。非大建其中。不可。

肉桂　歸身　白芍　川椒　飴糖　乾薑　陳皮　炙草　砂仁

原注〔前方嚴氏推氣散也。
先生謂左脅作痛。是肝火。用抑青（即左金）以瀉心平木。右脅作痛。是痰氣。用推氣法。
以理氣化痰。○。按、薑黃入脾。能治血中之氣。蓬朮入肝。能治氣中之血。鬱金入心。專治心胞之血。三物形狀相近。而功用各有所宜。〕

詒按（久病中虛。故轉方用大建中法。）

腹左氣攻脹痛。
上至於脘。下及少腹。久而不愈。疝瘕之累也。痛極之時。手足厥冷。嘔逆。當從肝治。

<u>當歸四逆湯（歸、桂、芍、草、辛、通、薑、棗）合二陳湯</u>　吳仙散（吳萸茯苓）

詒按（病偏於左。更加支厥。此肝病確據也。）

再診　痛勢已緩。尚有時上時下之形。邪未盡也。

<u>吳仙散合良附散</u>　二陳湯　去甘草

加當歸（小茴香炒）　白芍（肉桂炒）


<h3>疝氣門</h3>
狐疝。臥則入腹。立則出也。

<u>補中益氣湯</u>

另金匱腎氣丸合小安腎丸（香附、川烏、茴香、椒目、川楝、熟地）

原注（疝氣一症。
論其本末。有不由氣虛、而濕濁隨之下陷者。故以補中益氣湯為主方。俾脾之清氣。得以上升。則小腸膀胱之濁氣。
自然下降。又有挾勞倦外感而發者。方中柴胡、借用亦妙。寒加溫藥。濕火甚、加知柏。）

詒按（此因下墜過甚。故用補中以升清氣。其實亦非治疝正法也。）

脾宜升、主健。
胃宜降、主和。此病氣升而嘔。胃不降也。疝氣下墜。脾不升也。而所以升降不調者。
由脾虛下陷。濕痰中結。而沖逆於胃脘也。理其中陽。則上下自調。

<u>六君子湯</u>　加乾薑　青皮　小茴香　萆薢　九香蟲

詒按（此因嘔吐有上逆之勢。故不用補中。而變法治之。）

又按（此症若用烏梅丸。則上下均在治中。緣痛嘔、疝氣。均由肝病故也。）

再診　治中胃痛已和。
疝氣仍然下墜。擬於補脾之外。佐以補腎。使其火土合德。則陽旺於中。而生氣勃然。不升自升矣。

<u>香砂六君丸合金匱腎氣丸</u>

詒按（此症從肝經著意。似較靈動。專補脾腎。猶恐涉於呆實。）

狐疝。
原屬肝經之濕。隨氣下陷。脾陽必衰。而今夏多食冷物。陽氣又被所遏。苔白不幹。指冷脈小。右睪丸脹大。當以溫散。

<u>大順散</u>（乾薑、肉桂、杏仁、甘草）　加當歸　木香　荔枝核

詒按（此因生冷傷中。故用大順。亦非治疝正法。）


<h3>瘕癖門</h3>
寒氣客於腸外。
與血沫相搏。臍下結瘕。脹大下墜。不時作痛。痛則氣升自汗。脈形弦澀。此為鼓脹之根。毋忽。

吳萸　茯苓　當歸　川楝子　橘紅　烏藥　香附　楂肉

詒按（即因於寒。似可再加溫通之品。既與血沫相搏。似宜兼和營血。）

瘕聚脘中。久而不化。變為攻痛升逆。妨食便堅。理之不易。

川楝子　延胡　當歸　白芍　陳皮　鱉甲　紅花　血餘　茯苓　牛膝　丹皮

詒按（此病之偏於血分者。故方中兼用疏瘀之品。特所敘病情。尚無瘀血的據。）

最虛之處。
便是容邪之處。肝絡本虛。隱癖久踞。中宮又弱。隱癖潛入其間。欲治此病。培補肝脾為主。和化次之。

<u>歸芍六君子湯</u>　加雞內金

另小溫中丸

詒按（此亦虛實兼治之法。然而收效甚難。）

脈來細而附骨者。
積也。已經半載。不過氣行作響而已。而其偏於脅下者。牢不可破。是寒食挾痰。阻結於氣分也。此等見症。每為脹病之根。

理中湯　加神麯　茯苓　半夏　陳皮　麥芽　旋覆花　枳殼　歸身

再診　脅下隱癖。牢不可破。其氣、或逆或攻。必溫化以絕脹病之根。

理中湯合二陳湯　加川樸　枳殼　神麯　竹油　旋覆花　白芥子

詒按（議論則見微知著。用藥則思患豫防。此為高識。）

食入而痛。
是有積也。積非一端。就脈弦數。二便黃熱。乾咳不爽。面黃苔白言之。
必有濕熱痰食。互相阻滯。經年累月。無路可出。無力以消。

茅朮　川芎　查炭　神麯　川貝　山梔　赤苓　枇杷葉露　杏仁

詒按（此越鞠丸加味也。愚意再加白芍、枳實。）

寒熱後。
脘左隱癖作疼。脈形弦細。舌苔濁厚。濕熱痰食。交相為患。

二陳湯去甘草　合雞金散（砂、沉、陳、雞香丸）加蘇梗　查肉　青皮

詒按（此尚是初起實症。故用攻消法取效。立方亦極平穩。）

再診　脘左之隱癖漸消。舌上之濁苔漸化。仍宗前法。參入補脾之品。

前方去蘇梗　加於術　炙草

另服水泛資生丸

隱癖踞於脅下。肝經病也。

化肝煎

詒按（此亦初起之病。想由肝鬱而起。故專從泄肝立法。但恐藥輕不能奏效耳。）

原注（前症濕熱居多。此症肝火為重。相機而治。各有條理。）

瘧久。
邪深入絡。結為瘧母。瘧母在左。自下攻逆。加以右脅結癖。上下升降俱窒。無怪乎中宮漸滿。理之不易。

雞金散　加枳殼　薑黃　白芥子　竹油

另鱉甲煎丸

原注（左屬血、屬肝。
瘧邪滯於血中。主以鱉甲煎丸。右屬氣、屬胃。或痰、或食。主以雞金推氣。加竹油、白芥子。）

詒按（此兩層兼治之法。）


<h3>腫脹門</h3>
營血本虧。
肝火本旺。責在先天。乃後天脾氣不健。肝木乘之。所進飲食。生痰生濕。
貯之於胃。尚可從嘔而出。相安無事。遲之又久。滲入膜外。氣道不清。
脹乃作焉。脾為生痰之源。胃為貯痰之器。若非運化中宮。兼透膜外。則病勢有加無已。
成為臌病。亦屬易易。夫脾統血。肝藏血。病久、血更衰少。不得不佐以和養。古人之燥濕互用。正為此等症、設也。

歸芍六君子湯　去參草　加白芥子　萊菔子　車前子　川樸　蘇子　腹皮　竹油　雪羹

詒按（用藥虛實兼到。親切不浮。）

諸腹脹大。
皆屬於熱。諸濕腫滿。皆屬於脾。脾經濕熱。交阻於中。先滿後見腫脹。膚熱微汗。口渴面紅。理之不易。

防己　茯苓　石膏　腹皮　陳皮

再診　濕熱滿三焦。
每多腫脹之患。如邪勢偏於下焦。小便必少。前人之質重開下者。原為此等症而設。然此病已久。
尚盛於中上二焦。胡以中上兩焦法施之。諸恙不減。或者、病重藥輕之故。將前方制大其劑。

竹葉　石膏　鮮生地　麥冬　知母　半夏　五皮飲

原注（此十二歲女子。
腹暴脹大。面跗俱腫。面紅口渴、小便黃。此症屬熱。所見甚少。）

詒按（此等方治脹病。非有卓見者。不能存之。為臨症者、增一見解。）

脘腹膨脹。
二便失調。經絡痠痛。四肢無力。脈形弦細。舌苔白膩而厚。此濕邪內郁。當用苦辛宣泄。

茅朮　川芎　香附　黑梔　神麯　腹皮　川樸　赤苓　澤瀉　蔞皮

詒按（此亦濕鬱而化熱者。故兼用梔、蔞、清泄之品。）

再診　諸恙向安。肢體無力。健脾為主。

<u>香砂六君子湯</u>

原注（此越鞠改方。
而加胃苓之半。本方治濕鬱。其眼在舌苔白膩而厚在所必效。余每藉以治黃疸亦效。挾痰頭項痛亦效。）

脾主濕。
濕因脾虛而鬱。鬱蒸為熱。所以隱癖。僭逆中宮。大腹脹滿。納少便溏。面黃溺赤。咳嗽。

身熱時作。脈息弦細。極易成臌。

<u>越鞠丸</u>（附、蒼、芎、曲、梔）　雞金散　加赤苓　青蒿　黃芩　川樸

原注（此越鞠症。而兼隱癖。濕化熱者。故合雞金消癖。芩、蒿、化熱。）

原注〔以上越鞠丸症。
大約越鞠治無形濕熱之痞。從瀉心化出。雞金治有形食積之癖。從陷胸化出。且如脘痛門中。郁痰作痛。
脈數多渴者。用清中蠲痛湯。（山梔、薑汁炒。乾薑、川芎、童便炒。黃連、薑汁炒。蒼朮、童便浸切、麻油炒。
香附醋炒。神麯、薑汁炒。橘紅、薑棗。治中脘火鬱作痛。發即寒熱。）中以寒熱為主。
即越鞠加薑、連橘、棗。可知此方、治氣、火、濕、食、血、五者之郁。信極妙矣。說者以梔、主火。朮、主濕。香附、主氣。
芎、主血。曲、主食。分為五郁。似可不必。正如五音必合奏而始和也。〕

大腹脹滿。
已經四十餘日。近來氣更急促。足跗浮腫。溺黃口乾。脈形弦數。濕熱之邪。因氣而阻。因食而劇。理之不易。

廓清飲（廓清飲、用芥、陳、樸。枳、澤、茯苓、同大腹。菔子、生研、壅滯通。氣逆脹滿均堪服。）　去芥枳　加黑梔　豬苓　蘇梗　川連　香附

原注（溫藥留手處。在口乾溺黃四字。）

脾虛。則濕熱內郁。為臌。從去郁陳莝例治之。

廓清飲去芥　加蘇葉　香附　冬朮

另小溫中丸朝暮各錢半

詒按（腹滿由於脾之不運。
其所以不能運者。痰也。濕也。濁也。氣也。瘀也。故方中多用疏氣化痰。清利濕熱之品。）

大腹主脾。
腹大而至臍突。屬脾無疑。然脹無虛日。痛又間作。舌苔薄白。脈息沉弦。
見於經期落後之體。顯系血虛不能斂氣。氣鬱於中。寒加於外。而脾經之濕。因而不消。

<u>逍遙散合雞金散</u>　加香附

詒按（沉弦、與沉細不同。沉細色萎。則理中症。此症拈住郁字。故用逍遙。）

單腹脹。
脾氣固虛。久則腎氣亦虛。大便溏者。氣更散而不收矣。所用之藥。比之尋常溫補脾腎者。當更進一層。然用之已晚。惜乎。

附桂理中湯　加肉果　當歸　牡蠣　木瓜　茯苓

<u>生脈散</u>

詒按（案云、較之尋常溫補。更進一層。觀方中所加肉果、當歸。是啟峻法也。）

大腹脹滿。
便溏。舌苔冷白。干喜熱飲。膚熱脈數。脾陽大虛。無力運化濕濁。而成臌也。理之棘手。

附桂治中湯　加木瓜　草果　當歸

再診　進溫補四劑。
腹脹漸和。其邪從下焦而泄。所以大便作瀉。然膚熱未退。小便未長。干欲熱飲。
胃不思谷。白苔已薄。舌質轉紅。中陽稍振。濕熱未清。

<u>理苓湯</u>

原注（舌苔冷白。
是桂附把柄。四劑而能便泄。邪從下出。中陽尚好。脾氣尚未衰盡。更以舌質轉紅。
知濕熱壅甚。所以轉方減去附桂。參朮已足扶脾。外加四苓。驅濕而已。）

大便作瀉。
小水又長。肝脾腎三經。即有陰邪。亦可從此而消。何以隱癖。尚踞於中。腹脹不和。是陽虛也。

四君子湯　加黃耆　當歸　桂枝　附子　陳皮　肉果　沉香　乾薑　牡蠣　鱉　甲　雞內金

原注（此啟峻湯也。附子理中、加黃耆、當歸、肉果。比附子理中更進一層。）

太陰腹滿。
寒濕有餘。真陽不足。脈弦。下體不溫。幹不欲飲。妨食氣短。其勢頗險。擬以溫通化濕法。

附子茅朮治中湯　加川樸　半夏

詒按（此亦通補兼施之法。）

溫補元陽。
浮腫脹滿。有增無減。陽之衰也。極矣。臍平脈遲之候。非溫不可。非補亦不可。然溫補、亦不見長。蓋下泄者。腎更傷耳。

附子理中湯合四神丸　來復丹

詒按（此法較腎氣丸、更進一層。）

太陰腹滿。寒濕使然。陽若不旺。勢必成臌。

<u>附子理中湯</u>　加川樸　大腹皮　澤瀉　豬苓

詒按（此脾陽不振。寒濕停滯之症。故用溫化法。）

中滿者。
瀉之於內。其始非不遽消。其後攻之、不消矣。其後再攻之。如鐵石矣。此病雖不至如鐵石。而正氣久傷。終非易事也。

<u>治中湯</u>　五苓散

原注（以上皆理中加減法也。
因記當年侍先生時。問理中之變換如何。曰、理中是足太陰極妙之方。如以中宮之陽氣不舒。用乾薑者。取其散。
少腹之陽氣下陷。用炮姜者。取其守。其變換在大便之溏與不溏。濕甚而無汗者。用茅朮。
濕輕而中虛者。用冬朮。其變換在舌苔之濁與不濁。此本方之變換也。設脾家當用理中。而胃家有火。
則古人早定連理一方矣。設氣機塞滯。古人早定治中一方矣。設脾家當用理中。而其人真陰虧者。景岳早有理陰煎矣。
其腎中真陽衰者。加附子固然矣。其衰之甚者。古人又有啟峻一方矣。此外加木瓜、則名和中。必兼肝病。
加枳實、茯苓。治胃虛挾食。古人成方。苟能方方如此用法。何患不成名醫哉。因附錄之。以為用理中之法。）

諸濕腫滿。
皆屬於脾。因勞倦所傷。內濕與外濕。合而為一。鬱於土中。致太陰之氣化不行。治病必求其本。先以實脾法。

川附　於術　茯苓　陳皮　草果　大腹皮　烏藥　木瓜　澤瀉

詒按（案云、實脾。而方中仍屬溫通之品。此非實脾正法也。）

初起痞滿。
繼增腹脹。臍突筋露。足跗浮腫。大便溏泄。此濕熱內壅。中虛不化。勢從下走也。用藥最為棘手。且從口苦、舌紅。小便短赤立方。

桂心　茯苓　豬苓　白朮　澤瀉　石膏　寒水石　滑石

詒按（此河間甘露飲也。用五苓以降濕。三石以清熱。）

咳而腹滿。
經所謂、三焦咳也。苔黃干。苦臥難著枕。肢冷陽縮。股痛囊腫。便溏溺短。
種種見症。都屬風邪濕熱。滿布三焦。無路可出。是實症也。未可與虛滿者。同日而語。

桑皮　骨皮　苓皮　蔞皮　大腹皮　姜皮　防己　杏仁　蘇子　葶藶子　車前子

詒按（濕熱壅盛。脾不輸運。肺不肅降。故立方專用疏化。仿五皮五子法。）

中陽不足。
寒濕有餘。脘痞納少。舌白便溏。脈細小。法當溫化。即平為妙。

茅朮理苓湯　加大腹皮　雞內金　葛花　川樸

再診　溫化不足以消脹滿。陽之虛也。甚矣。重其制以濟之。

茅朮（錢半）　川附（錢半）　乾薑（錢半）　黨參（三錢）　肉桂（七分）　防風（二錢）　茯苓（三錢）　五加皮（三錢）　陳皮（一錢）

三診　諸恙向安。仍守前法。以祛留濕。

川附（一錢）　桂枝（一錢）　黨參（三錢）　生於術（錢半）　乾薑（四分）　茯苓（錢半）

詒按（茅朮改於術。想重濁之白苔已化也。○。此症純以溫化得效。所謂陽運則濕自化也。）

隱癖日久。
散而為臌。所以左脅有形作痛。大腹漸滿。便出紅色垢積。更兼脘中因食而痛。久吐痰涎帶瘀。元氣益虛。竟有不克支持之象。收散兩難。洵屬棘手。

香圓皮　人中白　桃仁泥　雞內金　炙鱉甲　射干　牡蠣　川貝母　陳皮　砂仁　雪羹

詒按（別錄謂、射干、治老血作痛。）

再診　大便之紅積已除。胃中之痰涎仍泛。大腹之脹滿如此。何堪磨耐。

前方去陳貝　加瓦楞子　延胡　丹參　鮮藕

原注（此癖散成臌。
上下見血。分明有瘀。消瘀消癖。一定之理。無如此症元氣大虧。不任攻消。
又不可補。乃組織此化瘀化癖。不甚克伐之方。病雖減半。究屬難痊。）

素有隱癖。
肝脾之不調可知。去年血痢於下。痞結於中。久未向愈。大腹脹滿。溺赤舌黃。
脈形弦細而數。濕熱內聚。脾虛無力以消。極易成臌。毋忽。

歸芍異功散　加川連　川樸　木香

另枳實消痞丸　小溫中丸

詒按（立方穩實。惟歸芍異功。似嫌補多消少。）

脹者。
皆在臟腑之外。此病之脹。不從腹起。自足跗先腫。而後至腹。是由下以及上。
因脾虛不能運濕。濕趨於下。尚在本經。腫脹及中。又屬犯本也。腫脹之處。按之如石。陽氣大傷。理之棘手。

附桂治中湯　加肉果　當歸　防己　牛膝

另腎氣丸

詒按（方中防己外。無治濕之品。據症情論。似當兼參滲利。）

隱癖僭逆中宮。
臍雖未突。青筋漸露。勢欲散而為臌。況大便時溏時結。脾氣久虛。更屬棘手。擬以攻補兼施法。

枳實消痞丸（枳、連、樸、朮、夏、苓、參、薑、麥芽、草）　加雞內金　當歸　鱉甲　白芍　牡蠣

詒按（此已成脹病矣。而中宮先虛。又難攻克。此等症、最費經營。而又最難得效。）


<h3>頭痛門</h3>
頭痛、取少陽陽明主治。是為正法。即有前後之別。不過分手足而已。

石膏　竹葉　生地　知母　甘菊　丹皮　黑梔　橘紅　赤苓　桑葉　蔓荊子　天麻

詒按（此頭痛之偏於風火者。故用藥專重清泄一面。）

脈弦數大。苔厚中黃。頭痛及旁。陽明濕熱。挾膽經風陽上逆也。

大川芎湯（川芎、天麻）　合茶酒調散（芷、草、羌、荊、芎、辛、防、薄）　二陳湯　加首烏　歸身　白芍

詒按（此亦少陽陽明兩經之病。但風陽既以上逆。似當參用清熄之意。乃合芎、辛、羌、芷。未免偏於升動矣。）

高巔之上。
惟風可到。到則百會腫疼且熱。良以陰虛之體。陰中陽氣。每易隨之上越耳。

生地　歸身　白芍　羚羊角　石決明　煨天麻　甘菊　黑梔　丹皮　刺蒺藜

詒按（此陰虛而風陽上越者⾀故用藥以滋熄為主。）


<h3>肢體痛門</h3>
肝居人左。
左脅不時攻痛。甚則厥逆。左關沉小帶弦。是肝氣鬱而不升也。右脈弦滑。舌苔薄白。喜飲熱湯。又有濕痰內阻。當兼治之。

<u>推氣散合二陳湯</u>

詒按（用推氣散。以疏肝鬱。合二陳湯。以治濕痰。竟如兩扇題作法。）

脈沉弦滑。
腿骱刺痛。腰部痠疼。背脊作響。諸節亦然。舌苔白濁。風濕痰、三者。著於肝腎之絡也。

肝著湯合腎著湯（苓、朮、薑、草）桂枝湯

詒按（此症病在於絡。當從經絡著意。）


<h3>遺精門</h3>
腎者、主蟄。
封藏之本。精之處也。精之所以能安其處者。全在腎氣充足。封藏乃不失其職。虛者、反是。
增出脛酸、體倦。口苦、耳鳴、便堅、等症。亦勢所必然。然左尺之脈。浮而不靜。固由腎氣下虛。
而關部獨弦、獨大、獨數。舌苔黃燥。厥陰肝藏。又有濕熱。助其相火。火動乎中。
必搖其精。所謂肝主疏泄也。虛則補之。未始不美。而實則瀉之。亦此症最要之義。

天冬　生地　黨參　黃柏　炙草　砂仁　龍膽草　山梔　柴胡

詒按（此三才封髓丹、加膽、梔、柴胡。方與案、若合符節。）

再診　大便暢行。
口中乾苦亦愈。左關之脈大者亦小。惟弦數仍然。尺亦未靜。可以前方增損。

三才封髓丹　加茯神　龍膽草　柏子仁

三診　久積之濕熱。
下從大便而泄。然久病之體。脾腎元氣內虧。又不宜再瀉。當以守中法。

<u>異功散</u>　加白芍　荷葉蒂　秫米

四診　大便已和。
脈形弦數。數為有火。弦主乎肝。肝經既有伏火。不但順乘陽明。而且容易搖精。精雖四日未動。究須小心。

三才封髓丹　加陳皮　白芍

另豬肚丸（苦參、白朮、牡蠣、豬肚）

原注（此症拈定左關獨大、獨弦、獨數。所以重用膽草、黑梔。直折其肝家鬱火。俾濕熱之邪。從大便而出。）

金本制木。
今木火太旺。反侮肺金。肺金尚受其克。則其吸取腎水。疏泄腎精。更屬易易。此夢泄咳嗽之所由來也。

三才封髓丹　加白芍　龍膽草

再診　接來札、知所言夢遺者。
有夢而遺者也。比之無夢者。大有分別。無夢為虛。有夢為實。就左脈弦數而論。
弦主肝。數主熱。熱伏肝家。動而不靜。勢必搖精。蓋腎之封藏不固。由肝之疏泄太過耳。

三才封髓丹　加牡蠣　龍膽草　青鹽

三診　疊進封髓秘丸。而仍不主蟄。細診脈息。左關獨見沉弦且數。肝經之疏泄顯然。

萆薢分清飲（菖、薢、草、烏藥、益智、青鹽）去菖合三才封髓丹　加龍膽草

四診　病已大減。仍守前法。

前方加白芍

原注（病得萆薢、瞿麥、而大減。是濕重於火也。）

詒按（首案遺泄咳嗽並提。方凡四易。而未曾有一味顧及咳嗽。想以肝火為本。治其本而標病可置之耳。）

夢中遺泄。
久而無夢亦遺。加以溺後漏精。近日無精。而小水之淋漓而下者。亦如漏精之狀。始而氣虛不能攝精。繼而精虛不能化氣。

三才封髓丹　加蛤粉　芡實　金櫻子

詒按（此腎中精氣兩損之症。再合腎氣聚精等法。較似精密。）

曾經失血。
現在遺精。精血暗傷。當臍之動氣攻築。漫無愈期。肢體從此脫力。語言從此輕微。
飲食從此減少。無怪乎、脈息芤而無神也。病情如此。虛已甚矣。而舌苔膩濁。中宮又有濕邪。治須兼理。

杞子　熟地　芡實　查炭　石蓮子　當歸　茯苓　金纓子　蓮鬚

另清暑益氣湯去朮瀉草

原注（此九龍丹也。吳鶴皋云、主治精濁。）

再診　前方小效。小變其制。

九龍丹　加於術　半夏　茯苓　陳皮　五倍子

煎送威喜丸

詒按（陰虛而挾濕邪。最難用藥。須看其兩面照顧處。）

白濁久而不痊。以致腎失封藏。夢遺更甚。少寐少納。面痿脈少。

九龍丹合天王補心丹

另豬肚丸

原注（膏淋、有便濁、精濁、兩種。
便濁、是胃中濕熱滲入膀胱。與腎絕無相干。精濁、牽絲黏膩。不溺亦有。是腎虛、淫火易動。精離其位。
漸漬而出。治宜滋腎清心。健脾固脫。○。九龍丹方中、杞、地、歸。滋陰以制陽。
櫻、蓮、芡。澀以固脫。石蓮子、苦寒清心。心清則火不熾。白茯苓。甘平益土。
以制腎邪。尤妙在山楂一味。能消陰分之障。○。前一案、氣虛挾濕熱。故合清暑益氣。後一案、心火挾濕熱。故合補心豬肚。）

氣虛不能攝精。精虛不能化氣。所進飲食。徒增痰濕。

<u>六君子湯</u>　加菟絲餅　炮薑炭　韭菜子

原注（純從脾藏氣虛立案。）

詒按（案語簡潔老當。方亦周到。）


<h3>小便門</h3>
陰虛之體。
心火下鬱於小腸。傳入膀胱之府。尿中帶血。時作時止。左脈沉數。小水不利。

生地　木通　甘草　竹葉　火府丹

另大補陰丸

詒按（此用導赤散、合火府丹。以清心火。即用大補陰丸、以滋陰。虛實兼到。）

經曰、胞移熱於膀胱。
則癃溺血。又曰、水液渾濁。皆屬於熱。又曰、小腸有熱者。其人必痔。具此三病於一身。若不以涼血之品。急清其熱。遷延日久。必有性命之憂。

導赤散合火府丹　加燈心

又丸方　固本丸合大補陰丸　豬脊髓丸　加萆薢

詒按（火甚者、陰必傷。火清之後。隨進丸藥。以滋其陰。）

膏淋血淋同病。
未有不因乎虛。亦未有不因乎熱者。熱如化盡。則膏淋之物。必且下而不痛。始可獨責乎虛。

大補陰丸　加栝蔞　瞿麥　牛膝　血餘

詒按（議論雋爽。方亦切實。）

再診　所下之淋。
薄且少矣。而當便之時。尚屬不利。既便之後。反覺隱痛。肢膝不溫。脈小弦。唇紅嗌乾。熱未全消。虛已漸著。

栝蔞瞿麥去附湯　加麥冬　萆薢　黑梔　豬脊筋

詒按（便後隱疼、膝冷、咽乾。皆虛象也。似當兼用滋養。）

曾患淋症。
小便本難。近來變為癃閉。少腹硬滿。小便腫脹。苔白不渴。脈小而沉。
下焦濕熱。被外寒所遏。膀胱氣化不行。最為急症。恐其喘汗。

肉桂五苓散　加木香　烏藥　枳殼

另蔥一把、麝香三釐搗餅貼臍。

詒按（此溫通法也。惟由淋變癃。氣分必虛。補中益氣等法。亦可隨宜佐用。）


<h3>泄瀉門</h3>
飧泄不由乎胃滯。即系乎陽弱。此乃兼而有之。脈遲噯腐脘痛。

附子理中湯合二陳湯　加川樸　吳萸　防風

詒按（噯腐脘痛。食滯頗重。擬去二陳加神麯、砂仁、菔子。）

下利轉瀉腎病傳脾。脾因虛而受邪。溫化為宜。

理中湯合四苓散　加陳皮　防風　伏龍肝

詒按（由利轉瀉。或有因濕邪未淨者。方中用四苓、伏龍肝。即此意否。）

發熱之餘。腹痛便溏。表邪下陷也。

小柴胡湯　加白芍　木香　茯苓　澤瀉

詒按（此時邪下陷之症。）


<h3>大便門</h3>
脾虛不能化濕。焉能統血。血雜於水濕之中。下注不止。

茅朮　地榆皮　槐花炭　鬱金

再診　無毒治病。不必愈半而不取也。仍服原方可耳。

原注（此茅朮地榆湯。
其人便血。挾水而下。已及半載。人不困憊而面黃。大約濕熱有餘之體。此病兩帖愈半。四帖全愈。）

詒按（審症的確。用藥精當。有以匙勘鑰之妙。）

腸澼便血。
時重時輕。或痛或否。脈形細小。飲食少。此虛也。恐增浮喘。

歸脾湯　加薺菜花　荷葉　粳米

詒按（此補脾攝血之正法也。稍加和胃之品。如廣皮、砂仁輩。更為周密。）

便血之前。
先見盜汗。盜汗之來。由於寒熱。寒熱雖已。而盜汗便血之症不除。脈小而數。氣陰兩虛之病也。

歸脾湯去桂圓　加丹皮　山　梔　地榆　桑葉

詒按（此症、營分中必有留熱。宜於清營一邊著意。但顧其虛。猶未周到。）

陰絡傷。
則血內溢。為日已久。陰分固傷。陽分亦弱。而身中素有之濕熱。仍未清楚。恐增浮喘。

大熟地　伏龍肝　阿膠　白朮　赤小豆　附子　黃芩　炙草　當歸　地榆炭　烏梅肉

詒按（此金匱黃土湯加味。陰陽並治。而兼清濕熱。立方頗為周到。）

濕熱傷營。
腹臌便血。久而不愈。左脈細澀。右芤。寸大尺小。加以浮腫。氣分亦虛。不但不能攝血。而且不能清化濕熱。防喘。

黃土湯（黃、地、朮、附、膠、芩、土）　加大腹皮　桑皮　五加皮　黨參　槐花

原注（原方之妙。
附子扶脾之母。黃芩清肝之熱。熟地滋腎之陰。白朮培脾之本。阿膠涼血之熱。各臟照顧。非仲景不能作也。）

詒按（增入之藥。亦能與病機恰當。）

紅白痢變為便血。
當時血色尚鮮。後又轉為紫黑。或帶血水。而不了結。暑濕深入營中。氣虛無力以化。降而不升也。

駐車丸（連、膠、薑、歸）加廣木香　黨參　甘草　伏龍肝　薺菜花

詒按（此症血分中有留邪。尚宜參用和血之品。）

再診　血雖漸止。氣猶降而不升。

補中益氣湯去陳皮合駐車丸　加赤芍　伏龍肝

痔疾、下痢、臟毒、三者。皆屬下焦濕熱為患。

地榆散合三奇散（耆、防、枳殼）加廣木香

詒按（立方精到。擬再增銀花、丹皮。）

大小便易位而出。
名曰、交腸。驟然氣亂於中。多屬暴病。此症乃久病。良由瘀血內阻。新血不生。
腸胃之氣。無所附而失治。故所食之水穀。悉從前陰而出。所謂幽門者。不司泌別清濁。
而闢為坦途。比之交腸症。有似是而實非者。此時論治。主以化瘀潤腸。必大腸之故道復通。乃可撥亂者而返之正。

旋覆花　猩絳　蔥管　歸鬚　首烏　柏子仁　薺菜花

另舊紗帽一隻炙灰每服一錢五分酒下

原注（紗帽一發漆膠黏而成。其亦取通瘀之意耶。）

詒按（論症用藥。
均有巧思。特未知效否何如。憶喻西昌寓意草中。所載姜宜人交腸病。與此相似。特病原有虛實之異耳。學者當參觀之。）


<h3>蟲病門</h3>
陽絡曾傷。
陰氣素虛。更有濕熱鬱於營分。日久生蟲。擾亂於上中下三焦。以致咳嗽喉痹。惡聞食臭。
起臥不安。肛部不舒。舌質深紅。其苔黃濁。即仲景所謂狐惑病是也。久延不愈。即入勞怯之途。

川連（三分）　犀角（三分）　烏梅（五分）　人中白（一錢）　百部（一錢）　丹皮（一錢半）　甘草（三分）

詒按（讀金匱狐惑病一節。此症之原委乃明。）

脘腹作疼。
滿腹苦熱。初起得食則痛。繼而不食亦痛。此肝胃不和。濕熱生蟲之狀。

烏梅丸　加青皮　白芍　金鈴子

詒按（初起得食即痛。得無兼有食積否。）

再診　服前方。
脘腹之痛而苦熱者。時作時止。止則右脅下。必有一塊攻築。是屬蛔未安也。

旋覆花湯合金鈴子散　加杏仁　雷丸　榧子

詒按（蛔未安者。似宜仍用烏梅丸。此則因右脅攻築。故用金鈴子散以泄肝耳。）

濕熱挾風。生蟲作癢。有似攻注之形。無處不至。難治之症也。

獺肝一錢磨開水沖服

再診　攻注有形。而不攻注時、無跡。濕熱風蟲踞於痰中所致。

推氣散（枳殼、桂心、薑黃、草）加白芥子　橘紅　羌活　獺肝　竹油

另醫通沉香化氣丸（大黃、黃芩、沉香、六曲、辰砂、參朮、竹油、薑汁）

詒按（獺肝治蟲。
法本千金。惟案中所云、攻注有形。無處不到。究竟或在肢體。或在腹裡。均未敘明。無從揣測也。）

人之涎下者。
何氣使然。曰、胃中有熱則蟲動。蟲動則胃緩。胃緩則廉泉開。故涎下。

黃連丸（連、萸、木香、訶子、龍骨）合烏梅丸

詒按（方案俱高簡穩實。）


<h2>評選環溪草堂醫案三卷</h2>
環溪草堂醫案三卷。
梁溪王旭皋先生所著也。先生名泰林。字旭皋。世為無錫人。嘉道間有以瘍醫馳名江浙者。曰高錦亭先生。
著有外科心得集、景岳方歌括等書行世。即旭皋先生之舅氏也。高先生歿後。先生傳其業。其始先以瘍醫行。逮後求治者日益多。
寖及內科。無不應手奏效。於是遂專以內科行。門下士習業者。每年以十數計。先生讀書。
上自軒岐。下迄國朝諸家。無不精心貫串。於古書則研求故訓。於後人書則必分別疑似。所著有西溪書屋夜話錄、醫方歌括串解、及環溪草堂醫案諸書。
均未梓行。其醫案為門弟子隨時抄錄。未經分別去取。不免繁複者多。余所得見者。蓋有五六本。
詳略互異因屬及門諸子刪其繁亂。重為抄輯。最後得王家橋顧君蓮卿本。系先生晚年之作。又得方君畊霞新刊本。案甚繁富。
頗有方案足取而為他本所未載者。一併補錄。簡其精粹。分為三卷。間有未盡之意。隨加按語以闡明之。
閱一年而竣事。先生居錫城。去余家不百里。余弱冠時。猶及見之。吾鄉有疑難症。
無不求治於先生者。先生必沉思渺慮。疏方與之。厥後或效或否。或有無力再往者。先生必訪悉之。
令其再診。以竟厥功故其所存方案。無不光堅響切。無模糊影響之談。蓋較近賢之專以靈變取巧者。不啻上下床之別矣。
先生博極群書。所用諸法。如治小兒喘嗽之藥棗。從葛可久之白鳳丹化出。治上熱下寒之八味丸。用紫雪為衣。
從喻西昌外廓之論悟出。若此之類。不勝枚舉。是皆因古法而變化出之。彼胸無古書者。每讀之而猝難領會。余於此等處。均為一一指出。學者苟能即是而得讀書用古之法焉。則庶乎不負先生之苦心也夫。

<u>光緒二</u>

<u>十六年重陽日江陰柳寶詒謹識。</u>


<h2>上卷</h2>

<h3>內傷雜病門</h3>
病將一載。
肝氣橫逆而不平。中氣久虛而不振。惟肝逆、故胸脘阻塞而攻衝。惟中虛、故營衛不和而寒熱。凡大便溏。飲食少。
右脈細。左脈弦。是其症也。四君子合逍遙加左金。是其治也。

黨參　冬朮　陳皮　茯苓　歸身　神麯　白芍　柴胡（鹽水炒）　香附（鹽水炒）　川連（吳萸炒）　穀芽　玫瑰花

詒按（案語爽朗。方亦的當。擬再加沉香、鬱金。）

再診　陽虛惡寒。
陰虛發熱。脾虛則便溏而乏力。木旺則脘痞而氣塞。前方補中泄木。肝氣已平。合以益火生土。氣血雙補。

黨參　冬朮　蓯蓉　鹿角霜　杞子　木香　菟絲子　歸身　白芍　陳皮　茯苓　杜仲　砂仁　玫瑰花

詒按（肝氣平後。續用培補。是一定層次。惟既有寒熱見症。似可參用桂枝建中之意以和之。）

三焦相火。
挾肝陽而上升。每日清晨。則氣自臍左而上衝。心胸痞塞。自覺胸中熱。舌尖辣。
面色紅。過午則氣漸下降。至夜則安。而火降則下或遺泄。此皆無形之火為患也。推其原、始由乎陰虛。
今則相火妄行。蒸煉胃液成痰。所以吐痰黏膩灰黑。而咽嗌胃管之間。常覺不流利也。法當清相火。導虛陽而下歸窟宅。更佐以化痰鎮逆。病來已久。難期速效。

黃柏（鹽水炒一錢二分）　桂心（三分）　砂仁（炒三分）　蛤殼（一兩）　甘草（三分）　知母（鹽水炒一錢二分）　川連（鹽水炒四分）　茯苓（三錢）　元精石（三錢）　長流水煎

詒按（此方取交濟封髓之法。
用意極為精到。惟病因肝腎不攝。虛陽浮逆。擬再加牡蠣、龜板、以攝下。旋覆、竹茹、以清上。似於病情。更為周匝）

痰之標在肺胃。
痰之本在脾腎。腎虛則水泛。脾虛則濕聚。二者、均釀痰之本也。經曰、脾惡濕。腎惡燥。脾腎兩虛。法當滋燥兼行。而痰戀肺胃。又宜標本同治。

熟地　茅朮（芝麻炒）　陳皮　川貝　茯苓　半夏　紫菀

詒按（案語斟酌病機。
切實不泛。用藥亦絲絲入扣。○。用黑地黃法。以兩補脾腎。合二陳、以和胃。
苑、貝以利肺。藥品無多。而層層都到。非有簡煉工夫。不能作此。）

凡藏邪。
惟虛則受之。而實則不受。惟實者能傳。而虛則不傳。仲景云、肝病實脾。治肝邪之盛也。
內經云、肝病緩中。治肝體之虛也。此症肝氣有餘。肝血不足。法宜兩顧為得。

歸身　白芍　沙苑　杞子　冬朮　茯神　青皮　陳皮　香附　金鈴子　砂仁

詒按（議論確鑿。
非胸中有古書者不能道。方亦精到。○。方中歸、芍、杞、苑。所以養肝血。青、陳、香、鈴。所以疏肝氣。藥品看似平常。用意恰已周到。）

腎水不足。
君火上炎。相火下熾。心中如燔。舌光如柿。陽事易舉。陰精易泄。
擬清君火以制相火。益腎陰以制肝陽。所慮酷熱炎蒸。恐藥力無權。將亢陽為害。而增劇耳。

川連（鹽水炒）　黃芩　黃柏　阿膠　生地　甘草　雞子黃

另大黃（三錢）研末將雞子（一個）破頭納大黃（三分）蒸熟每日服一個。

再診　投苦鹹寒。
堅陰降火。以制亢陽。心中之燔灼。與舌色之光紅。俱減三分之一。然上午之身熱如燎者、未退。幸納食頗增。苦寒可進。再望轉機為妙。

川黃連　阿膠　生地　元精石　黃芩　甘草　元參　蛤殼　雞子黃

三診　舌乾紅。
知飢善納。水虧陽亢。土燥於中。鹹苦堅陰之劑。雖衰其燔亢之勢。而未能盡除其焰。時當炎暑。濕熱與相火蒸騰。擬復入清中固下祛濕之法。仍不出鹹苦之例。

洋參　石膏　知母　甘草　麥冬　川連　阿膠　生地　蛤殼　黃柏　豬膽汁丸每朝服三錢

詒按（君相交燔。
腎陰被灼。所謂一水不能勝二火。此症是也。僅與壯水。猶難勝任。必得苦以泄之。
咸以制之。而火乃退。更得苦以堅之。咸以滋之。而陰乃復。）

營陰虛、則氣火易升。
肝木橫、則脾土受侮。腹滿頭暈。肝脾之病。耳鳴喉燥。虛火之愆。陰虛生內熱。腎虛故腰痛。擬補陰潛陽。扶土抑木法。

生地（砂仁炒四兩）　茯苓（烘三兩）　山藥（炒三兩）　萸肉（酒炒三兩）　丹皮（酒炒二兩）　澤瀉（炒三兩）　龜板（炙三兩）　沙苑（鹽水炒三兩）　黨參（炒三兩）　杜仲（鹽水炒三兩）　歸身（酒炒三兩）　白芍（炒二兩）　石決明（煅四兩）

上藥為末。煉蜜打和為丸。曬乾。泛上後藥。

香附（三兩）　分三分（一分、鹽水炒。一分、醋炒。一分、蜜水炒。）　陳皮（鹽水炒七錢）　沉香（三錢）　神麯（一兩）

上藥為末。用橘葉湯泛上前丸為衣。

詒按（以補藥為丸。
而以和氣之藥末泛上為衣。與喻嘉言藥用外廓之意相合。雖無精義可取。而心思靈巧。可備一格。）

夜涼晝熱。
熱在上午。此東垣所謂勞倦傷脾之症也。上午熱屬氣虛。用補中益氣湯。補氣升陽。

<u>補中益氣湯</u>　加神麯　茯苓

詒按（論症立方。如開門見山。心目俱朗。）

泄為脾病。
嘔為胃病。脾胃屬土居中。而司升降。脾宜升。不升則泄。胃宜降。
不降則嘔。土衰則木橫。木橫而土益衰。高年當此。頗慮土敗木賊。古人治肝。當先實脾。況茲土弱。尤當先補其中。稍佐平肝可也。

理中湯　加茯苓　橘餅

詒按（案語理明詞達。
方法切實不浮。但既有嘔惡見症。則半夏、似不可少。擬再加木瓜、白芍、砂仁。）有時驚悸。有時肌肉頑木。
或一日溏泄數次。或數日一大便而堅干。惟小便常紅。此心氣鬱結。脾氣失運。失運則生濕。
鬱結則聚火。火則傷津。淫則阻氣。而氣機不利矣。擬荊公妙香散加味。以補益心脾。

山藥　洋參　黃耆　茯神　赤苓　桔梗　炙草　遠志　麝香　硃砂　木香　川連　麥冬

上藥為末。用藿香陳皮湯泛丸。每服三錢。開水送下。

詒按（專主心脾立論。思路精確。）

血不養心。
則心悸少寐。胃有寒飲。則嘔吐清水。虛火爍金則咽痛。肝木乘中則腹脹。此時調劑。
最難熨帖。蓋補養心血之藥。多嫌其滯。清降虛火之藥。又恐其滋。欲除胃寒。
慮其溫燥劫液。欲平肝木。恐其克伐耗氣。今仿胡洽居士法。專治其胃。以胃為氣血之鄉。土為萬物之母。一舉而三善備焉。請試服之。

黨參　冬朮　茯苓　半夏　棗仁　扁豆　陳皮　山藥　秫米

詒按（於無可措手中。
尋出養胃一法。自屬扼要之圖。擬再加木瓜、白芍、以和肝。竹茹、麥冬、以清肺。似更周匝。）

骨格瘦小。
先天元氣不足。夏秋寒熱。至今不已。脈細數弱。氣血兩虧。頭不痛而但身痛。或口沃清水。此胃陽虛憊也。當商溫補。仿東垣法。

黨參　茯苓　陳皮　桂枝　柴胡　黃耆　半夏　神麯　當歸　乾薑　砂仁

詒按（少陽生氣被郁。
故寒熱不已。東垣升陽益胃法。用之恰合。加乾薑者。助胃陽也。）

再診　前方補中益胃。溫衛氣。開腠理。諸恙皆減。仍依前法。

前方去神麯　乾薑　加白朮　白芍

衛氣虛。
則洒洒惡寒。營氣虛。則蒸蒸發熱。營衛並出中焦。總以脾胃為主。補脾胃。則金有所恃。不必治肝。而肝自馴矣。

黨參　冬朮　當歸　川貝　黃耆　茯苓　白芍　陳皮　玫瑰花

詒按（為虛損症。探原立論。方亦精到。）

營陰內虧。
頭眩心嘈。下午微寒內熱。能食無力。胃中有熱。則消穀。脾虛氣弱。則無力也。

黨參　沙苑　茯苓　川連　棗仁　知母　女貞子　白芍　冬朮　麥冬　竹茹

詒按（此虛損初萌之候。因脾虛氣弱。未便滋補耳。）

左脈空大。
腎水虧也。倦怠無力。脾氣弱也。食少則陰虛。陰虛生內熱。症屬內傷。

補中益氣湯加黑山梔　白芍

另六味丸每朝服四錢

詒按（補中益氣、補脾氣。
六味補腎陰。立法頗切實。惟左脈空大。方中升柴兩味。尚宜斟酌耳。）

思慮傷脾之營。
勞碌傷脾之氣。歸脾湯、補脾之營也。補中益氣湯、補脾之氣也。今將二方。併合服之。

黨參　黃耆　冬朮　茯神　歸身　炙甘草　砂仁　棗仁　升麻　柴胡　木香　半夏　陳皮

詒按（同是脾病。而病原用藥。確有氣營之別。一經指點。便覺頭頭是道。）

腎氣虛逆。
非滋不納。脾弱運遲。滋則呆滯。然則如何而可。曰、補腎之陽。即可以轉運脾氣。從仲景腎氣丸化裁。

熟地（附子三分炒）　五味子　茯苓　山藥　肉桂心　麥冬（元米炒）　牛膝（鹽水炒）　山萸肉　陳皮　紫石英　補骨脂（鹽水炒）　胡桃肉

詒按（補腎、即可以補脾。益火、以生土也。用腎氣丸恰合。）

久病之軀。
去冬常患火升。交春木旺。肝膽陽升無制。倏忽寒熱。頭面紅腫。延及四肢。
焮熱癢痛。殆即所謂、遊火遊風之類歟。匝月以來。腫勢已減。四五日前。偶然倮體傷風。
遂增咳嗽、音啞。痰多、口乾、舌白。續發寒熱。胃氣從此不醒。元氣愈覺難支。風火交煽。
痰濁復甚。陰津消涸。陽不潛藏。此時清火養陰。計非不善。抑恐滋則礙脾。
化痰扶正。勢所必需。又恐燥則傷液。立法但取其輕靈。用藥先求其無過。

北沙參　知母　鮮生地　蛤殼　海浮石　蟬衣　豆卷　青果　海蟄　地慄　百合　另珠粉（朝晨用燕窩湯送下三分）

原注（右方金匱百合知母地黃湯。
合本事神效雪羹。取其清火化痰。不傷脾胃。生津養液。不礙痰濕。酌古參今。歸於平正。）

詒按（議病用藥。均歸精細。躁心人不能領取也。）


<h3>中風門</h3>
兩手關脈。
皆見一粒厥厥動搖之象。此土虛木勝。內風動躍之候也。左半肢體麻木不仁。頭眩面麻。病屬偏枯。慮延僕中。

首烏　當歸　白芍　茯苓　陳皮　秦艽　菊花　天麻　石決明　鉤鉤　刺蒺藜　桑枝

再診　動搖之脈大減。
內風有暗熄之機。左手屈伸稍安。左足麻木未和。擬補腎生肝。為治本之計。

地黃飲子（地、山萸、斛、蓯、桂、附、麥冬、薑、五味、菖蒲、遠志、茯、巴戟、棗）去桂附

詒按（未雨綢繆。故易於奏效。兩方用藥。亦能與病機宛轉相赴。）

體肥多濕。
性躁多火。十年前小產血崩。血去則陰虧而火亢。肝風暗動。筋絡失養。已非一日。
去秋伏暑後變三瘧。瘧久、營衛偏虛。遂致風痰擾絡。右半肢體麻痹。而為偏廢之象。調理漸愈。
今但右足麻辣熱痛。痛自足大指而起。顯系肝經血虛失養。據云、腿膝常冷。足骱常熱。此非足骱有火。
而腿膝有寒也。想由濕火乘虛下注。故痛處覺熱。而腿膝氣血不足。則覺寒耳。至於左脛外廉。
皮肉之內。結核如棉子。發作則痛甚。此屬筋箭。是風痰瘀血交凝入絡而成。與右足之熱痛麻辣不同。今且先治其右足。

生地　阿膠　五加皮　歸身　木瓜　天麻　冬朮　獨活　絲瓜絡　牛膝　茯苓　萆薢

詒按（論頗明透。方亦平穩。）

年已六旬。
腎肝精血衰微。內風痰涎走絡。右偏手足無力。舌強言澀。類中之根萌也。溫補精血。兼化痰涎。冀免偏枯之累。然非易事也。耐心調理為宜。

蓯蓉　巴戟　茯神　木瓜　半夏　枸杞（鹽水炒）　遠志（甘草湯制）　海風藤　茱萸（酒炒）　牛膝　杜仲（鹽水炒）

詒按（此與下條。均因有類中之萌。作未雨綢繆之計。故用藥力求平穩。不敢喜事以邀功也。）

腎藏精、而主骨。
肝藏血、而主筋。腎肝精血衰微。筋骨自多空隙。濕熱痰涎。乘虛入絡。右偏手足無力。
舌根牽強。類中之根。溫補精血。宣通經絡。兼化痰涎。守服不懈。加以靜養。庶幾卻病延年。

蓯蓉　黨參（元米拌炒）　牛膝　半夏　杞子（鹽水炒）　陳皮　繼斷　茯苓　巴戟　桑枝

又丸方

蓯蓉（二兩酒煮爛搗入）　黨參（三兩元米炒）　熟地（四兩砂仁末陳酒拌蒸爛搗入）　麥冬（二兩去心元米炒）　棗仁（三兩炒研）　巴戟（三兩鹽水炒）　歸身（二兩酒炒）　萆薢（三兩炒）　首烏（四兩制炒）　茯神（三兩）　牛膝（三兩鹽水炒）　半夏（二兩）　天冬（二兩去心元米炒）　陳皮（二兩五錢）　杜仲（三兩鹽水炒）　虎骨（三兩炙）　菖蒲（一兩）　杞子（四兩鹽水炒）

上藥各選道地。
如法制炒。共研細末。用竹瀝四兩。薑汁三兩。搗入。再將白蜜為丸。如黍米大。用瓷器裝好。每朝服五錢。開水送下。


<h3>痿痹門</h3>
先天不足。
骨髓空虛。常以後天滋補。栽培脾胃。脾胃得補。濕熱壅滯。形體驟然充壯。
而舌本牽強。兩足痿軟。不能行走。上盛下虛。病屬痿躄。經云、濕熱不攘。
大筋軟短。小筋馳長。軟短為拘。馳長為痿。是也。今擬法補先天之精氣。
強筋壯骨。以治其下。扶後天之脾胃。運化濕熱。以治其中。然必耐心久服。確守弗懈。庶克獲效。倘朝秦而暮楚。恐難許收功也。

熟地（四錢附子三分煎汁炒）　茯苓（三錢）　牛膝（一錢五分鹽水炒）　桑枝（一兩）　虎脛骨（炙三錢）　川斷（二錢酒炒）　巴戟（三錢鹽水炒）　黃柏（一錢薑汁炒）　蒼朮（一錢五分）　萆薢（二錢鹽水炒）　竹瀝（二十匙）　薑汁（一匙）

另洗方

獨活（三錢）　當歸（五錢）　紅花（一錢）　陳酒糟（二兩）　豬後腳骨（二隻）　蔥白頭（三個）　煎湯日洗一次

詒按（此等症、本難奏效。其立方、仍從丹溪虎潛法加味。用藥固未嘗不切當也。）

伏熱留於肺胃。
胃熱、則消穀易飢。肺熱、則躄痿難行。熱氣熏於胸中。故內熱不已。延年半載。節屆春分。
天氣暴熱。病加不寐。據述先前舌苔黃黑。今則舌心乾紅。其陰更傷。仿仲景意用。甘寒法。

生地（三錢）　知母（一錢五分）　茯神（三錢）　棗仁（一錢五分）　麥冬（二錢）　滑石（三錢）　夜合花（五分）　沙參（三錢）　百合（一兩）　泉水煎服。

詒按（金匱百合病篇。有以百合配知母、地黃、滑石、等法。此方即用其意。）

再診　經云、肺熱葉焦。
則生痿躄。前方清心肺而退熱。已能起床步履。但夜不安寐。是腎氣不交於心。陰虛陽亢故也。清金麗水。取坎填離為治。

生地　天冬　麥　冬　棗仁　山藥　元參　沙參　洋參　百合

另虎潛丸（三錢）

詒按（經云、肺熱葉焦。
則生痿躄。又云、治痿必取陽明。經訓昭然。守此二語。治法不外是矣。）

三診　陰虛未復。
夜寐未安。熱退不清。仍宜養陰。自云、腹中微微撐痛。此屬中虛。治當補益脾陰。兼清心肺之熱。

生地　沙參　洋參　山藥　麥冬　棗仁　薏米　茯神　甘草　白芍　赤苓　百合

另歸脾丸

冷雨淋背於先。
竭力鼓棹於後。勞碌入房。挾雜於中。病起身熱咳嗽。至今四十餘日。痰氣腥臭。
飲食能進。臥床不起。形肉消脫。是肺先受邪。而復傷其陰也。經云、陰虛者。
陽必湊之。肺熱葉焦。則生痿躄。又云、一損損於肺。皮聚毛落。至骨痿不能起床者、死。合經旨而互參之。分明棘手重症矣。

沙參　紫菀　茯苓　地骨皮　川貝　玉竹　薏仁　另八仙長壽丸（四錢）

再診　肺為水源。
百脈朝宗於肺。猶眾水朝宗於海也。肺熱葉焦。則津液不能灌輸於經脈。而為痿躄。臥床不能行動。
形肉消削。咳嗽痰臭。舌紅無苔。脈細而數。是皆津液消耗。燥火內灼之象。
考經論、治痿獨取陽明者。以陽明主潤宗筋。胃為氣血之源耳。今擬生胃津。以供於肺。仿西昌喻氏意。

沙參　阿膠　杏仁　甘草　元參　火麻仁　天冬　麥冬　玉竹　茯苓　桑葉　枇杷葉

詒按（議病立方。深合內經痿論之旨。）

三診　投清燥救肺法。病情稍安。仍宗前制。

桑葉　杏仁　麥冬　川貝　百合　元精石　阿膠　沙參　元參　枇杷葉　野茭白根

長齋廿載。
精血久枯。大雨淋身。濕侵入骨。腿股酸重。不能舉動。法以宣通關節。佐以養血生津。

麻黃　蒼朮　白芷　當歸　川芎　白芍　防風　熟地　桂枝　獨活　牛膝　桑枝

詒按（此從陽和湯增減。因系濕邪。故加蒼朮。）

風寒濕三氣。
伏留於骨。骨節痠痛。自冬而起。所謂骨痹也。骨痹不已。內舍於腎。則發熱淹纏。即成勞損。

秦艽　杜仲　五加皮　生地　地骨皮　當歸　續斷　牛膝　萆薢　茯苓

詒按（邪郁化熱。
則傷及陰血。故易入損。○。方內再加丹皮、桂枝。更覺周到。）

寒濕之氣。
從外而入於內。遍體歷節疼痛。而又胸滿嘔痰。經云、從外之內者。治其外。又云、胃為臟腑之長。
束筋骨。利機關。皆胃氣之流行。然則外通經絡。內和胃氣。便是治法之綱領矣。

川附　茯苓　南星　半夏　陳皮　木瓜　竹瀝　薑汁

詒按（骨節痛與嘔痰。
自是兩途之病。用藥兩面照顧。亦為合法。案中以胃氣一層。牽合筋節。雖似有理。
而實非內經本旨。○。方中木瓜、竹瀝。是筋絡藥。擬再加桂枝、秦艽、獨活、桑枝、牛膝。）


<h3>內風門</h3>
病起肝風。
繼增痰飲吐酸。所以口目筋掣。而胸膈不利也。近因暑熱上蒸。咽喉碎癢。暫投涼劑。
喉患雖減。而胸脘愈覺撐脹。夫肝風之動。由於陰血之虛。痰飲之生。又系胃陽之弱。病涉兩岐。法難並用。今且宣化胃濕以祛痰。稍佐平肝降逆之品。

半夏　茯苓　陳皮　旋覆花　麥冬　杏仁　川貝　鬱金　丹皮　黑山梔　竹茹　蔻仁

詒按（此等兩礙之病。
最難用藥。須看其周到熨帖處。○。方中旋、郁、貝、杏。是兼參胸痹治法。）

肝為風藏而主筋。
心為火藏而主脈。心包絡與三焦相為表裡。俱藏相火心包主裡。三焦統領一身之絡。此病起於病後。心中𩞄熱。
胸前跳躍。繼而氣攻。背脊如火之灼。或大或小。或長或短。皆在經絡脊脈之中。
良由病後絡脈空虛。相火內風。走竄入絡。非清不足以熄火。非鎮不足以定風。然而絡脈空虛。
使非堵截其空隙之處。又恐風火去而復入。故清火、熄風、填竅、三法。必相須為用也。第此症實屬罕見。醫者、意也。以意會之可耳。仿仲景法。

羚羊角　寒水石　滑石　紫石英　龍骨　石決明　生石膏　磁石　赤石脂　牡蠣　大黃　甘草（各三錢）

上藥研末。每服一錢。一日三服。用大生地一兩、百合一兩、煎湯調服。

詒按（金匱中風門。
有侯氏黑散、風引湯、二方。其用意以填竅為主。喻西昌論之詳矣。讀者取喻氏之論觀之。即識此方之意。）

先嘔數日。
嘔止而發痙厥。日三五次。此乃肝逆犯胃。聚液成痰。內風焮動。陽氣偏張。痰亦從之為患。擬清熄風陽。兼和其胃。

羚羊角　鉤鉤　半夏　陳皮　茯苓　石決明　山梔　菊花　元參　竹茹

再診　痙厥日數發。
口噤不能言。而心中了了。病不在心而在肝。夫心為君主。肝為將軍。當氣逆火升風動之際。
一如將在外。君命有所不受。君主雖明。安能遽禁其強暴哉。況胃為心之子。胃家之痰。
與肝家之風火。互結黨援。相助為虐。今舌紅碎痛。一派炎炎之勢。漸迫心君。
故欲化胃家之痰。必先清泄肝家之風火。而安鎮靈臺。使心君無震撼之虞。尤為要著。

羚羊角　鮮生地　犀角　茯神　山梔　元參　石決明　天竺黃　鉤鉤　棗仁（川連炒）　竹瀝（薑汁沖）　金箔

詒按（議論明快。立方熨帖。○。擬去犀角、加川連。更為親切。）

久患肝風眩運。
復感秋風成瘧。瘧愈之後。周身筋脈跳躍。甚則發厥。此乃血虛不能涵木。筋脈失養。虛風走絡。痰涎凝聚所致。擬養血熄風。化痰通絡。

制首烏　紫石英　白蒺藜　半夏　茯神　羚羊角　石決明　煨天麻　棗　仁　洋參　陳皮　竹瀝　薑汁

詒按（歸、芍、似不可少。）

五臟六腑之精氣。
皆上注於目。目之系。上屬於腦。後出於項。故凡風邪中於項。入於腦者。
多令目系急而邪視。或頸項強急也。此症始由口目牽引。乃外風引動內風。內風多從火出。其原實由於水虧。
水虧則木旺。木旺則風生。至於口唇乾燥赤碎。名餂唇風。亦肝風胃火之所成也。治當清火熄風。養陰為法。

大生地　丹皮　沙參　鉤鉤　桑葉　羚羊角　石決明　白芍　芝麻　蔗皮　梨皮　元參心　川石斛

肝苦急。急食甘以緩之。

生甘草（一斤研末）紅棗（一斤）煮爛去皮核。與甘草打和為丸。每服三錢。開水送下。

原注（此人並無表症。又不內熱。一日數十痙。服此二料、即愈。）

詒按（前兩方、是風火致痙者。
通治之方。後一方、雖依經用藥。但平實無靈機。如此重病。而服之竟效。奇哉。）


<h3>神志門</h3>
上年夏季。
痰火迷心。神呆語亂。治之而愈。至今復發脈浮小弱。舌心紅而苔薄白。語言錯亂。
哭笑不常。憑脈而論。似屬心風。蓋由風入心經。蘊熱蒸痰所致。用本事獨活湯法。

獨活　防風　黃芩　山梔　元參　石菖蒲　膽星　茯苓　橘紅　甘草　竹葉　鮮生地

詒按（論症確鑿。
此為學有本源。○。查許學士獨活湯原方。僅有獨活、防風、茯苓、三味、相同。此蓋用其意而不制其成方也。）

情志鬱勃。
心肝受病。神思不安。時狂時靜。時疑時怯。心邪傳肺。則心悸不寐而咳嗽。
肝邪傳膽。則目定而振慄。其實皆鬱火為患也。擬清心安神。壯膽為主。平肝和脾佐之。

川連　茯神　菖蒲　龍骨　遠志　北沙參　棗仁　膽星　川貝　鐵落　石決明　豬膽（一個、用川芎五分研、納入以線紮好、入煎）

詒按（清心化痰。
涼肝鎮怯。立方周到熨帖。尤妙在川芎一味、入豬膽內。可以疏木鬱、壯膽氣。開後人無數法門也。）

寡居十載。
愁惕苦心。牙齦出血。有時若癇。其病已久。茲一月前。猝遭驚恐。
遂神糊語亂。口吐紫血腹脹不食。兩脈模糊。難以捉摸。此乃驚動肝陽。神魂擾亂。
血隨氣逆。是即薄厥之屬。今兩足常冷。陽升於上。急以介類潛陽。重以鎮怯。冀其厥止。再商。

川連（吳萸炒）　牡蠣　阿膠　茯神　棗　仁　石決明　羚羊角　龍骨　茜草炭　紫石英　代赭石　白芍　金箔

詒按（病深且久。
病氣內涉於藏。實難取效。但就病論治。隨症用藥。已能處處熨帖。自屬可存。）

再診　風陽稍熄。神志未安。仍從前法增損。

川連（吳萸炒）　石決明　牡蠣　茯神　龍骨　遠志　羚羊角　紫石英　阿膠　棗仁　白芍　橘紅　石菖蒲　金箔　另硃砂安神丸（三錢）

肝風胃濕。
凝聚成痰。每逢勞碌。則氣逆而痰湧。驟然昏迷。少頃復醒醒後數日無力。此屬癇類。其原總由水虧。不能涵木所致。煎方無效。宜用丸藥。

生地　茯神　山藥　丹皮　棗仁　茯苓　萸肉　澤瀉　磁石

上藥為末。煉蜜捻作小丸。將後藥泛上。

半夏　南星（制）　陳皮　青黛　蛤殼　郁　金　石決明　沉香　琥珀

上藥為末。泛上前丸為衣。曬乾。每服五錢。淡鹽花湯送下。

詒按（作丸之法。頗極精妙。）

肝火痰涎。內蒙心竅。外竄經絡。時發癇症。

洋參（制三兩）　天竺黃（一兩）　明礬（一兩）　首烏（制四兩）　茯神（烘三兩）　半夏（一兩）　川貝（二兩）　附子（五錢）　雄精（五錢）　辰砂（五錢）　南星（制一兩）　石決明（煅四兩）　川鬱金（一兩）　陳皮（鹽水炒）　丹皮（炒各二兩）

上藥為末。
用金箔、濂珠、血珀、玳瑁、獺肝羚羊角。另研細末。用鉤鉤、三兩、煎濃湯。衝入竹瀝一杯。薑汁一杓。將上藥末泛丸。每早服二錢。橘紅湯送下。

詒按（前方兼顧水虛。此方專治痰火。見症不同。固各有所當也。）


<h3>痰火門</h3>
心境沉悶。
意願不遂。近因患瘧。多飲燒酒。酒酣之後。如醉如狂。語言妄亂。
及今二日。診脈小弦滑沉。舌苔薄白。小水短赤。大便不通。渴欲飲冷。
昏昏默默。不知病之所的。因思瘧必有痰。酒能助火。痰火內擾。神明不安。
此少陽、陽明、同病。而連及厥陰也。少陽為進出之樞。陽明為藏邪之藪。今邪並陽明。瀰漫心包。故發狂。而又昏昏默默也。仿仲景柴胡加龍牡湯主之。

柴胡　黃芩　半夏　茯苓　龍骨　甘草　牡蠣　鉛丹　菖蒲　大黃　竹瀝　薑汁

詒按（病之來原去路。一一指出。藥亦的當。）

寐中常坐起。而不自知。日間靜則磕睡。此濁痰迷閉清陽。陽氣鬱而不宣也。

膽星　川貝　茯苓　陳皮　枳實　半夏　黨參　遠志　菖蒲

再診　體肥多濕之人。
濕熱蒸痰。阻塞肺胃。喉中氣粗。呼吸如喘。臥寐之中。常欲坐起。
仍然鼾睡。而不自知。所以起坐之故。蓋痰阻氣鬱。蒙閉清陽。陽氣鬱極則欲伸。
故寐中欲坐起也。病屬痰與火為患。茲擬煎方。開其肺痹。另用丸藥。化其痰火痰火一退。清陽得伸。病自愈矣。

射干　橘紅　冬瓜子　杏仁　桔梗　象貝　竹瀝　薑汁　葶藶子　蘇子　枇杷葉

另黑醜（取頭末三錢）　萊菔子（炒三錢）　檳榔（炒三錢）　大黃（酒炒三錢）

研末蜜丸。作十二粒。每午後一丸。臨臥一丸。噙化嚥下。

詒按（審病、即得其真諦。
用藥自然入彀。○。丸方中、加入菖蒲、膽星、鬱金、東丹等。以開鬱墜痰。較似得力。）

膽虛則神自怯。
氣鬱則痰自凝。於是咽喉若塞。氣短似喘。偶值煩勞。夜寐多魘。無形之氣。
與有形之痰。互相為患。遂至清淨無為之府。與虛靈不昧之神。均失其寧謐之常。欲安其神。
必化其痰。欲壯其膽。必舒其氣。故清之化之。和之益之。必相須為用也。

沙　參　棗仁（川連炒）　半夏　膽　星　遠志　茯神　神麯　石菖蒲　橘紅　金箔　竹瀝　薑汁

另膽星（三錢）　琥珀（一錢）　金箔（五張）　黑白醜（取頭末各一錢五分）

上藥另研。和一處。共為細末。每服三分。橘紅湯送下。

又方　黨參（薑汁炒）　半夏　膽星　茯神　遠志　棗仁　川貝　橘紅　蛤殼　神麯　竹瀝　薑汁


<h3>痰飲門</h3>
痰飲阻於胸中。
咳而短氣。心悸。用四君補氣。二陳化痰。桂枝通陽。款冬止咳。
加減成方。仍不越苓桂術甘之制。若舍仲景。而別求良法。是猶廢規矩。而為方圓也。詎可得哉。

桂枝　茯苓　白　術　甘草　半夏　陳皮　黨參　款冬花

詒按（方論俱平正通達。可以取法。）

再診　用補氣化痰。通陽蠲飲。咳而短氣俱減。但心仍悸。參以益智。

茯苓　白朮　甘草　黨參　陳皮　半夏　桂木　款冬花　益智仁　棗仁

胸中之元陽不足。
膻中之火用不宣。痰飲伏於心下。胸前如盤大一塊。常覺板冷。背亦惡寒。三四年來。
每交子後則氣喘。陽氣當至不至。痰飲阻遏其胸中。陽微陰勝故也。天明則陽氣張。故喘平。
至咳嗽心悸。易於驚恐。皆陰邪竊踞胸中之病。其常若傷風之狀者。衛外之陽亦虛也。圖治之法。
當祛寒飲。而逐陰邪。尤必斡旋其陽氣。俾如離照當空。而後陰邪盡掃。用仲景苓桂術甘法。先通胸中之陽。再議。

茯苓（細辛一分泡湯拌浸焙）　桂木　冬朮（熟附二分煎汁拌炒）　陳皮　甘草（麻黃一分泡湯拌浸焙）　炮姜（五味子五粒同焙）　補骨脂（鹽水炒焦）　黨參（薑汁炒）　半夏　紫石英　胡桃肉　螺螄殼

詒按（審症清切。
方中以辛烈之品煎汁。收入甘平藥內。用意頗巧。骨脂、桃肉。參入補腎之意。尤為周到。
○。此症陽微飲踞。自屬確不可易。惟所吐之痰。是否清稀。抑系干黃黏厚。
案中未經敘明。其常若傷風之狀。衛陽虛者。固有此候。亦有痰濁化熱。蘊於肺中。以致招引外風者。亦多此症。不可不細為之辨。）

咳嗽口不渴。
當臍痛。而脈細。頭常眩運。此乃手足太陰二經。有寒飲積滯。阻遏清陽之氣。
不能通達。故一月之中。必發寒熱數次。乃鬱極則欲達也。病將四月。元氣漸虛。
寒飲仍戀而不化。先以小青龍湯。蠲除寒飲。宣通陽氣。再議。

麻黃　桂枝　白芍　細辛　乾薑　半夏　五味子　甘草

詒按（此內飲而兼外寒之方。一月中寒熱數次。或因兼感外邪。則此方的對矣。）

脈沉取之數。
其陰內虧。其熱在裡。病延日久。勞損之候。症見咳唾白痰。脘腹時痛。
痛則氣滿。得矢氣則稍寬。病由肝鬱而成。據云、咳已三年。初無身熱。是其根又有痰飲也。經訓治病。必求其根。茲從痰飲氣鬱例治之。

半夏　茯苓　桂木　丹皮　白芍　香附　沉香　神麯　歸身　甘草　冬朮　陳皮　金橘餅

詒按（此苓桂術甘合二陳、加歸、芍、丹皮、以養肝。沉、附、曲、橘、以化氣也。立方平穩熨帖。）

痰飲咳逆。
肺腎兩虛。胃濕不化。用苓桂朮甘湯、合二陳治其胃。都氣丸、治其肺腎。可也。

苓桂朮甘湯合二陳湯　加川貝　杏仁　沉香

另都氣丸每服四錢淡鹽湯送下

詒按（虛實兼到。親切不浮。）

痰飲咳嗽已久。
其源實由於脾腎兩虧。柯氏云、脾腎為生痰之原。肺胃為貯痰之器也。近增氣急。不得右臥。右臥則咳劇。
肺亦傷矣。肛門漏瘍。邇來糞後有血。脾腎虧矣。幸胃納尚可。議從肺脾腎三經同治。然年已六旬。宜自知愛養為要。否則慮延損症。

熟地（砂仁炒）　五味子　炮姜　半夏　陳皮　茯苓　阿膠（蒲黃炒）　款冬花　冬朮　歸身　川貝

原注（此金水六君煎、合黑地黃丸。
加阿膠、款、貝三味。直補金土水之虛。上能化痰。下能止血。其中雖有炮姜。勿嫌其溫。蓋有五味以攝之也。）

詒按（此等病、立方最難安放平穩。似此周到熨帖。自非老手不辦。）

飢飽勞碌傷胃。
寒痰凝聚。氣血稽留。阻於胃絡。因而胃脘脹痛。嘔吐黏痰。初起一發即平。
後來發作愈勤。今則殆無虛日。飲食從此減少。病日益甚。胃日益虛。倘不加謹。恐延脹滿。不易圖治。

黨參　炮姜　冬朮　熟附　半夏　良薑　陳皮　茯苓　蔻仁

再診　溫胃化痰。從理中、二陳、平胃、三方化裁。

六君子湯　加川樸　熟附　炮姜　蒼朮

三診　寒積中焦。
胃陰不布。痰飲竊踞。為痛為脹。為吐為噦。法當溫運中陽。但病根已深。必耐心久服乃效。

黨參　炮姜　半夏　茯苓　陳皮　川椒　熟附　蔻仁　白朮

四診　中虛、非補不運。
寒飲、非溫不化。益火生土。通陽蠲飲。苓桂朮甘湯主之。附子理中湯亦主之。

黨參　桂木　炮姜　半夏　茯苓　熟附　冬朮　陳皮　蔻仁

五診　病有常經。
方有定法。藥已見效。無事更張。袁詩云、莫嫌海角天涯遠。但肯搖鞭有到時。

附子理中湯合二陳湯　加桂木　老薑

詒按（前後五方。
看病的確。用藥的當。案語亦親切簡老。於此道中。自推老手。）


<h3>咳喘門</h3>
稚齡形瘦色黃。
痰多食少。晝日微咳。夜寐則喉中嗘吼有聲。病已半載。而性畏服藥。此脾虛而濕熱蒸痰。以阻於肺也。商用藥棗法。

人參（三錢）　蒼朮（土炒一錢五分）　茯苓（三錢）　川樸（薑汁炒一錢）　榧子（三錢）　炙草（一錢）　陳皮（鹽水炒一錢）　川貝（三錢）　宋製半夏（三錢）　冬朮（三錢）

上藥各研末。
和一處。再研聽用。好大棗一百枚、去核。將上藥末。納入棗中。以線紮好。
每棗一枚。大約納入葉末二分為準。再用甜葶藶一兩。河水兩大碗。同棗煮。俟棗軟熟。
不可大爛。將棗取出、曬乾。每飢時、將棗細嚼嚥下一枚。一日、可用五六枚。餘下棗湯。去葶藶再煎濃。至一茶杯。分三次。先溫服。俟棗干、然後食棗。

原注（此平胃六君湯、加川貝、榧子。
製法極好。以治脾虛濕熱。蒸痰阻肺。喉中痰多者。極妙。此法從葛可久、白鳳膏化出。頗有巧思。此病服之。遂愈。）

詒按（靈心巧想。可法可師。）

肺為貯痰之器。
脾為生痰之源。肺虛則痰不易化。脾虛則濕不能運。痰上逆而喘咳。濕下注而足腫。腫之與喘。無非氣失升降。而乏運行之權也。今擬脾肺同治。冀痰濕運行乃吉。

黨參　葶藶　杏仁　澤瀉　大腹皮　半夏　赤苓　陳皮　通草　冬瓜子　枇杷葉　棗

詒按（論病用藥。俱能得其要領。）

年過花甲。
腎氣必虧。即使善自調攝。亦不過少病耳。及至既病。則各隨其見症而施治焉。今咳嗽氣升。
食少倦怠。症形在於肺脾。自宜從肺脾求治。然氣之所以升者。即腎水虛而不能藏納肺氣也。食暈油則大便溏者。
即腎陽衰而不能蒸運脾土也。然則補腎。尤為吃緊。雖不治脾肺。而脾肺得蔭矣。

黨參　五味　山藥　紫石英　補骨脂　萸肉　胡桃肉　茯苓

另金匱腎氣丸（三錢）

詒按（立論頗能探入深處。用藥亦親切不浮。）

氣上逆而咳甚。
舌心紅而邊白。此陰虛痰滯。下虛上盛之候也。病已月餘。消痰恐劫其陰。養陰恐增其濁。擬以降氣化痰。少佐益陰為法。

蘇子降氣湯去桂

另都氣丸（五錢）

詒按（立方切當。）

病將一載。
咳嗽內熱。行動喘促。少腹牽痛。此腎氣虛而不納也。仿都氣法。

生地　萸肉　茯苓　丹皮　山藥　五味子　澤瀉　麥冬　川貝　沉香　

詒按（立方精當。）

再診　壯水生金。補子益母。

前方　加黨參　胡桃肉

多年咳喘。
逢寒遇勞。輒發。汗多氣升。肺傷及腎。腎氣虛而不納矣。法當補腎以納氣。

熟地　懷牛膝　北沙參　半夏　陳皮　茯苓　麥冬　五味子　紫石英　蛤殼　沉香

再診　寒入肺底。
久而化熱。同一痰喘。先後不同也。初病在肺。久必及腎。同一咳逆。虛實不同也。補腎以納氣。清肺以化痰。須兩層兼顧為穩。

北沙參　五味子　麥冬　川貝　杏仁　蛤殼　懷牛膝　地骨皮　熟地　梨皮　枇杷葉

詒按（前方用藥切當。此方案語圓融。）

痰飲咳喘。
脘中脹滿。時或微痛。雖脾腎肺三經同病。而法當責重乎脾。以脾得運而氣化通。則痰飲有行動之機也。

乾薑（五味子同研炙）　半夏　陳皮　茯苓　補骨脂　北沙參（元米炒）　杏仁　川樸　澤瀉　胡桃肉

再診　痰飲停於心下。
上則喘咳。下則脘脹。多由清陽失曠。痰濁內阻。轉胸中之陽以安肺。運脾中之陽以和胃。咳喘與脹滿當松。

栝蔞皮　枳實　乾薑　川樸　半夏　陳皮　薤白頭　茯苓　澤瀉

詒按（此症咳脹兩症並重。故治法亦脾肺兼顧。）

痰飲久留於肺胃。
或咳或喘。或脘脹。皆痰氣之為病也。化胃中之痰。宜苓半。化肺經之痰。宜橘貝。從此擴充以立方。

二陳湯合苓桂朮甘湯　加川貝　杏仁　蛤殼　紫菀

詒按（此病因有脘脹。而無腎虛見症。故始終以運脾化痰之法。）

咳嗽痰多氣急。
其標在肺。其本在腎。歷年既久。自淺及深。自肺及腎。法當治其本矣。

熟地　懷山藥　懷牛膝　半夏　陳皮　茯苓　蛤殼　五味子　紫石英　沙苑　胡桃肉

再診　補腎納氣。水不泛而痰自化。培土運濕。濕不停而痰可降矣。

懷牛膝　懷山藥　半夏　陳皮　茯苓　熟地　紫石英　銀杏肉　杞子　五味子　胡桃肉

詒按（兩方案語清簡。用藥切實。○。方中再加於術。於培土較似有力。）

腎司納氣。
而開竅於二陰。此病每因勞碌之餘。必先頻轉矢氣。而後氣升上逆。短促如喘。飲食二便如常。其病在少陰之樞。宜補而納之。

六味地黃丸合生脈散　加青鉛

詒按（腎為作強之官。
過於勞動。則收攝無力。故見此症。與尋常喘促。又是一種。認症既確。立方亦切實不膚。○。擬再加砂仁、胡桃肉。）

暑風從背俞而內薄於肺。
濕熱從胃脈而上熏於肺。外內合邪。其氣並於胸中。氣不得通。因而上逆。氣升作咳。舌苔薄白。口膩不渴。治屬飲家。

冬瓜子　半夏　茯苓　射干　通草　馬兜鈴　枳殼　杏仁　橘紅　枇杷葉

詒按（此方輕靈可喜。擬再加滑石、薏仁。既有暑風內薄。宜再參用疏泄之品。）

閱病原知繇痰飲久留。
脾肺腎三藏交傷。下則腎虛不能納氣。中則脾虛不能運氣。上則肺傷不能降氣。繇是咳喘不得臥。肢腫腹臌。神氣疲憊。虛亦甚矣。治上無益。當治中下。

熟地　懷牛膝　茯神　五味子　胡桃肉　沙苑　懷山藥　蛤殼　紫石英　補骨脂　麥冬

另黑錫丹、每朝鹽花湯送下一錢。

詒按（病候已造極深之域。用藥如此。亦背城借一之計。）

喘哮氣急。
原由寒入肺俞。痰凝胃絡而起。久發不已。肺虛必及於腎。胃虛必累於脾。脾為生痰之源。
肺為貯痰之器。痰戀不化。氣機阻滯。一觸風寒。喘即舉發。治之之法。
在上治肺胃。在下治脾腎。發時治上。平時治下。此一定章程。若欲除根。必須頻年累月。服藥不斷。倘一暴十寒。終無濟於事也。

發時服方　款冬花　桑白皮　紫菀　蘇子　沉香　茯苓　杏仁　橘紅　製半夏　黃芩

平時服方　五味子　紫石英（煅）　陳皮　半夏　茯苓　薏仁　蛤殼　胡桃肉　杜仲　熟地

詒按（論病則源流俱到。層折畢清。用藥亦周到熨帖。絕不浮泛。洵非老手不能到此地位。）

再診　喘哮頻發。
脈形細數。身常惡寒。下焦陰虛。中焦痰盛。上焦肺弱。肺弱故畏寒。
陰虛故脈數。喘之頻發。痰之盛也。有所感觸。病遂發焉。病有三層。
治有三法。層層護衛。法法兼到。終年常服。庶幾見效。否則恐無益也。

發時服方　桂枝（生曬乾）　款冬花（蜜炙）　橘紅（鹽水炒）　杏仁霜　萊菔子　桑白皮（蜜炙）

上藥共研末。
用枇杷葉、十片、去毛。煎湯。再用竹瀝、半茶杯。薑汁一酒杯。相和一處。將上藥。末泛丸。發喘時、每至臥時。服此丸二錢。薏仁、橘紅湯、送下。

平明服方　熟地（砂仁拌炒）　丹皮（鹽水炒）　山萸肉（酒炒）　茯苓　牛膝（鹽水炒）　澤瀉（鹽水炒）　肉桂　山藥（炒）　五味子（鹽水炒）　磁石

上藥為末。
用煉白蜜搗和。捻作小丸。丸須光亮。俟半乾。再用製半夏三兩、陳皮二兩、炙甘草一兩。研極細末。泛為衣。每朝服二錢。發時亦可服。

心咳之狀。
咳則心痛。喉中介介如梗狀。甚則咽腫喉痹。蓋因風溫襲肺。引動心包之火上逆。故治法仍宜宣散肺經風邪。
參入寧心緩火之品。仲景方法。略示其端。但語焉未詳。後人不能細審耳。

前胡　杏仁　象貝母　桔梗　射干　麥冬　遠志（甘草湯制）　沙參　小麥一兩煎湯代水

詒按（心咳、屬心火刑金之病。
宜略加竹葉、元參、等清心之品。乃合。○。小麥湯代水。頗有巧思。）

煩勞罷極則傷肝。
肝傷則氣逆而上迫。為脅痛。為咳嗽。秦氏所謂、先脅痛而後咳者。肝傷肺也。治法不在肺而在肝。夏令將臨。恐有失血之虞。

旋覆花　桃仁炭　杏仁　川貝　蘇子　冬瓜子　黑山梔　丹皮　鬱金　薏仁　枇杷葉

詒按（審症清切。立方諦當。愚意再加歸鬚、桑白皮、白芍。）

五臟皆有咳。
總不離乎肺。肺為嬌臟。不耐邪侵。感寒則咳。受熱則咳。初起微有寒熱。
必挾表邪。邪戀肺虛。脈形空大。前方降氣化痰。保肺滌飲。俱無少效。
據云、得汗則身體輕快。想由肺氣雖虛。留邪未淨。補虛而兼化邪。亦一法也。用錢氏法。

牛蒡子（元米炒）　馬兜鈴　杏仁　阿膠（蛤粉炒）　蘇子　桑白皮　款冬花　炙甘草　茯苓　枇杷葉　桑葉

詒按（此肺虛受邪。虛實兼顧之法。）

脈虛軟而似數。
內傷虛弱奚疑。夫邪之所湊。其氣必虛。虛處受邪。其病則實。咳嗽雖由外感。
而實則因於氣虛。以為風寒。固不可以為虛損。亦未必可。玉竹飲子主之。

玉竹　杏仁　蘇子　桑白皮　款冬花　象貝　橘紅　沙參（元米炒）　旋覆花　枇杷葉

詒按（將虛實二字。
說得六通四辟。○。此玉竹飲子、加減。潤肺疏邪。虛實兼到。）

寒嗽交冬則發。兼患頸項強急。

熟地（六錢麻黃一錢煎汁浸炒鬆）　茯苓（三錢細辛五分煎汁浸炒）　胡桃肉（四錢）　五味子（八分乾薑一錢同炒）　陳皮（二錢鹽水炒）

半夏（一錢五分）　川貝（三錢）　款冬花（三錢）　薏仁（四錢）　杏仁霜（三錢）　歸身（三錢酒炒）　黨參（三錢米炒）

上藥為末、煉蜜為丸、每晨開水送下三錢。

詒按（此陰虛而挾痰飲者。故用藥如此。再增桂枝一味。則頸項強急。亦在治中矣。）

陰虛而兼痰濁。致為咳嗽。用金水六君煎。

半夏　陳皮　茯苓　炙草　當歸　川貝　杏仁　紫菀　熟地（砂仁拌炒鬆後入略煎一兩沸）

原注（仿飲子煎法。濁藥清投。取其益陰而不膩滯痰濁也。）

詒按（陰虛而挾濕痰。最難用藥。此亦無法中之一法。）

咳嗽四年。
曾經失血。今已音啞。脈形細弱。真陰元氣皆虧。勞損根深。藥難見效。猶幸胃氣尚可。大便未溏。姑擬甘潤養陰。希圖苟安而已。

北沙參　麥冬　杏仁　川貝　玉竹　扁豆　生甘草　茯苓　橘餅　枇杷葉

再診　咳嗽止而失血音啞。
津液枯槁。勞損成矣。脈形細弱。精氣兩虧。內經於針藥所不及者。調以甘藥。
金匱遵之。而用黃耆建中湯。急建其中氣。俾得飲食增而津液旺。冀其精血漸充。復其真陰之不足。蓋舍此別無良法也。

黃耆（秋石水炒）　白芍（桂炒去桂）　北沙參　（生炙）甘草　玉竹　麥冬　川貝　茯苓　橘餅

詒按（此與前方看似無聊應酬之作。其實精到熨帖。所謂舍此無良法也。）

痰飲咳嗽。飽則安。飢則咳。乃胃虛也。

黃耆　甘草　冬朮　陳皮　白芍　玉竹　茯苓　杏仁　桔梗

詒按（再加黨參、薏仁何如。）

咳嗽月餘。
痰腥帶血。氣升嗆逆。脈弦滑數。風溫久戀。化火蒸痰。灼金耗液。症屬肺癰。非輕候也。

冬瓜子　淡芩　薏仁　紫菀　川貝　桑皮　甜杏仁　蘇梗　沙參　蘆根尖

（附錄張氏醫通云、薏仁根、搗汁。
頓熱服之。下咽、臭痰即解。有蟲者、蟲即死出。薏仁為肺癰專藥。然性燥氣滯。服之未免上壅。
不及根汁之立能下奪。已潰未潰。皆可挽回。陳芥菜汁溫服、灌吐、最妙。一方用薄荷濃煎。稍入白蜜。已潰未潰、皆效。）

再診　咳熱痰腥帶血。
脈形弦硬。面色暗晦。肺氣失降。木火上逆。防加喘急。

羚羊角　鮮生地　川貝　甜杏仁　蛤殼　石決明　桑白皮　紫菀　枇杷葉　蘆尖

咳吐臭痰如膿血。此屬肺癰。舌苔濁厚。痰濁膠黏。仿仲景法。

葶藶子　冬瓜子　桃仁　桔梗　桑皮　栝蔞仁　旋覆花　蘇子　川貝　蘆尖

詒按（此治肺癰初潰之主方。）

又按（肺癰之病。
皆因邪瘀阻於肺絡。久蘊生熱。蒸化成膿。故其症、初起病在此葉者。不及彼葉。初用疏瘀散邪瀉熱。
可冀其不成膿也。繼用通絡托膿。是不得散而托之。使速潰也。再用排膿泄熱解毒。是既潰而用清泄。
使毒熱速化而外出也。終用清養補肺。是清化餘熱。而使其生肌收口也。凡此皆肺癰治法之一定層次也。乃有一種外感咳嗽。
其初起並非肺癰。只因濁痰蘊熱。阻結於肺。復為外涼所束。或為油膩所黏。阻窒竅隧。
濁熱蒸悶。蘊結不解。致吐痰臭穢。胸膈隱痛。甚則失音氣促。蒸熱喘汗病情與肺癰無異。
其初終治法。亦與肺癰相同。但肺癰多實症。而此則每涉於虛。最易流入損途。其難治較甚於肺癰。
或以其虛而漫指為肺痿。其實與前人所論癰痿。均不相合。茲特表而出之。俾學者不至淆惑焉。）

肺花瘡。
乃肺虛火炎。金受其戕。音啞咳嗆。勞損之根。不易見效。

北沙參　元參　桑皮　杏仁　川貝　款冬花


<h3>失血門</h3>
脈數血不止。
胃氣大虛。胸中痞塞。大便常溏。是痞為虛痞。數為虛數。咳血三月。
今忽沖溢。唇白麵青。斷非實火。大凡實火吐血。宜清宜降。虛火吐血。
宜補宜和。古人謂、見痰休治痰。見血休治血。血久不止。宜以胃藥收功。今擬一方。援引此例。未知有當高明否。

人參　扁豆　川貝　茯神　藕汁　京墨

詒按（此方於扶胃藥中。
參以止血之意。固屬正治。惟唇白麵青。既見虛寒確據。似宜於此方中。參入炮姜等溫攝之品。以斂浮陽。而止血也。）

再診　脈數退。
血少止。藥病相當。頗得小效。而反惡寒汗出者。蓋血脫則氣無所依。氣屬陽。
主外衛。虛則不固。故惡寒而汗出。最怕喘呃暴脫。措手莫及。猶幸胸痞已寬。稍能容納。仿血脫益氣之例。經曰、陽生陰長。是之謂耳。

人參　扁　豆　五味子　炙甘草　炮姜　山藥（炒）　鮮藕汁

詒按（此與前方同意。以惡寒、故加炮姜。）

三診　血脫益氣。
昔賢成法。今血雖大止。而神氣益憊。唇白麵青。怕其虛脫。欲牢根蒂。更進一籌。

人參　扁豆（炒）　五味子　熟地（砂仁拌炒）　附子（秋石水炒）　麥冬　冬朮　炮姜　陳皮　伏龍肝湯代水

詒按（伏龍肝、未審何意。○。此方大意、亦與第一方相似。漸參溫補之意。以防其虛脫故耳。）

四診　肝腎之氣。
從下泛上。青黑之色。滿於面部。陰陽離散。交子丑時。防脫。勉擬鎮攝。希冀萬一。

人參　熟地　五味子　麥冬　茯神　坎炁　肉桂　紫石英　青鉛

詒按（此方急於固脫。故用藥如是。）

五診　血止三日。
而痰吐如汙泥且臭。是胃氣大傷。肺氣敗壞。而成肺痿。痿者。萎也如草木之萎而不振。
終屬勞損沉疴。極難醫治。外臺引用炙甘草湯。取其益氣生津。以救肺之枯萎。後人遵用其方。
恆去薑、桂、之辛熱。此症面青不渴。正宜溫以扶陽。但大便溏薄。除去麻仁之滑潤可耳。

人參　炙甘草　麥冬　阿膠　生地　炮姜　肉桂　五味子　紫石英

詒按（痰如汙泥。
是必血液敗腐。日久而然。並非肺痿。惟所用炙甘草湯。養血滋液。尚與病情不背。愚意加入薏仁、丹皮。略仿內癰治例。似乎稍合。）

六診　病勢依然。仍從前方加減。

前方加重炮姜。再加制洋參。

詒按（以後方、均是復脈加減。）

七診　連進炙甘草湯。
病情大有起色。但咳嗆則汗出。肺氣耗散矣。散者。收之。不宜再兼辛熱。當參收斂之品。

人參　熟地（沉香末拌炒）　炙甘草　阿膠　五味子　黃耆（蜜炙）　罌粟殼（蜜炙）　大棗

久咳失血。
精氣互傷。連進滋培。頗獲小效。但血去過多。驟難充復。從來血症。
肺腎兩虛者。宜冬不宜夏。蓋酷暑炎蒸。有水涸金消之慮耳。今雖炎暑未臨。而已交仲夏。
宜與生精益氣。大滋金水之虛。兼扶胃氣。則金有所恃。且精氣生成於水穀。又久病以胃氣為要也。

洋參　麥冬　五味　熟地　生地　黨參　黃耆　山藥　炙草　陳皮　茯神　扁豆

詒按（層層照顧。可謂慮周藻密。方中擬再加百合、沙參。）

再診　血止胃稍醒。仍以原法為主。

前方加蜜炙粟殼。

另用白芨一味為丸。每朝鹽花湯送下三錢。

素患嘔血。
血止復發。現有胸痛。時時噯氣。舌苔白膩。脈細而遲。此胃中有瘀血。挾痰濁為患也。

旋覆花　鬱金　杏仁　紫菀　栝蔞仁　代赭石　茯苓　貝母　降香　枇杷葉

詒按（血症中之變例。擬加丹、參、桃仁。）

血色紫而有塊。此屬肝火乘胃。瘀凝上泛也。仿繆仲醕法。

鮮生地　大黃（醋炒）　阿膠（蒲黃炒）　丹皮（炒）　黑山梔　蘇子　白芍　扁豆（炒）　降香　枇杷葉　藕汁

詒按（此肝火沖激於血絡所致。
最易留瘀致病。故用藥如此。若再加茜根炭、三七。似於瘀血一面。更為著力。）

始由寒飲咳嗽。
繼而化火動血。一二年來。血症屢止屢發。而咳嗽不已。脈弦形瘦飲邪未去。

陰血已虧。
安靜則咳甚。勞動則氣升。蓋靜則屬陰。飲邪由陰生也。動則屬陽。氣升由火動也。
陰虛痰飲。四字顯然。擬金水六君、同都氣丸法。補腎之陰以納氣。化胃之痰以蠲飲。飲去則咳自減。氣納則火不升也。

生地（海浮石拌炒）　半夏（青鹽制）　麥冬（元米炒）　五味子（炒）　訶子　紫石英　丹皮炭　牛膝（鹽水炒）　懷山藥（炒）　蛤殼（打）　茯苓　青鉛　枇杷葉（蜜炙）

詒按（陰虛而兼痰飲。用藥最難。須看其兩不礙手處。）

去秋咳嗽。
些微帶血。已經調治而痊。交春吐血甚多。咳嗽至今不止。更兼寒熱。朝輕暮重。
飲食少納。頭汗不休。真陰大虧。虛陽上亢。肺金受爍。脾胃傷戕。
津液日耗。元氣日損。脈沉細澀。口膩而干。虛極成勞。難為力矣。姑擬生脈六君子湯。保肺清金。調元益氣。扶過夏令再議。

洋參　沙參　麥冬　五味子　扁豆　製半夏　茯神　陳皮　炙甘草

另枇杷葉露　野薔薇露　各一杯沖服

原注（生脈散、保肺清金。
六君子去朮、嫌其燥。加扁豆、培養脾陰。土旺自能生金也。不用養陰退熱之藥。一恐滋則滑腸。一恐涼則妨胃耳。從來久病。以胃氣為本。經云、有胃則生。此其道也。）

詒按（此平正通達。調補方之久服無弊者。）

咳嗽內傷經絡。
吐血甚多。脈不數。身不熱。口不渴。切勿見血投涼。法當益胃。擬理中加味。

黨參（元米炒）　扁豆（炒焦）　炙甘草　炮姜　歸身炭　血餘炭　丹皮炭　白芍　杏仁　陳粳米　藕節

詒按（見識老到。立方精卓。）

內則陰虛有火。
外則寒邪深襲。失血咳嗽。又兼三瘧。病已數月。瘧來心口痠痛。胸腹空豁難通。
經云、陽維為病。苦寒熱。陰維為病。苦心痛。此陰陽營衛之偏虛也。擬黃耆建中法。
和中藏之陰陽。而調營衛。復合生脈、保肺之陰。復脈、保腎之陰。通盤打算。頭頭是道矣。

歸身炭　炙甘草　大生地（砂仁炒）　五味子　鱉甲　黃耆　青蒿　沙參　白芍（桂枝三分拌炒）　阿膠　麥冬　煨生薑　紅棗

詒按（正虛而兼有寒邪。故立方如是。）

肝胃不和。
脘痛嘔酸。兼以酒濕。熏蒸於胃。胃為多氣多血之鄉。故吐出瘀血甚多。血止之後。仍脘中作脹。嘔吐酸水。法宜調和肝胃。切戒寒涼。

製半夏　陳皮　茯苓　鬱金　烏藥　延胡　桃仁泥　炮薑炭　香附　雞距子　蘇梗

詒按（此與陰虛失血不同。更兼氣阻濕鬱。故用藥如是。）

少陰水虧。陽明火亢。鼻血不止。擬玉女煎合四生飲法。

生地黃　鮮地黃　龜板　石膏　知母　元參　北沙參　懷牛膝　茜草炭　血餘炭　茅根汁　側柏葉汁　鮮荷葉汁　艾葉汁

詒按（案方俱精潔不支。）


<h3>虛損門</h3>
失血後。咳嗽音啞。氣升則欲咳。乃腎虛不納也。

熟地　阿膠　麥冬　沙參　川貝　紫石英　元參　藕

再診　腎氣稍納。
上氣稍平。但咳尚未止。四肢無力。真陰與元氣虛而不復。時當炎暑。暑濕熱三氣交蒸。虛體最易幻變。保養為上。用景岳保陰煎。

生地　熟地　天冬　麥冬　沙參　玉竹　川貝　五味子　紫石英　阿膠　東白芍　百合煎湯代水

詒按（前方用紫石英、以鎮納腎氣。此方用百合、以清保肺金。此用藥諦當處。學者宜留意焉。）

歷春夏秋三季。
血症屢發。診脈虛弱。形容消瘦。年方十七。精未充而早泄。陰失守而火升。異日難名之疾。恐犯褚氏之戒。治當滋水降火。須自保養為要。

生地　阿膠（蒲黃炒）　麥冬　丹皮（炒）　山藥（炒）　茯神　洋參　扁豆（炒）　茜草根　蓮肉　茅根　鮮藕

詒按（案語擷古籍之華。方亦清穩。）

先吐血。
而後咳逆喘急。延及半載。寒熱無序。營衛兩虧。舌色光紅。陰精消涸。不能右臥、為肺傷。大便不實、為脾傷。水落石出之時。難免致劇。

北沙參　茯苓　扁豆　玉竹　五味子　金石斛　川貝　百合　麥冬　功勞葉

詒按（上兩案。
均屬陰損已成之候。調治不易奏效。而此症、大便不實。難進清滋。較前症更劇。然用藥亦不過如此。少年自愛者。當慎之於早也。）

陽維為病。
苦寒熱。陰維為病。苦心痛。陽維維於陽。陽氣弱。則腹痛而便溏。
陰維維於陰。營陰虛、則心痛而舌紅也。脈微形瘦。陰陽並損。損及奇經。當以甘溫。

黃耆　桂枝　當歸　炙甘草　白芍　川貝　陳皮　砂仁　鹿角霜

再診　但寒不熱。
便溏脈細。肢體面目俱浮。悉屬陽虛見象。惟舌紅無苔。此屬陰傷之候。但口不乾渴。乃君火之色外露。治當引火歸元。

附桂八味丸　加鹿角霜　黨參　冬朮

詒按（論病貫串。認症真切。至用藥之淺深輕重。亦覺步步穩實。）

先後天俱不足。
痰多鼻血。陰虧陽亢之徵。納少腹疼。木旺土衰之兆。是以年將及冠。猶如幼稚之形。
面白無華。具見精神之乏。治先天、當求精血之屬。培後天、須參穀食之方。久久服之。庶有裨益。若一暴十寒。終無濟也。

六君子湯去半夏　加山藥　扁豆　砂仁　黑芝麻　蓮肉　陳粳米

上藥為末。米飲湯調服。或白洋糖湯、棗子湯、調服亦可。

又（丸方）精不足者。補之以味。當求精血之屬。治其腎也。

熟地　菟絲子　牛膝　白芍　龜板　杞子　山藥　五味子　當歸　杜仲　丹皮　黃柏　茯苓　鹿角膠　萸肉　天冬　澤瀉

上藥為末、用河車一具洗淨、煮爛、將藥末搗和為丸。

詒按（煎丸兩方。亦尋常調補之法。好在培補先後二天。選藥精當。一絲不雜。）

左寸關搏指。
心肝之陽亢。右脈小緊。脾胃之虛寒。是以腹中常痛。而大便不實也。病延四月。
身雖微熱。是屬虛陽外越。近增口舌碎痛。亦屬虛火上炎。津液消灼。勞損何疑。
今商治法。當以溫中為主。稍佐清上。俾土厚則火斂。金旺則水生。古人有是論。幸勿為世俗拘也。

黨參　於術　茯苓　甘草　炮姜　五味子　麥冬　燈心

詒按（此陰虧而虛火上炎之症也。
方以理中合生脈法。溫中清上。兩面都到。所云土厚則火斂。金旺則水生。見理極精。非淺學所能學步。）

北門之龠得守。
則陽氣固。坤土之陽得運。則濕濁化。濕濁化則津回。陽氣固則精守。所嫌肌肉盡削。
夫肌肉。猶城垣也。元氣。猶主宰也。城垣傾頹。主宰窮困。是非大補元氣不可。

人參　熟地　萸肉　杞子　杜仲　炙草　歸身　山藥　茯神　於術　陳皮　麥冬　半夏　蓯蓉　穀芽（炒）

詒按（案語精切。
○。此六君合景岳大補丸煎之方也。脾腎兩顧。用以填補則可。特嫌少靈光耳。）

脾腎兩虛。
而濕熱又甚雖腰疼夢泄。自汗盜汗。而口膩味甜。大便溏薄。腎陰虛而不充。脾陽困而不振。進求治法。只可先運脾陽。

茅朮（炒黑）　乾薑　熟地　山藥　五味　牡蠣　黨參　茯神　棗仁　浮麥　紅棗

詒按（此黑地黃丸加味。確合脾腎兩補之法。○。方中乾薑、宜炮黑用。）

再診　溫運脾陽。補攝腎陰。仿繆仲醕雙補丸法。

茅朮（制）　炮姜　牡蠣　黨參　茯苓　補骨脂　熟地　杜仲　山藥　首烏（制）　浮麥　五味子　紅棗

三診　脾陽稍復。
腎陰仍弱。節交夏至。陽盛陰衰之候。大劑養陰。以迎一陰來復。兼化濕熱。以調時令之氣。

熟地　生地　黨參　冬朮　茅朮（制）　黃柏（鹽水炒）　茯神　麥冬　五味　牡蠣　龍骨　杜仲


<h3>消證門</h3>
脈沉細數澀。
血虛氣鬱。經事之不來宜也。夫五志鬱極。皆從火化。飢而善食。小水澄腳如膿。
三消之漸。匪伊朝夕。然胸痛吐酸。肝鬱無疑。肝為風藏。郁甚則生蟲。從風化也。姑擬一方。平中見奇。

川連（一錢吳萸炒）　麥冬（三錢薑汁炒）　蛤殼（五錢）　建蘭葉（三錢）　鮮楝樹根皮（洗一兩）

詒按（病屬陰虛火旺。案中生蟲一層。未免蛇足。）

再診　服藥後。
大便之堅且難者。化溏糞而易出。原屬苦泄之功。然脈仍數澀。究屬血虛而兼鬱熱。鬱熱日甚。
藏陰日鑠。舌紅而碎。口渴消飲。所由來也。月事不至。血日乾而火日熾。
頭眩目花帶下。皆陰虛陽亢之見症。補藏陰為治本之緩圖。清鬱熱乃救陰之先著。轉輾思維。寓清泄於通補之中。其或有濟耶。所慮病根深固。未易奏績耳。

川連　黃芩　黑梔　生地　當歸　阿膠　川芎　白芍　建蘭葉

另大黃䗪蟲丸每早晚服五丸

詒按（寓清於補。恰合病機。）

三診　諸恙皆減。惟內熱未退。帶下未止。經事未通。仍以前方增損。

川連　當歸　洋參　白芍　女貞子　茯苓　生地　麥冬　丹參　沙苑

四診　經云、二陽之病發心脾。
不得隱曲。女子不月。其傳為風消。風消者。火盛而生風。渴飲而消水也。
先輩謂、三消為火疾。久而不已。必發癰疽。余屢用涼血清火之藥。職此故也。自六七月間。
足跗生疽之後。所患消症。又稍加重。其陰愈傷。其火愈熾。今胸中如燔。
牙痛齒落。陽明之火為劇。考陽明之氣血兩燔者。葉氏每用玉女煎。姑仿之。

鮮生地　石膏　知母　元參　牛膝　川連　大生地　天冬　麥冬　茯苓　甘草　枇杷葉

詒按（此亦消渴門中應有之症。不可不知。）

一水不能勝五火。
火氣燔灼。而成三消。上渴、中飢。下則溲多。形體消削。身常怕熱。稚齡犯此。先天不足故也。

生地　北沙參　知母　花粉　石膏　甘草　麥冬　五味子　牡蠣　茯苓　川連

詒按（稚年患此。
多在炎暑之時。其症有兼見風痙煩躁者。余嘗以此法參用涼肝之品。以黃蠶繭煎湯代水。頗有效驗。）


<h3>諸郁門</h3>
血虛而有瘀。
氣虛而有滯。血虛則心跳。血瘀則少腹結塊。且多淋帶。氣虛故無力。氣滯故胸脹滿也。補而化之。調而理之。

黨參　川芎　茯神　陳皮　川斷　歸身　香附　白芍　木香　砂仁　玫瑰花

詒按（補而不滯。暢而不克。此之謂調理。此等方、看似尋常。其實頗費斟酌。）

營虛氣鬱。營虛則內熱。氣鬱則脘脹。法以養營舒郁。

丹參　香附　川貝　茯苓　歸身　棗仁　陳皮　牛膝　首烏（制）　續斷　砂仁　紅棗

詒按（此虛實互治之法。）

心胸覺冷。
經事數月一來。食入則腹中脹痛。寒痰氣鬱。凝滯不通。當以辛溫宣暢。遵熟料五積意。

半夏　茯苓　桂枝　蒼朮　白芍　川芎　丹參　歸身　川樸　甘草　陳皮　枳殼　良薑

詒按（此照五積原方。去麻、桔、芷。加丹參。用藥極其熨帖。）

再診　苦辛溫通之劑。
能調經散痞。用之而效。益信古人言不妄發。法不妄立。在用者何如耳。

前方去良薑、加茺蔚子、砂仁。


<h2>中卷</h2>

<h3>嘔噦門</h3>
胃陽虛。
則水飲停。脾陽虛。則穀不化。腹中漉漉。胸脅脹滿。納入輒嘔酸水清涎。或噯腐氣。以溫通法。崇土利水。

炮姜　陳皮　蒼朮　半夏　茯苓　熟附　白朮　黨參　澤瀉　枳實　蔻仁　穀芽

詒按（中陽不運。痰濕易停。故用治中合二陳法。）

胃中素有酒濕。
適因鬥毆惱怒。引動肝膽之火。與胃中之痰相搏。致心跳少寐。食入則嘔。兩手脈沉。是氣鬱也。用溫膽加味。

半夏　石菖蒲　陳皮　甘草　枳實　棗仁　茯神　雞距子　竹茹（薑汁炒）

詒按（既有木火內擾。則川連、梔、丹、本不可少也。）

再診

溫膽湯加沙參　川連　丹皮　旋覆花　黑梔　雪羹煎

坤土陽微濕勝。腹中不和。用平胃理中合劑。

焦術　川樸　陳皮　炙草　黨參　炮姜　茯苓　延胡

原注（方中橫插延胡一味。想其中兼有瘀凝也。）

詒按　（立方老潔。）

再診　前投溫中運濕。
腹中呱呱有聲。朝食則安。暮食則滯。臥則筋惕肉瞤。時吐酸水。中土陽微。
下焦濁陰之氣上逆。病成反胃。溫中不效。法當益火之源。舍時從症。用茅朮附子理中湯。合真武湯意以治之。

茅朮　附子　炮姜　炙草　陳皮　茯苓　生薑

詒按（較前方深一層。是亦一定步驟。）

朝食暮吐。
完穀不化。病成反胃。始由寒疝。腹中結塊。氣從少腹上攻。胃脘作痛。
吐酸而起。此中下之陽氣不振。肝木侮脾。脾不磨化。幽門不通。大便艱澀。法以溫運通陽。

鮮蓯蓉（漂淡去甲一兩五錢）　半夏　陳皮　枳殼　沉香　柏子仁　桂心　牛膝　吳萸　乾薑

腹中痛甚則有塊。
平則無形。每每嘔吐酸水。此屬中虛。陽氣不運。當與大建中湯。

黨參　蜀椒　乾薑　金橘餅

詒按（簡明切當。如老吏斷獄。）

反胃而兼浮腫。小便莖中微痛。此中焦陽氣不運。而下焦有濕熱也。

蓽茇（磨汁三匙）　薑汁（三匙）　韭根汁（三匙）　藕汁（三匙）　黃牛乳（煎飲兩杯）　另用沉香末（一錢）　血珀（一錢）　研末分六服

再診　內經云、三陽結。
為之膈。三陰結。為之水。此症反胃而兼浮腫。是三陰三陽俱結也。陰陽俱結。
治法極難。前方用蓽茇牛乳飲。調服沉香、血珀、末。撥動其陰陽俱結之氣。幸反胃之勢已平。是其三陽之結已解。
今腹滿雖寬。而腿足之腫仍若。是三陰之結。猶未解也。蓋太陰無陽明之陽。少陰無太陽之陽。
厥陰無少陽之陽。則陰獨盛於內。而陽氣不通。陰氣凝澀。膀胱不化。而水成焉。
其脈沉細。蓋重陰之象也。凡補脾崇土。溫潤通陽。如理中、腎氣丸、之屬。固亦合法。
然不若周慎齋和中丸之制。為尤妙。以其用乾薑。能回陽明之陽於脾。肉桂、回太陽之陽於腎。吳萸、回少陽之陽於肝。則三陽氣勝。而三陰之結解。水自從膀胱出矣。

周慎齋和中丸

乾薑（二兩）切片作四分（一分、用人參五錢煎湯浸拌、收干、炒黑。一分、用青皮二錢煎湯拌、炒黑。一分、用陳皮三錢煎湯拌、炒黑。一分、用蘇葉二錢五分煎湯拌、炒黑。）

肉桂（去皮一兩）切片作四分（一分、用益智仁一錢五分研、同煮收干。一分、用澤瀉二錢五分煎濃湯、同煮收干。一分、用茴香一錢五分同煮收干。一分、用補骨脂二錢五分研、同煮收干。）

吳萸（五錢）　作二分（一分用薏仁五錢煎湯拌炒。一分、用青鹽五錢煎湯拌炒黃。）　黨參（元米炒一兩）　茯苓（焙一兩）　製半夏（炒一兩）　甜杏仁（一兩）　茅朮（三錢用米泔同浸、煮乾、去茅朮。）

上藥為末。
用神麯（二兩）磨粉。煮糊搗丸。每朝服一錢。暮服五分。用薏仁（三錢）　陳皮（五分）煎湯、送下。

詒按（議論精當。
方法亦清切。靈活。此等方案。固自可法可傳。○。案中論病。頗合機宜。惟所解內經三陰三陽等語。隙與經旨不合。）

氣鬱痰凝。
胸中失曠。背寒脊痛。納少哽噎。甚則吐出。膈症之根。

旋覆花　代赭石　桂枝　半夏　栝蔞皮　薤白　杏仁　茯苓　竹茹

詒按（此症初起。
痰氣阻於上焦。故立方專從肺胃著意。以後五方。於用藥層次。均能絲絲入扣。）

再診　諸恙仍然。痰稍易出。

桂枝　蔞皮　薤白　陳皮　鹿角　乾薑　旋覆花　竹茹　枇杷葉

三診　背為陽位。
心為陽藏。心之下。即胃之上也。痰飲竊踞於胃之上口。則心陽失其清曠。而背常惡寒。納食哽噎。是為膈症之根。蓋痰飲屬陰。礙陽故也。

川附　桂枝　薤白　丁香　杏仁　栝蔞皮　白蔻　豆豉　神麯　旋覆花　竹茹　枇杷葉

四診　服溫通陽氣之藥。
嘔出寒痰甚多。未始不美。惟納食未順。哽噎之勢未和。膈症之根尚在。仍以溫通。再觀動靜。

川附　桂枝　薤白　半夏　陳皮　栝蔞皮　杏仁　桃仁　薑汁　白蜜　韭菜根汁

五診　上焦吐者、從乎氣。
中焦吐者。從乎積。此納食哽噎。少頃、則吐出數口。且多清水黏痰。是痰積在中焦故也。究屬膈症之根。勿得輕視。

瓦楞子　白芥子　萊菔子　蘇子　旋覆花　桃仁　川附　半夏　陳皮　蓽茇　薑汁　白蜜

詒按（此症因痰氣兩阻。故用藥始終如是。）

瘧後痰氣阻滯。
胃脘清陽不舒。氣升作呃。納食輒嘔。已經半月。防成膈症。且與仲景法。化痰鎮逆。

旋覆花　赭石　乾薑　半夏　香附　赤苓　丁香　柿蒂

詒按（方案俱簡當可法也。）

據述病由喪子悲傷。
氣逆發厥而起。今診左脈。沉數不利。是肝氣鬱而不舒。肝血少而不濡也。右關及寸部。
按之滑搏。滑搏為痰火。肺胃之氣失降。而肝木之氣上逆。將所進水穀之津液。蒸釀為痰。
阻塞氣道。故咽嗌胸膈之間。若有膹塞。而納穀有時嘔噎也。夫五志過極。多從火化。
哭泣無淚。目澀昏花。皆屬陽亢。而陰不上承之象。目今最要之症。乃胸膈咽噎阻塞。
的系膈氣根萌。而處治最要之法。順氣降火為先。稍參化痰。復入清金。金清、自能平木也。

蘇子　茯苓　半夏　枳實　杏仁　川貝　沙參　橘紅　麥冬　海蟄　竹茹　荸薺

原注（此七氣湯溫膽湯、麥門冬湯、三方增減。
降氣化痰。生津和胃。大抵病起於肝。戕及肺胃。故立方當從肺胃為主。）

詒按（細勘病機。斟酌虛實。立方似覺平淡。實已慘淡經營。）

七情鬱結。
痰氣凝聚。胸膈不利。時或嘔逆。症將半載。脾氣大虛。前方四七二陳。
降氣化痰。舒其鬱結。今再參入理中。兼培中土。治標兼固本也。

四七湯（夏、樸、苓、蘇、薑、棗）　合二陳湯　理中湯　加丁香　木香　蔻仁

詒按（此症痰氣兩層。必須兼到。）

操勞抑鬱。
營虛火亢。胃液枯槁。飲食哽噎。嗌中一條如火之焚。有時呱呱作聲。此氣火鬱結使然也。病關情志。非徒藥力可瘳。宜自怡悅。

旋覆花　赭石　沙參　黑梔　茯苓　川貝　神麯　麥冬　甜杏仁　竹茹　枇杷葉

詒按（立方輕清穩適。
緣病在上膈。且屬氣火無形。固非可以重劑邀功者也。○。方中焦曲、可去之。）

再診氣火上逆。
咽喉不利。痛至胸脘。飲食哽噎。呱呱有聲。膈症已成。圖之非易。
況年逾六旬。長齋三十載。胃液枯槁。草木無情。何能使之濡潤。宜自開懷怡悅為佳。

前方加洋參　半夏

胃汁乾枯。
腸脂燥涸。所進飲食。盡化為痰。不生津血。是以納食則吐。而痰隨吐出。膈症之根漸深。高年靜養為宜。

鮮蓯蓉（一兩）　茯苓　陳皮（鹽水炒）　枳殼　青鹽半夏　當歸（酒炒）　沉香（磨沖）

詒按（此病已深。用藥雖合。未必能愈矣。）

再診　津枯氣結噎膈。蓯蓉丸、是主方。

前方加柏子仁（炒）　雪羹煎

每日用柿餅（一個）飯上蒸軟。隨意嚼咽。

吐血後呃逆。
作止不常。迄今一月。舌苔白膩。右脈沉滑。左脈粀°弱。其呃之氣。
自少腹上衝。乃瘀血挾痰濁。阻於肺胃之絡。而下焦相火。隨衝脈上逆。鼓動其痰。
則呃作矣。病情並見。安可模糊。若捕風捉影。無惑乎、其不效也。今酌一方。當必有濟。幸勿躁急為要。

半夏　茯苓　陳皮　當歸　鬱金　丁香柄　水紅花子（七分）　柿蒂（二個）　藕汁　薑汁

另東垣滋腎丸（一錢）陳皮生薑湯送下

詒按（用煎劑、以通肺胃之絡阻。用丸藥、以降沖逆之相火。思路精細。自然熨帖。）

納食輒嘔清水涎沫米粒。
病在胃也。曾經從高墮下。脅肋肩膊時痛。是兼有瘀傷。留於肺胃之絡。故嘔有臭氣。擬化瘀和胃。降逆止嘔為治。

旋覆花　歸鬚　鬱金　杏仁　半夏　丹皮　查炭　茯苓　橘紅　蔻仁

詒按（此屬初起輕淺之劑。病深者、尚宜加重。）


<h3>伏氣門</h3>
舌乾而絳。
齒燥唇焦。痰氣喘粗。脈象細數。無形之邪熱。熏蒸於膻中。有形之痰濁。
阻塞於肺胃。而又津枯液燥。正氣內虛。恐有閉厥之變。擬化痰滌熱。以治其標。
扶正生津。以救其本。必得痰喘平。神氣清。庶幾可圖。

羚羊角　鮮生地　元參　葶藶子　旋覆花　代赭石　蘇子　杏仁　川貝　沉香　竹瀝　薑汁　枇杷葉　茅根肉

另滾痰丸（三錢）人參湯送下

詒按（虛實兼到。
立方頗為詳盡。○。方中藥品已多。蘇子、旋赭。可以去之。）

再診　頭汗淋漓。
痰喘不止。脈形洪大。面色青晦。舌紅乾涸。齒板唇焦。此少陰陰津不足。
陽明邪火有餘。火載氣而上逆。肺不降而為喘。症勢險危。深防厥脫。勉擬救少陰之陰。
清陽明之火。益氣以收其汗。保肺以定其喘。轉輾圖維。冀其應手為妙。

大生地（海浮石拌炒）　洋參　五味子　牛膝　麥冬　石膏　炙草　桑皮　川貝　陳粳米煎湯代水

另用人參（一錢）煎湯沖服

原注（此玉女煎、合生脈散。盡溫病以救陰為急也。）

詒按（前後三案。
均有齒垢唇焦見症。其胃府中、有垢熱可知。用玉女法、清胃救腎。大致亦合。若於中稍參泄熱之意。則見效更速矣。○。方中五味酸斂。炙草、粳米、甘膩。均不相宜。）

三診　頭汗稍收。
痰喘稍平。脈大稍斂。但氣仍急促。而心中煩躁。舌紅乾涸。齒垢唇焦。
津液猶未回。虛陽猶未熄。上逆之氣。猶未下降。雖逾險嶺。未涉坦途。
現今心腹。似有透喑之象。是亦邪之出路。仍擬救少陰。清陽明。再望轉機。

洋參　北沙參　元參　大生地（蛤殼拌炒）　鮮生地　五味子　麥冬　牛膝　豆卷　通草　竹葉　枇杷葉　陳粳米煎湯代水

詒按（此與前方同意。）

四診　陰津稍回。氣火未平。仍宜步步小心。勿致變端為幸。

沙參　洋參　元參　生地　麥冬　鮮石斛　茯神　澤瀉　石決明　天竹黃　蘆根

詒按（仍以養陰之法收功。）

溫邪襲肺。
肺失清肅。濕夾熱而生痰。火載氣而上逆。喘息痰嘶。舌乾口膩。昨日之脈。
據云弦硬。現診脈象。小而澀數。陰津暗傷。元氣漸餒。頗有喘汗厥脫之慮。
夫溫邪病隸手經。肺位最高。治宜清肅。痰隨氣湧。化痰以降氣為先。氣因火逆。降氣以清火為要。姑擬一方。備候酌奪。

鮮斛　射干　杏仁　象貝　沙參　冬瓜子　桑皮　蘇子　沉香　蘆根　竹瀝　枇杷葉　薑汁

原注（凡時症之脈。
先大而後漸小。先強而後變弱。其熱不退。而病反增者。必死。○。此死症也。無能為力。立方用藥。無甚深意。）

詒按（此要訣也。
最須記好。○。初病之脈硬大者。邪正相搏也。轉為弱小。正氣餒矣。而病象不退而反增。正氣不能敵邪也。病日進而正日虧。不死何待。）

溫邪五日。
舌苔干黃。壯熱無汗。胸腹板滿硬痛。手不可近。此屬結胸。煩躁氣促。口吐涎沫。防其喘厥。

栝蔞仁　川連　枳實　柴胡　黃芩　元明粉　葶藶子　杏仁　豆豉　黑梔　大黃　皂莢子

原注（凡結胸症。最忌煩躁氣促。此大柴胡、大小陷胸、梔豉湯、合劑。）

詒按（葶藶、治痰喘症屬實者。若身不熱、而脈微者。忌之。）

再診　下後。
結胸之硬滿已消。而煩躁昏狂。略無定刻。舌苔乾燥。渴欲飲冷。壯熱無汗。邪氣猶留於氣分。以苦辛寒、清裡達表。冀其戰汗無變為幸。

豆豉　黑梔　黃芩　石膏　生草　石菖蒲　赤苓　天竹黃

另益元散（五錢）薄荷湯送下

詒按（此三黃石膏湯、合梔豉、雞蘇散、也。幸其壯熱無汗。可冀戰汗。若汗出而仍壯熱。則內陷矣。）

三診　戰汗已得。
脈靜身涼。邪已解矣。舌黃未去。胃中余濁未清。尚宜和化。

豆豉（炒香）　黑梔　川貝（炒）　枳殼（麩炒）　連翹　赤苓　滑石　通草　竹茹

原注、凡戰汗後。脈靜身涼。用方大法。不外乎此。總以和胃氣、化濕熱為主。

胸悶頭痛。
寒熱往來。邪在少陽。有汗熱仍不解。是傷於風也。舌心苔薄。邊色乾紅。
陰虧之體。邪未外達。而津液暗傷。漸有化燥之象。症經七日。中脘拒按。
似欲大便。而不得出。少陽之邪。傳及陽明。胃氣將燥實矣。防其譫語。擬少陽、陽明、兩解法治之。

柴胡　黃芩　半夏　枳實　甘草　栝蔞仁　豆豉　黑梔　桔梗　竹茹　另滾痰丸（一錢五分）

詒按（溫邪深伏者。
往往有汗不解。未必皆因於風也。○。少陽、陽明、合病。是大柴胡症。想因將燥未燥。故不用大黃。稍用滾痰丸以示意也。）

再診　得汗得便。
邪有松達之機。是以胸悶、心跳、煩懊、等症悉除。而頭痛略減也。雖自覺虛餒。未便多進穀食。亦未可即投補劑。但和其胃。化其邪。可耳。

豆豉（炒香）　豆卷　半夏　川貝（炒）　陳皮　赤茯神　鬱金　石斛　通草　竹茹

詒按（方極妥洽。）

三診　得汗得便之後。
用和胃化邪法。一劑頗安。兩劑反劇。良以畏虛。多進穀食。留戀其邪。
不能宣化。鬱於心胃之間。濕蘊生痰。熱蒸液爍。遂見煩躁、噁心、錯語、等症。兩手寸關、脈細滑數。
兩尺少神。舌邊乾紅。心苔黃膩。皆濕熱鬱蒸。將燥未燥。欲陷未陷之象。
當此陰虧之體。能不慮其內陷乎。擬導赤瀉心各半法。生津化濁。和胃清心。

犀角　川連　半夏　枳實　赤苓　鮮石斛　連翹　橘紅　黑梔　生草　通草　鬱金　竹茹　蘆根

另萬氏清心丸（六分）

詒按（推論病原。
未嘗不細意研求。但伏溫之邪。每多一層解後。停一二日再透一層。且每有後一層之邪。更甚於前者。
此症乃第二層之邪發作耳。觀後數案。病情自明。若謂穀食戀邪。與以後病情不合矣。且不至有如此重候也。
○。查萬氏原方中。山梔、川連、鬱金。均已入煎劑。所少者、牛黃一味耳。且似此病情。可不必加用。）

四診　症交十二日。
身熱不揚。神昏、舌短、苔黴。邪入膻中。閉而不達。急急清泄芳開。希冀轉機為妙。

犀角　鮮生地（豆豉四錢同打）　連翹　元參　牛蒡子　枳實　鬱金　天竹黃　石菖蒲　鮮石斛　鮮薄荷根　蘆根

另紫雪丹（五分）

詒按（此按病情。大是可危。）

五診　神情呼喚稍清。
語仍不出。邪欲達而未達也。胸脅紅點稍現。跡稀不顯。斑欲透而未透也。口臭、便秘、矢氣。
陽明燥實復聚也。舌短心焦邊絳。膻中邪火方熾也。芳香開泄之中。參以生津蕩實。竭心力而圖之。冀挽回於萬一。

前方加沙參　生地　大黃　元明粉

詒按（服此方後。想已得有大解。氣分之邪熱得泄。故下方專於清營。）

六診　口臭噴人。
胃火極甚。斑疹雖見。透而未足。目赤神糊。脈洪口渴。急速化斑為要。
古法化斑以白虎為主。仍參入犀、地。清營解毒。再復存陰。又適合玉女煎法。未知能應手否。

鮮地（豆豉同打）　石膏（薄荷頭同打）　犀角　天竺黃　知母　人中黃　麥冬　沙參　洋參　大生地　石菖蒲　蘆根

詒按（此方與後方、如仍加大黃。以通胃府。則伏熱得泄。可免後來許多周折。）

七診　目能識人。舌能出口。症勢漸有生機。法以大劑存陰。冀其津回乃吉。

大生地　洋參　麥冬　鮮地　鮮斛　元參　北沙參　犀角　石膏　生草　蔗汁

詒按（至此始有轉機。亦險矣哉。）

八診　黑苔剝落。
舌質深紅。陰津大傷。燥火未退。左脈細小。右脈洪數。是其徵也。
此際陰傷火旺。少陰不足。陽明有餘。惟景岳玉女煎、最合。一面瀉火。一面存陰。守過三候。其陰當復。

鮮生地　石膏　元參　洋參　知母　生草　大生地　沙參　黑梔　連翹　蘆根

詒按（有形之垢已去。無形之熱猶存。用藥仍宜虛實兼顧。不敢稍忽也。）

九診　頻轉屎氣。
咽喉乾燥。燥則語不出聲。此陽明燥火熏蒸。津不上承。重救其陰。兼通其府。再商。

大生地（一兩）　鮮生地（一兩）　沙參（一兩）　麥冬（三錢）　海參（二兩）　元參（五錢）　大黃（酒浸三錢）　元明粉（三錢）　生草（四分）

詒按（此吳鞠通增液承氣法也。
因府中垢熱又聚。故用藥如此。○。如前第六七方中。仍兼大黃用之。則無此波折矣。海參腥穢。不堪入口。擬去之。仍加洋參、石斛。）

十診　下後陰液未回。急當養陰醒胃。

大生地　洋參　茯苓　橘紅　麥冬　石斛　北沙參　元參　穀芽　蔗皮

十一診　耳聾無聞。舌乾難掉。陰津大傷。用復脈法。

大生地　阿膠（川連末拌炒）　麥冬　洋參　炙甘草　元參　雞子黃

詒按（熱去陰傷。此後可專意養陰矣。然耳聾未聰。則陰經尚有餘熱未泄也。）

十二診　疊進滋陰大劑。
生津則有餘。瀉火則不足。今交三候。齒垢退而復起。神色已清。非陰之不復。
乃燥火未清耳。賢者、觀過知仁。智者、見微知著。今當轉筆。法取輕清。

洋參　枳殼（麩炒）　川貝　橘紅（鹽水炒）　棗仁（豬膽汁炒）　赤苓　川連（鹽水炒）　竹茹　雪羹煎

詒按（此方用意。不甚親切。緣此時、仍宜養陰泄熱。兩層兼到。方合病機。）

十三診　諸恙向安。
每啜稀粥。必汗出沾濡。非虛也。乃津液復而營氣敷布周流也。小便澀痛。餘火未清。惟宜清化而已。

冬瓜仁　甜杏仁　鮮石斛　黑梔　甘草梢　生穀芽　通草

詒按（小便澀痛。宜參導赤各半法。加生地、木通、連柏。）

十四診　病退之餘。
日間安靜。至夜發熱神糊。乃餘熱留於營分也。小便熱痛。心火下趨小腸。仿病後遺熱例。用百合知母滑石湯、合導赤散。

鮮生地　木通　甘草梢　竹葉心　川百合　知母　滑石

泉水煮湯煎藥

詒按（病後餘波。亦題中應有之義。方亦輕清合度。）

伏邪挾積。
但熱不寒。頭痛鼻血。便泄稀水。表裡兩窒。而熱甚於里。擬清裡解表法。

葛根芩連湯加豆豉　連翹　枳實　黑梔

原注（鼻血、便泄稀水。
知其為熱。不用犀角者。其舌苔白也。不用大黃者。其脘腹按之不痛也。）

詒按（此症專意解表。想因未得汗解故也。）

陰虛挾濕之體。
感受時令風邪。初起背微惡寒。頭略脹痛。欲咳不爽。發熱不揚。舌苔白膩。
大便溏泄。此其常候也。峻投消散。暗劫胃津。以致飢而欲食。嗜臥神糊。
呃忒斷連。斑疹隱約。症方八日。勢涉危機。閱周先生方。洵稱美善。
鄙意僭加甘草一味、以和之。其生津補中之力。未始非贊襄之一助也。若云、甘能滋濕。甘能滿中。孰不知之。
須知苔薄白而光滑。胸不滿而知飢。乃無形濕熱。已有中虛之象。此葉氏所以深戒苦辛消克之劑也。幸知者、察焉。

牛蒡子　石菖蒲　前胡　橘紅　鬱金　桔梗　天竺黃　刀豆子　神麯　連翹　甘草　薄荷　竹茹　枇杷葉

詒按（審症精細。
論亦透澈。○。苔白滑而光亮無津。此濕蘊津傷之候。專投香燥。每每涸液增變。案中議論。洵屬閱歷之言。）

再診　症逾旬日。
的系溫邪挾濕。病在氣營之交。苔白膩而邊紅。疹透點而不爽。寐則譫語。

寤則神清。
呃聲徐而未除。脈象耎而小數。周先生清營泄衛。理氣化濁。恰如其分。僭加一二味。仍候主裁。

犀角　天竺黃　川連（鹽水炒）　橘紅　鮮薄荷根　連翹　牛蒡子　通草　柿蒂　青鹽半夏　丁香　竹茹　茅根　枇杷葉

三診　熱處濕中。
神蒙嗜臥。呼之則清。語言了了。驗舌苔之白膩。參脈象之耎數。知非熱陷膻中。
乃濕熱瀰漫於上焦。肺氣失其宣布耳。呃尚未除。胃濁未化。擬從肺胃立法。

旋覆花　代赭石　冬瓜子　射干　杏仁　川貝　桔梗　鬱金　橘紅　沙參　通草　竹茹　茅根　枇杷葉

詒按（論病清切。
○。此時若誤認入營。而投清營之品。則邪機愈遏、而增病矣。○。以中虛陰弱之體。
患溫邪挾濕之病。過投辛燥。則陰涸。過與消克。則中傷。若迴護其虛。
又恐助濁增病。此等症、用藥最難。觀前後六案。論病親切。用藥清靈。疏邪扶正。虛實兼顧。自非老手不辦。）

四診　呃忒已除。舌苔稍化。欲咳不揚。仍以前法加減。

前方去赭石　加蛤殼　赤苓　雪羹煎

五診　

前方去旋覆花　射干　桔梗　加豆卷

六診　便泄數次。
黏膩垢汙。胃濁以下行為順。未始不美。故連日沉迷嗜臥。昨宵便惺惺少寐。但少寐則神煩。
自覺有不安之象。且屢起更衣。愈覺倦乏不堪耳。今便泄未止。舌苔仍白。身熱已和。酒客中虛濕勝。擬和中化濁。仿子和甘露飲。

野於術　洋參　赤苓　澤瀉　滑石　藿香　雞距子　葛花　木香　橘紅　通草　竹茹

七診　病已退。濕未楚。前方加減。

前方加參鬚　神麯　穀芽

凡症於陰陽虛實。
疑似之間。最當詳審。此症音低神倦、似虛。而便泄臭水。中脘按痛。實也。
肢冷脈細、似陰。而小便熱痛。陽也。至於舌白譫語。乃痰蒙火鬱之徵。而日暮煩躁。
為陰虛陽盛之兆。鄙意百般怪症。多屬乎痰。痰蒙火鬱。清化不解。須從下奪。即使正虛。而虛中夾實。亦當先治其實耳。

羚羊角　天竺黃　石菖蒲　膽星　鮮石斛　茯神　橘紅　鬱金　竹瀝　薑汁

另滾痰丸

詒按（議論明快。立方切實。的是此道中高手。）

再診　風火熾盛。
痰迷竅絡。神昏不語。耳聾目張。痙厥之兆立至。症屆兩候。正在關節之期。勉擬一方。以盡人事。

犀角　羚羊角　鮮石斛　鮮生地　石決明　茯神　天竺黃　石菖蒲　元參　膽　星

三診　無形之風火鴟張。
故神識昏蒙不醒。而有形之痰濁上泛。故舌苔反見濁厚。清開不應。擬進苦泄。再望轉機。

川連　枳實　膽星　半夏　石決明　橘紅　赤苓　滑石　竹瀝　薑汁　羚羊角

另當歸龍薈丸

四診　有汗發痙。
謂之柔痙。痙盛神昏。風淫火熾極矣。夫內風多從火出。欲熄其風。先須清火。
欲清其火。必須鎮逆。考古有風引湯、一法。多用石藥。其原論云、痙發不止。醫不能療。
風引湯主之。良由風火熾盛。草木諸藥。不能平旋動之威。非用石藥之剽悍滑疾者。不足以勝之。
故曰、醫不能療也。病極凶危。醫宜盡力。其然其否。尚祈高明裁正。

石膏　寒水石　紫石英　靈磁石　紫蛤殼　滑石　石決明　生地（砂仁拌炒）　阿膠（赤石脂拌炒）　鉤鉤　牛膝炭　竹瀝　薑汁

詒按（疊進清火豁痰三方。
而病勢未平。仍有昏痙之狀。不得已、而出此方。竊思溫邪乃伏氣內發之病。每多已發之邪。化熱而為痙厥。
未發之邪。仍舊鬱伏不動。及外一層。經清化而解。然後內伏之邪。再逐層外露。
故於清化之後。再用透托者、有之。再用下泄者、有之。再用清營通絡者、亦有之。此證病情如此。疑其尚有伏邪在內所致。金匱風引湯、所治之症。究與時邪發痙之症有別。姑存之。以備一法可也。）

素有肝胃病。
適挾濕溫。七日汗解。八日復熱。舌灰唇焦齒板。口渴欲得熱飲。右脈洪大數疾。
左亦弦數。脘中仍痛。經事適來。靜思其故。假令肝胃病。木來乘土。
氣鬱而痛。若不挾邪。斷無如此大熱。又大便堅硬而黑。是腸胃有實熱所謂燥屎也。考胃氣痛門。
無燥屎症。惟瘀血痛門。有便血。而此症無發狂妄喜之狀。又斷乎非蓄血也。渴喜熱飲。
疑其有寒似矣。不知濕與熱合。熱處濕中。濕居熱外。必飲熱湯。而濕乃開。
胸中乃快。與真寒假熱不同。再合脈與唇觀之。其屬濕溫挾積無疑。傷寒大白雲、唇焦為食積。此言諸書不載。可云、高出千古。

豆豉　鬱金　延胡　山梔　香附　栝蔞皮　連翹　赤苓　竹茹

外用蔥頭十四個。鹽一杯。炒熱熨痛處。

原注（病本濕溫挾食。
交候戰汗而解少頃復熱。為一忌。汗出而脈躁疾者。又一忌。適值經來。恐熱邪陷入血室。
從此滋變。亦一忌。故用豆豉、以解肌。黑梔、以清裡。一宣一泄。祛表裡之客邪。
延胡索、通血中氣滯。氣中血滯。兼治上下諸痛。鬱金、苦泄以散肝鬱。香附、辛散以利諸氣。二味合治婦人經脈之逆行。
即可杜熱入血室之大患。栝蔞、通府。赤苓利濕。加竹茹、連翹。一以開胃氣之郁。一以治上焦之煩。外用蔥、鹽、熱熨。即古人摩按之法。相贊成功。）

詒按（此等症、最易混淆。
案語層層搜剝。可謂明辨以晰。惟既見挾積。方中似應加用枳實、山楂。○。此症汗解復熱。
凡伏氣發溫。逐層外出之症。往往有此。不必疑其別有他邪也。用藥兩疏表裡。大致亦合。
惟既見舌灰唇焦。則中焦有濁積無疑。疏里之藥。尚宜加重。倘苔灰而燥。即大黃、亦可用也。）

再診　服藥後。
大便一次。色黑如慄者、數枚。兼帶溏糞。脘痛大減。舌黴唇焦、俱稍退。原為美事。
惟脈數大者。變為虛小無力。心中覺空。是邪減正虛之象。防神糊痙厥等變。今方九日。延過兩候乃吉。

香豉　青蒿　沙參　赤芍　川貝　鬱金　黑梔　竹茹　稻葉　金橘餅

詒按（大解後、熱平。
脈轉弱小。倘內伏之熱邪已淨。或稍有餘熱。而不甚重。則從此各候俱平。只須清養而已。
若停一二日。伏邪再熾。則脈隨病變。或仍轉數大。亦未可知。若熱勢盛而脈虛小。是邪盛正虛之重候。仍當隨見症治之。不得以九日兩候等語為憑也。）


<h3>暑病門</h3>
素有痰飲咳嗽。
今夏五月。曾經吐血。是肺受熱迫也。茲者、六七日來。伏暑先蘊於內。涼風復襲於外。
病起先寒慄而後大熱。熱勢有起伏。表之、汗不暢。清之、熱不退。所以然者。為痰飲阻於胸中。
肺胃失其宣達故也。夫舌色底絳。而望之黏膩。獨舌心之苔。白厚如豆大者、一瓣。此即伏暑挾痰飲之症。
而況氣急痰嘶乎。據云、廿六日便泄數次。至今大便不通。按腹板窒。隙不硬痛。小水先前紅濁。
今則但赤不渾。此乃濕熱痰濁。聚於胸中。因肺金失降。不能下達膀胱。故濕濁不從下注。
而反上逆。為痰氣喘嗘之症也。病機在是。病之凶險亦在是。當從此理會。滌痰泄熱。降氣清肺。乃方中必需之事。但清肅上焦。尤為要務耳。

葶藶子　枳實　鬱金　杏仁　羚羊角　川貝　膽星　連翹　赤苓　竹瀝　薑汁　枇杷葉　滾痰丸（絹包入煎）

詒按（案語精當。方藥親切。迥殊率爾操觚。）

暑乃鬱蒸之熱。
濕為濡滯之邪。暑雨地濕。濕淫熱鬱。惟氣虛者。受其邪。亦惟素有濕熱者。
感其氣。如體肥多濕之人。暑即寓於濕之內。勞心氣虛之人。熱即伏於氣之中。於是氣機不達。
三焦不宣。身熱不揚。小水不利。頭額獨熱。心胸痞悶。舌苔白膩。
底絳尖紅。種種皆濕遏熱伏之徵。顯系邪蘊於中。不能外達。擬以梔豉、上下宣泄之。雞蘇、表裡分消之。二陳、從中以和之。芳香宣竅以達之。冀其三焦宣暢。未識得奏微功否。

六一散　黑梔　薄荷　豆豉　半夏　陳皮　石菖蒲　赤苓　鬱金　蔻仁　通草　竹茹　荷梗

詒按（議論親切。用藥得輕清靈三字之妙。）

再診　形體豐肥者、必多濕。
肌肉柔白者、必氣虛。況暑病必有濕邪遏伏。中氣受戕。前用微苦微辛。宣通三焦。服後大便通調。
胸中寬暢。原得小效。要知濕性濡滯。本難霍然即愈。若用辛雄燥濕。苦寒泄熱。
是亦一法。然恐非肥白氣虛者。所能勝任。拙見仍守前法。毋存欲速之心。反致耗氣之弊。惟高明裁之。

前方去薄荷　加杏仁

三診　白苔漸退。
而舌心反見裂紋。是濕轉燥矣。不飢不思食。小便仍不爽利。餘熱猶滯。三焦之氣。
未盡宣達也。三焦者。一氣之周流。而各司其職。上焦主納而不出。下焦主出而不納。
中焦則輸其出納。清陽出上竅。濁陰走下竅。三焦自協於平。今議從中升降其上下。所謂升降者。亦升其清而降其濁耳。

葛根　杏仁　赤苓　陳皮　紫菀　薏仁　川貝（炒黃）　澤瀉　血珀　竹茹　大麥　稻葉

外有寒熱起伏之勢。
里有熱結痞痛之形。上為煩懊嘔惡。下則便泄溏臭。此新邪伏邪。濕熱積滯。表裡三焦同病也。易至昏呃變端。擬從表裡兩解。佐以芳香逐穢冀其轉機為妙。

柴胡　栝蔞仁　黃芩　半夏　赤芍　蔻仁　枳實　石菖蒲　大黃　川連　鬱金

詒按（頗合病機。藥品亦切實不膚。）

再診　投兩解法。
得汗得便。竟得安然兩目。昨已起床。照鏡、啟窗、看菊。須臾之間。漸漸發熱。
熱甚神糊。兩目上視。幾乎厥脫。迨至黃昏。神識漸清。熱勢漸減。
然脈沉不起。據述熱時。舌色乾紅。熱退、舌色黃膩。此乃濕遏熱熾。將燥未燥。
但陽症陰脈。相反堪虞。勉議河間甘露飲子。於滌熱燥濕之中。更藉桂、以通陽。苓、以通陰。復入草果、祛太陰濕土之寒。知母、清陽明燥金之熱。未識得奏膚功否。

寒水石　石膏　茯苓　澤瀉　茅朮　桂枝　蔥白頭　豬苓　草果　知母　薑汁

詒按（此是正氣已衰。
餘邪復聚之症。所擬之方。大致頗合。但嫌藥味粗獷。未能絲絲入扣耳。）

年過花甲。
病逾旬日。遠途歸家。舟輿跋涉。病中勞頓。雪上加霜。欲詢病原。
無從細究。刻診脈象沉糊。神識矇昧。舌強色白。中心焦燥。身熱不揚。
手足寒冷。氣短作呃。便泄溏臭。憑理而論。是屬伏邪挾積。正虛邪陷之象。深恐有厥脫之虞。勉酌一方。還祈明正。

人參　大黃　附子　柴胡　半夏　茯苓　陳皮　黃芩　丁香　當歸　枳實　柿蒂　澤瀉　竹茹

詒按（虛寒積熱。層層照顧。處處著力。此等方非學力極深者。不能下筆。）

再診　症勢尚在險重。擬方再望轉機。

柴胡　桂枝　人參　白芍　半夏　川連（薑汁炒）　枳實　丁香　橘皮　炙草　蔻仁　竹茹

三診　伏暑化燥。
劫津動風。舌黑唇焦。鼻煤齒燥。神識昏糊。手指牽引。今早大便自通。
據云、病熱略減。然兩脈促疾無倫。陰津消涸。邪火燎原。仍屬險象。

鮮生地　鮮石斛　犀角　元參　鉤　鉤　連翹　天竹黃　北沙參　通草　蘆根　竹葉　羚羊角　六一散　枇杷葉

另珠黃散（沖服）

詒按（幸得大便自通。尚有一線生機。）

伏暑為病。
濕熱居多。陰虛之體。邪不易達。此其常也。然就陰虛而論。大有輕重之分。
須知此症。虛亦不甚。邪亦不多。即據耳鳴眩悸。苔濁胸痞。微寒微熱。
脈形弦數。立方未便著手。大補、亦不可重劑。攻邪、但得脈情無變。可保無虞。慎勿徒自驚惶。反增他變。

洋參　茯神（辰砂拌）　甘菊　蔻仁　陳皮　青蒿　鉤鉤　刺蒺藜　半夏　秫米　豆卷　竹茹

詒按（不沾沾於補虛。
不斤斤於泄邪。而所用藥品。按之症情。無不絲絲入扣。所謂成如容易隙艱辛。非學識兩深者。不易辦此。）

餘邪余積。
雖留戀而未清。元氣元陰。已耗損而欲竭。暫停苦口之藥。且投醒胃之方。化滯生津。忌夫重濁。變湯蒸露。法取輕清。效東垣而化裁。希弋獲以圖幸

清暑益氣湯　加荷葉　稻葉

蒸露一日溫飲四五小杯

詒按（伏暑久淹。正虛邪戀。胃弱不勝重藥者。此法當仿。）


<h3>瘧疾門</h3>
伏邪挾積。
阻塞中宮。瘧發、日輕日重。重則神糊煩躁。起臥如狂。此乃食積蒸痰。邪熱化火痰。
火上蒙。怕其風動痙厥。脈沉實。而舌苔黃。邪積聚於陽明。法當通下。仿大柴胡例。

柴胡　黃芩　川樸　枳實　栝蔞仁　半夏　大黃

詒按（脈舌與症合參。大柴胡是的對之藥。）

再診　下後、熱淨神清。竟若脫然無恙。惟是病退太速。仍恐變幻莫測。擬方再望轉機。

川連（薑汁炒）　半夏　陳皮　豆豉　黃芩　枳實　栝蔞仁　鬱金　神麯　竹茹

原注（病退太速。
仍恐變幻。老煉之言宜省。凡下後方法。總以瀉心加減。仍用栝蔞、枳實。想胸痞未舒。舌苔未化耳。）

三診　昨日瘧來。
手足寒冷。即時腹中氣脹。上塞咽喉。幾乎發厥。但不昏狂耳。此乃少陽瘧邪。
挾內伏之痰濁。上走心胞。為昏狂。下乘脾土。為腹脹。前日之昏狂。
病機偏在陽明。故法從下奪。今腹脹、舌白、脈細。病機偏在太陰。法當辛溫通陽。轉運中樞為要矣。隨機應變。急者、為先。莫謂用寒用熱之不侔也。

乾薑（炒黃）　陳皮　茯苓　草果　熟附　川樸　蔻仁　檳榔　丁香　通草

原注（前方用寒。
後方用熱。隨症用藥。轉換敏捷。不避俗嫌。的是一腔熱血。）

詒按（此人必中氣素虛。故痰濁乘虛上僭也。）

四診　投果附達原、神香、二陳、合劑。
服藥後。喉中汨汨有聲。上逆之氣即平。腹脹遂松。今脈緩大。神氣安和。
腹中微覺脹滿。痰多黏膩。脾藏陽氣雖通。寒濕痰涎未化。仍從前法。輕減其制。

前方去附子　檳榔　加大腹皮　半夏

五診　腹中之氣稍平。
濕熱餘邪未盡。所以微寒微熱。仍歸瘧象。頭脹身疼。知飢能食。法擬疏化。兼調營衛。

青蒿　豆卷　半夏　陳皮　穀芽　秦艽　神麯　茯苓　姜　棗

陳無擇云、瘧家日久。
必有黃痰宿水。聚於胸腹膈膜之中。須得脾土旺。而後宿水自行。元氣復。而後濕痰自化。余見久瘧。有泄水數次而愈者。即宿水自行之效也。

六君子湯加炮姜　木香　神麯　砂仁

詒按（前曾見治老瘧之法。
用逐痰瀉水之藥。入雞子中煮服。得泄黃水、即愈。其意與此正同。但用藥有虛實之分耳。）

三瘧久延。
營衛兩傷。復因產後。下焦八脈空虛。今病將九月。而瘧仍未止。腹中結塊偏左。
此瘧邪留於血絡。聚於肝膜。是屬瘧母。淹纏不止。慮成瘧勞。夏至在邇。
乃陰陽剝復之際。瘦人久病。最怕陰傷。趁此圖維。迎機導窾。和陽以生陰。從產後立法。稍佐搜絡。以杜瘧邪之根。

制首烏　杞子　地骨皮　當歸　白芍（桂枝炒）　冬朮　川芎　青皮　香附　烏梅

另鱉甲煎丸

原注（用四物湯。去地、換首烏。從產後血分立腳。）

再診　瘧久結癖。
夏至前投和陽生陰。通調營衛。參入搜絡方法。節後三瘧仍來。但熱勢稍減。癖塊略小。
然口渴心悸。營陰大虧。情懷鬱勃。多致化火傷陰。木曰曲直。曲直作酸。
瘧來多沃酸水。蓋肝木鬱熱。挾胃中之宿飲。上泛使然。夫養營陰。須求甘潤。
理肝鬱。必用苦辛。久瘧堪截。癖塊宜消。惟是體虛胃弱。諸宜加謹為上。

黨參　鱉甲（醋炒）　當歸　茯神　棗仁　香附　川連（吳萸炒）　冬朮　陳皮　牡蠣　三稜（醋炒）

詒按（因病化裁。頗不沾滯。○。方中白芍。似不可少。）

另用川貝（一兩）　半夏（一兩）　知母（一兩）　研末。薑汁醋各半。泛丸。每服三錢。開水送下。

詒按（此半貝丸成法也。增入知母一味。嫌其偏於涼潤。尚有可商。）

但寒不熱。此為牝瘧。柴胡桂枝湯主之。

柴胡　桂枝　乾薑　半夏　陳皮　茯苓　川樸　草果　炙草　薑棗

再診　瘧髮間日。但寒而不熱。口膩多涎。乃寒痰鬱於心下。陽氣不得宣越故也。

蜀漆　桂枝　半夏　陳皮　茯苓　羌活　石菖蒲

另用獨頭蒜（一個）　黃丹（一錢）　雄黃（五分）　共搗丸朝向東方服

三診　舌白脘悶。背寒獨甚。擬宣通陽氣。以化痰濁。

麻黃　桂枝　杏仁　炙草　半夏　茯苓　陳皮　鹿角霜　石菖蒲

原注（以上三方。皆金匱法。）

四診　瘧止。當和胃氣。

半夏　茯苓　甘草　陳皮　白蔻　姜　棗

詒按（牝瘧不多見。大略由乎陽虛痰聚。阻遏邪機。不得外越所致。用藥總以通陽宣濁為主。）

少陽過升。
陽明失降。瘧來煩悶痞嘔。當變柴胡之制。而為瀉心之法。和陽明。即所以和少陽也。

川連（薑汁炒）　半夏　陳皮　蔻仁　藿梗　生薑　竹茹（薑汁炒）

原注（此病舌色。
左半邊光紅。右半邊白苔。濕滑如水。晶粉團之色。因過服柴胡升陽。以劫其營。
而痰濁又變於胃。以致痞嘔。故用瀉心之法。初用生薑一片、無效。後加至三片。痞嘔乃止。瘧亦不來。）

詒按（用古法、而能通其意。心靈手敏。此為善讀書人。）

素有痰飲咳嗽。
近復涼風外薄。食積內停。寒熱似瘧。脈弦數。額角痛。胸脘痞脹。大便不通。是有表復有里也。擬以疏里解表。

柴胡　黃芩　半夏　枳實　川樸　大腹皮　橘紅　竹茹

詒按（立方用藥。不深不淺。如初拓黃庭。恰到好處。）

再診　脈弦數。
兩手掌心獨熱。大便五日不通。舌苔薄白不黃。燥屎尚未全結。欲通其腑。緩法為宜。

川連（薑汁炒）　枳實（磨沖）　蔞仁（研）　半夏　萊菔子（炒）　竹茹

詒按（先用緩法通府。此亦病機所在。不可不知。）


<h3>黃癉門</h3>
三瘧止而復作。
腹滿平而又發。今目黃脈細。面黑溺少。防延黑癉。然癉而腹滿者、難治。姑與分消。

茵陳　山梔　赤苓　滑石　陳皮　大腹皮　附子　通草　麥芽　栝蔞皮

再診　面色黧黑。
腹滿足腫。脈沉而細。此脾胃之陽不化。水濕阻滯於中。證防增重。且與通陽滲濕。

肉桂（去粗皮研五分）　茯苓　豬苓　澤瀉　大腹皮　白朮　川樸　廣皮　神麯　細辛　麥芽　香圓

詒按（此肉桂五苓散加味。溫中疏濕。前人所謂陰黃。想即指此等症而言。）

兩目及身體皆黃。小便自利而清。此屬脾虛。非濕熱也。名曰、虛黃。

黃耆（四兩）　白芍（三兩）　地膚子（二兩）　茯苓（四兩）　酒浸服

詒按（此癉病中、另自一種。以小便清利為據。症不多見。錄之、以備一格。）

伏暑濕熱為黃。腹微滿。小便利。身無汗。用麻黃連翹赤小豆湯。

麻黃　連翹　豆豉　茵陳　赤苓　川樸　枳殼　通草　神麯　杏仁　赤小豆（煎湯代水）

詒按（此濕熱在表、而無汗者。）

面黃無力。能食氣急。脫力傷脾之症也。用張三丰、伐木丸加味。

皂礬（一兩、泥土包固、置糠火中、煨一日夜、取出、候冷、礬色已紅、去泥土淨）　川樸（五錢）　茅朮（一兩米泔浸切炒）　製半夏（一兩）　陳皮（二兩鹽水炒）　茯苓（一兩）　炙甘草（五錢）

共研細末。
用大棗肉、煮爛為丸。每服二錢。開水送下。飲酒者、酒下。此方頗效。

詒按（此方以皂礬為君。
合以平胃、二陳。明為消除垢積之劑。案云、脫力傷脾。便與此方不合。當云、脫力脾困。瘀濕不化。乃合。然此方用之頗靈。其功效。自不可掩。）


<h3>痹氣門</h3>
胸中為陽之位。
清陽失曠。則胸痹而痛。下午屬陰。故痛甚也。用苓桂朮甘湯加味。

茯苓　甘草　桂枝　白朮　栝蔞　薤白　半夏　陳皮　乾薑　白蔻

詒按（方藥、均親切不浮。）

再診　胸痹痰飲。
脘痛。甚則嘔酸。脈細。胃陽不布。先以通陽。

吳萸　乾薑　白蔻　炙草　桂木　栝蔞　薤白　枳實　半夏　茯苓　陳皮

詒按（胸脘陽微而窒。立方兼治上中。而以中焦為主。）

三診　胸痹腹痛。夜甚晝安。清陽不振。濁陰僭逆。法必通陽。

黨參　茯苓　冬朮　炙草　陳皮　半夏　桂木　川椒　乾薑　川附

詒按（此六君加桂附姜椒也。用藥可謂切實矣。）


<h3>脘腹痛門</h3>
肝胃氣痛。
痛久則氣血瘀凝。曾經吐血。是陽明胃絡之血。因鬱熱蒸迫而上也。血止之後。痛勢仍作。
每發於午後。診脈小緊數。舌紅無苔。乃血去陰傷。而氣分之鬱熱。仍阻於肝胃之絡。而不能透達。宜理氣疏郁。取辛通而不耗液者、為當。

川楝子　延　胡　鬱金　香附　茯苓　陳皮　旋覆花　山梔（薑汁炒）　白螺螄殼　左金丸

詒按（方法輕靈。自然中病。）

肝氣與飲邪。
相合為病。脘腹作痛。嘔吐酸水。擬苦辛泄木。辛溫蠲飲。

川連（吳萸炒）　陳皮　木香　丁香　蔻仁　乾薑　川楝子　延胡　香附　川椒

詒按（肝氣病、兼症最多。須看其立方融洽處。）

脈雙弦。
有寒飲在胃也。脘痛吐酸。木剋土也。得食則痛緩。病屬中虛。當和中泄木祛寒。小建中湯加味主之。

白芍　桂枝　乾薑　炙草　半夏　橘餅　川椒　黨參　白朮

詒按（大小建中合劑。方藥穩切。）

脘痛。肢冷脈伏。頭汗淋漓。防厥。

金鈴子　五靈脂　延胡　旋覆花　赭石　乳香　沒藥　丁香　蔻仁　香附

詒按（此肝氣挾瘀之症。故立方如此。）

再診　脘痛。甚則防厥。

薑黃　半夏　陳皮　茯苓　香附　吳萸　旋覆花　赭石　蔻仁

肝木挾下焦水寒之氣。
乘於脾胃。脘痛攻脅。嘔吐酸水。脈細而弦。擬溫中禦寒。扶土抑木方法。

炮姜　川椒　吳萸　黨參　桂枝　白芍　白朮　茯苓　香附　砂仁

詒按（此肝氣挾感寒治法。用藥頗精到。）

素有肝胃氣痛。
兼有寒積。脘痛脹滿。痛及於腰。刻不可忍。舌苔白膩。渴不欲飲。
大便似利不利。脈象沉弦而緊。按症恐屬藏結。頗為險候。非溫不能通其陽。非下不能破其結。仿許學士溫脾法。

乾薑　附子　肉桂　川樸（薑汁炒）　枳實　大黃

再診　脘腹脹滿。
上至心下。下連少腹。中橫一紋。如亞腰葫蘆之狀。中宮痞塞。陰陽格絕。
上下不通。勢瀕於危。勉進附子瀉心法。通陽以泄濁陰冀大便得通為幸。否則恐致喘汗厥脫。難以挽回。

附子　川連（薑汁炒）　川樸（薑汁炒）　大黃（酒浸）　長流水煎

再服備急丸（乾薑　大黃　巴豆霜）　七粒、砂仁湯下。

三診　兩投溫下。
大便仍然不通。胸腹高突。湯水下咽輒嘔。肢漸冷。脈漸細。鼻煽額汗。
厥脫堪憂。按結胸藏結之分。在乎有寒熱無寒熱為別。下之不通。脹滿愈甚。乃太陰脾藏受戕。
清陽失於轉運。崔行功、有枳實理中一法。取其轉運中陽。通便在是。挽回厥脫。亦在是。

人參　枳實　炮姜　川附　陳皮　冬朮

詒按（兩投溫通重劑。
不得小效。枳實理中。力量不及前方之大。恐未必能奏效也。○。閱夜話錄中、所載一症。
與此相似。治之未效。後擬用溫藥下來復丹。未及試用。正可與此參觀。）

三四年來。
腹痛常發。發則極甚。必數日而平。此脾藏有寒積。肝經有濕熱。故痛發則腹中覺熱。擬溫脾法。兼佐涼肝。

金鈴子　延胡　陳皮　茯苓　白朮　川椒　乾薑　白芍（吳萸炒）　神麯　砂仁

再診　腹中寒熱錯雜而痛。
古方越桃散、最妙。變散為丸。常服可耳。稍為加減。以合體氣。

乾薑　山梔　吳萸　白芍　炙草

共為末。神麯糊丸。每服三錢。開水送下。

原注（越桃散、惟薑、梔、二味。加吳萸、白芍者。復以戊己法也。甘草者、取其調和也。）

詒按（病邪錯雜。用藥隙須一線、乃佳。如此丸方。即合法也。）

腹痛便溏。
脾陽弱也。周身疼痛。衛陽弱也。補中土。益衛氣。黃耆建中湯主之。

黃耆　桂枝　白芍　白朮　炙草

詒按（方案俱老到。）

便血之後。
余瘀凝於肝絡。餘熱留於小腸。故少腹疼。而小便熱痛也。化瘀泄熱為治。

桃仁（炒黑）　丹皮　鮮生地　木通　黑梔　滑石　歸身　查炭　生蒲黃　新絳

另回生丹（一粒）　

詒按（理法雙清。）

用五積合通聖。
溫通散寒。便通、而痛未止。脈遲。喜食甜味。痛在當臍。後連及腰。
身常懍懍惡寒。此中虛陽弱。寒積內停。擬通陽以破其沉寒。益火以消其陰翳。

四君子去甘草　加肉桂　附子　木香　烏藥　蓯蓉　元明粉

詒按（方中元明粉一味。不甚妥洽。擬去之。）


<h3>疝氣門</h3>
中陽虛弱。
厥陰寒疝僭逆。腹痛筋急。大便堅結。痛甚則嘔吐。擬大建中湯。

川椒　炮姜　黨參　附子　半夏　橘餅

詒按（此寒疝症之偏於虛者。故用藥專於溫理。）

寒濕伏於厥陰。
久則化熱。兩胯凹筋脹。左睪丸偏墜。發作則身有寒熱。則囊皮腫脹出水。此謂濕疝也。屢發不已。防有囊癰之變。

川楝子（巴豆二枚同炒焦去豆三錢）　茴香（鹽水炒）　吳萸　黃柏　查炭

黑梔　橘核　萆薢　荔枝核

詒按（濕鬱則化熱。故須寒熱互用。○。既屬濕疝。似宜參用蒼朮、苡仁、燥濕之品。）

又疝氣方

川楝子（巴豆七粒同炒焦去豆五錢）　小茴香（鹽水炒三錢）　青皮（炒三錢）　木香（曬不見火三錢）　當歸（酒炒三錢）　全蟲（酒洗炙七個）　昆布（漂淡炒三錢）　查炭（三錢）

共研末。用韭汁（一杯）蔥頭汁（一杯）絲瓜絡（煎濃汁二兩）泛丸。每日服一錢。

詒按（此方溫肝通陽。驅邪理疝。用意頗佳。可以為法。）

子和論七疝。
都隸於肝。近因遠行勞倦。奔走傷筋。元參下陷。其疝益大。蓋筋者。
肝之合也。睪丸者。筋之所聚也。大凡治疝。不越辛溫苦泄。然勞碌氣陷者。苦泄則氣益陷。當先舉其陷下之氣。稍佐辛溫。是亦標本兼治之法。

補中益氣湯加茯苓　茴香　延胡　全蠍　木香

又丸方

黨參　白朮　茯苓　吳萸　烏藥　川楝子　木香　茴香　當歸　蓯蓉　枸杞

詒按（論病親切不浮。）


<h3>瘕癖門</h3>
前年秋季患伏暑。
淹纏百日而愈。病中即結症。積居於左脅之下。入春以來。每至下午必微熱。清晨必吐痰。
食麵必溏泄。此必當時熱邪未盡。早進油膩麵食。與痰氣互相結聚於肝胃之絡。當漸消之。否則或脹或鼓。均可慮也。

柴胡（鹽水炒）　青皮（巴豆同炒黃去豆一兩）　三稜（醋炒五錢）　雄黃（一兩）　大黃（皂莢子三粒同炒黃去子一兩）　莪朮（醋炒五錢）

上藥為末。神麯糊丸。每服一錢。橘紅湯下。

午後服六君子丸三錢。

詒按（用藥思路可取。）

少腹兩旁結塊。
漸大漸長。靜則夾臍而居。動則上攻至脘。旁及兩脅。八九年來如是。據云、當年停經半載。
皆疑為孕。及產。多是汙穢臭水。嗣後遂結此塊。想系水寒氣血。瘀聚而成。當溯其源。而緩圖之。

甘遂（麵包煨三錢）　香附（鹽水炒一兩）　三稜（醋炒一兩）　莪朮（醋炒一兩）　桃仁（炒五錢）　肉桂（另研一錢）　五靈脂（醋炒五錢）　地鱉蟲（酒浸廿一個）　川楝子（巴豆七粒同炒去豆五錢）

共研末。煉蜜為丸。每服十丸。一日三服。

詒按（久病緩攻。方法頗穩。）

臍以上、有塊一條。
直攻心下作痛。痛連兩脅。此屬伏梁。為心之積。乃氣血寒痰。凝聚而成。背脊熱而眩悸。營氣內虧。法以和營化積。

當歸　半夏　瓦楞子　香附　丹　參　茯神　陳皮　木香　川楝子　延胡　砂仁

詒按（方亦平穩熨帖。）

再診　投和營化積。
伏梁之攻痛稍緩。而脊背之熱亦減。久延絡虛。當以緩圖。無事更張。仍從前制。

前方去茯神　瓦楞子　木香　加茯苓　玫瑰

肝之積在脅下。名曰、肥氣。日久撐痛。痼疾難圖。

川楝子　延胡　川連　青皮　查炭　歸鬚　五靈脂　莪朮　三稜　茯苓　木香　砂仁

詒按（用藥精當。）

再診　左脅之痛已緩。夜增咳嗽寒熱。邪氣走於肺絡。擬肺肝同治。

旋覆花　三稜（醋炒）　杏仁　茯苓　川楝子　猩絳　款冬花　莪朮（醋炒）　半夏　陳皮　青蔥管　歸鬚

詒按（暢氣疏瘀。平肝通絡。此等症、用藥不過如是。）

少腹結塊。
漸大如盤。上攻則痛。下伏則安。此屬腸覃。氣血凝滯而成。擬兩疏氣血法。

香附　丹參　紅花　當歸　澤蘭　桃仁　延胡　廣皮　砂仁　五靈脂

另大黃䗪蟲丸、每服二十粒。

久患休息下痢。
或作或輟。四月下旬。痢止數日。忽然氣攻。胸脘板痛。上下不通。
幾乎發厥。及至大便稍通。板痛遞減。匝月以來。大便僅通三次。今又不通十餘日矣。
而其脘中之板痛者。結而成塊。偏於右部。是脾之積也。脈極細而沉緊。面色晦滯。陽氣鬱伏。濁陰凝聚。當與溫通。

附子　乾薑　川樸　陳皮　茯苓　香附　延胡　大腹子

另東垣五積丸　沉香化氣丸

再診　大便已通。
脘腹之塊未化。脈象沉弦而緊。面色之晦滯已明。陽光一睍。陰凝漸通之象。仍以溫通。

附子　乾薑　陳皮　茯苓　木香　砂仁　通草　水紅花子　白螺螄殼

詒按（凡陽氣鬱伏者。與陽虛不同。於溫藥中、宜兼清泄之意。乃妥。）

脈遲細。
脘中有塊。納食撐脹。腹中漉漉有聲。噯腐吞酸。大便堅結。此脾胃有寒積也。當以溫藥下之。仿溫脾法。

茯苓　大黃　附子　乾薑　桂木　川樸　陳皮　枳實　半夏

詒按（小承氣、合二陳。加薑、桂、附。驅寒飲、導積滯。立方簡當。）

脈右關滑動。
舌苔黃白而膩。是痰積在中焦也。左關弦搏。肝木氣旺。故左肋斜至臍下。有梗一條。
按之覺硬。乃肝氣入絡所致。尺寸脈俱微緩。泄痢一載。氣血兩虧。補之無益。
攻之不可。而病根終莫能拔。病根者何。痰積濕熱肝氣也。夫濕熱痰積。須藉元氣。
以運之外出。潔古所謂、養正積自除。脾胃健。則濕熱自化。原指久病而言。此病不為不久。攻消克伐。何敢妄施。茲擇性味不猛。而能通能化者、用之。

人參　茯苓　於術　青陳皮　炙草　澤瀉　枳殼　神麯　茅朮　當歸（土炒）　白芍（吳萸三分煎汁炒）　黃耆　防風根

詒按（擬加金鈴、延胡、木瓜、以疏肝。較為周到。）

又丸方

製半夏（三兩）分六分（一分、木香二錢煎汁拌炒。
一分、白芥子二錢煎汁拌炒。一分、烏藥三錢煎汁拌炒。一分、金鈴子三錢煎汁拌炒。一分、豬苓二錢煎汁拌炒。一分、醋拌炒。）

炒畢。
去諸藥。僅以半夏為末。入雄精（三錢）研末。射香（一分）獨頭蒜（三個）打爛。用醋（一茶杯）打和為丸。每晨服一錢五分。開水送下。

詒按（丸藥製法精巧。開後學許多悟境。）

心之積。
名曰伏梁。得之憂思而氣結也。居於心下胃脘之間。其形豎直而長。痛發則嘔吐酸水。兼挾痰飲。
肝氣為患也。開發心陽。以化濁陰之凝結。兼平肝氣。而化胃中之痰飲。

桂枝　半夏　川連（吳萸炒）　茯苓　陳皮　蔻仁　鬱金　延胡　川楝子　石菖蒲　瓦楞子

詒按（論病立方。精到熨帖）

病由肝氣橫逆。
營血不調。腹中結瘕。脘脅攻痛。漸致食減內熱。咳嗽痰多。當臍動跳。
心悸少寐。口乾腸燥。是皆血痹。虛勞之象。極難醫治。姑仿仲景法。

黨參　茯苓　棗仁　乳香　沒藥　桃仁　當歸　川貝　香附　地鱉蟲（酒炙）　白蜜

再診　前方養營化瘀。
得下血塊兩枚。腹滿稍軟。內熱咳嗽未減。今且和營啟胃。退熱止咳。再望轉機。

黨參　茯苓　丹參　陳皮　川貝　杏仁　當歸　阿膠　血餘炭　地鱉蟲

詒按（前兩方仿金匱血痹治法。
確有見地。後來咳嗽不止。已屬內熱傷肺之象。腹中滿痛。肝氣不平也。愚意仍用潤肺疏肝。清陰養血法治之。）


<h2>下卷</h2>

<h3>腫脹門</h3>
病起咳嗽。
咳止而反氣升。入暮尤甚。面跗龐然浮腫。腹雖未滿。而按之不軟。此屬腎風。
蓋風邪乘虛。而入於腎。腎氣上逆。故入暮而氣升為甚。用五苓通膀胱。導出腎中之邪。
加細辛、以徹少陰之寒風。晚上再進都氣丸。以安其腎。庶幾久蘊之邪得解。而腎藏無傷。切弗輕視此病。須防腹滿之虞。

五苓散　加大腹皮　陳皮　細辛　肉桂

另晚服都氣丸鹽湯送下。

詒按（腎風之名。
出於素問風論。其所列症狀。與此不甚符合。但理可相通。此案所立治法。亦頗有精意。
蓋邪入於藏。必借所合之府為出路。以五苓加味。治其膀胱。以導出腎邪。隨用都氣、以培腎藏之本。邪正虛實之間。面面周到。率爾操觚者。固不能辦此也。）

風濕相搏。一身悉腫。咽痛發熱。咳而脈浮。擬越婢法。

麻黃　石膏　赤苓　甘草　杏仁　大腹皮　通草

詒按（咳而咽痛。肺有鬱熱。故用越婢。）

風水者。
在表之風邪。與在裡之水濕。合而為病也。其症頭面肢體浮腫。必兼咳嗽。故為風水。
更兼食積。其腹必滿。三焦不利。法當開上疏中達下。若不避風。恐其增重。

羌活　防風　枳殼　萊菔子　杏仁　橘紅　川樸　茯苓　澤瀉　大腹皮　桑皮　蔥　姜皮

詒按（症屬外風、與內濕相合。故用藥、從表裡兩解之法。）

內有濕熱。
外著風邪。風與水搏。一身悉腫。此屬風水。當發汗。

羌活　香薷　陳皮　防風　赤苓　焦六曲　通草　生薑　蔥白

水腫自下而起。
腿足陰囊。大腹胸膈咽喉。無處不受其災。水勢氾濫。浩浩莫御矣。今先從上瀉下。
蓋肺主一身之氣。又曰、水出高源。古人開鬼門。潔淨府。雖曰、從太陽著手。其實亦不離乎肺也。

葶藶子　杏仁　川樸　陳皮　茯苓　椒目（炒出汗）　姜　棗

另控涎丹每服（七分）薑湯送下

詒按（病象已劇。用藥自須從猛。但控涎丹、藥力猛銳。不宜過於多服。須酌之。）

病後脾虛氣滯。浮腫食少。大便溏泄。法當溫運脾陽。

黨參　茯苓　澤瀉　木香　冬朮　炮姜　苡仁　神麯　砂仁　穀芽

詒按（病後浮腫屬虛。
故兼培補。○。以上諸案。均屬浮腫之病。與鼓脹、單腹脹、諸症之關乎藏氣者。輕重淺深。
迥乎不同。臨症者、當細意分別。勿混視也。其有脘腹堅硬結塊者。須與積聚瘕癖門各案參看。）濕熱內阻腸胃之間。
橫連膜原。膜原者。臟腑之外。肌肉之內。膈膜之所舍。三焦決瀆之道路。
邪留不去。是為腫脹。脹屬氣。腫屬水。是必理氣。而疏決瀆。以杜腫脹之萌。

黑白醜（各五錢）　萊菔子（一兩）　砂仁（一兩）　用陳葫蘆一枚、將上三味納入。
再入陳酒一大杯。隔湯燉。一炷香、取葫蘆中藥。炒研細末。再以葫蘆炙灰。共研和。每服二錢。

詒按（立方取義頗佳。凡腫脹初起者。可以取用。）

痢後陽虛。
水濕不化。腹滿面浮足腫。而色青黃。脈細。慮延鼓脹重症。擬溫通脾腎之陽。疏利決瀆之氣。冀其脹消腫退為妙。

川附　肉桂　白朮　澤瀉　茯苓　豬苓　川樸　陳皮　通草　冬瓜皮

詒按（病後陽虛腫脹。故用胃苓法。加溫運之品。）

腹暴脹而足腫。納食則脹益甚。濕熱挾氣。填塞太陰。鼓脹重症。

川樸　赤苓　大腹皮　青皮　澤瀉　枳殼　查炭　黑醜　甘遂（麵包煨）　通草　姜皮

再診　腹滿稍寬。足仍浮腫。運脾化濕。冀其漸平。

川樸　茯苓　大腹皮　椒目　澤瀉　通草　陳皮　黑醜　蒼朮　神麯　枳殼　姜皮

三診　腹滿月餘。
得食則脹甚。兩進攻消運脾之法。胃脘之脹已松。大腹之滿未化。再議疏通消導。

旋覆花　五加皮　澤瀉　雞內金　赤苓皮　檳榔　木香　黑醜　通草　砂仁

詒按（此三方、治腹脹之由乎濕積者。初起通用之法。）

附錄　葉天士按云、徐姓小兒。
單脹數月。百藥無效。余用肥兒丸、萬安散、磨積丹、雞肫、藥俱不效。余謂氣分不效。宜治血絡。所謂絡瘀則脹也。用歸鬚、桃仁、延胡、山甲、蜣螂、䗪蟲、靈脂、山楂、之類。為丸。十日全愈。

詒按（此等症、本不多見。但已經治驗。自可存之。以備一格。）

附錄　吳按云、腫脹久延。
腰痛帶下。濁陰尚盛。元氣已衰。補則恐其助脹。滲則慮其傷元。擬早上服金匱炒焦方。
但取其氣。不取其味。亦有離照當空。陰霾四散之義。晚仍進清滲之方。以膀胱為氣化運行之府也。表裡兼治。漸次圖功。庶木德盛行之候。不致加劇耳。

詒按（病難著手者。不可無此巧法。有以五苓、五皮、煎湯。送炒黑金匱腎氣丸者。正與此相似。）

瘧後濕熱內蘊於脾胃之中。熱上蒸而為口糜。濕內蘊而為腹脹。擬和中清化濕熱為法。

川連（酒炒）　川樸　焦曲　赤苓　枳殼　大腹皮　澤瀉　陳皮　黑梔　砂仁

詒按（案方俱平正通達。特未知能否奏效耳。）

病由肝鬱。
木橫剋土。濕熱不化。先有淋濁。愈後。漸漸腹脹。左脅微覺隱痛。
身微有熱。脈象細弦。木鬱不達。慮延鼓脹。勿輕視之。

柴胡　茯苓　白朮　香附　川芎　山梔　神麯　丹皮　白芍　青皮　川樸　香圓

另左金丸

詒按（立方精當。雖不見出色。而已恰到好處。）

氣鬱於胸為膈。
氣滯於腹為鼓。飲食不納。形肉頓瘦。陰氣凝聚。陽氣汨沒。脈細如絲。將何療治。姑與扶正培土。通陽化氣為法。

黨參　熟附　肉桂　澤瀉　白朮　茯苓　大腹皮

另來復丹（一錢）

詒按（病已造乎極重。此方藥力之猛。足以制之。從此得效。尚可勉圖。）

痞塊、由大瘧日久而結。
多因水飲痰涎。與氣相搏而成。久則塊散腹滿。變為臌脹。所謂癖散成臌也。脈細如絲。
重按至骨。乃見弦象。是肝木乘脾也。口乾。小便短少。是濕熱不運也。匝月腹日加大。急宜疏通水道。泄木和中。

五苓散　加川樸　川連（薑汁炒）　青皮　陳皮　大腹皮　木香　車前子　通草

另服古方厚朴散　川樸（薑汁炒三錢）　枳殼（三錢巴豆七粒合炒黃去巴豆）　木香（曬乾研三錢）　青皮（醋炒三錢）　陳皮（鹽水炒三錢）　甘遂（麵包煨三錢）　大戟（水浸曬乾炒三錢）　乾薑（炒黃三錢）

共為末每服（一錢）用砂仁車前子泡湯調下

詒按（此治癖散成臌之妙劑。
凡遇此等大症。必乘早圖治。若日久正虛。便費周張矣。錄此、以為臨症者一隅之取。）

暑濕挾積。
阻滯腸胃。中州不運。大腹驟滿。腹中時痛。痛則大便黏膩。色紅似痢。
小水短少。診脈沉而滑數。是積之徵也。擬大橘皮湯。送下木香檳榔丸。

橘紅　白朮　赤苓　澤瀉　豬苓　大腹皮　滑石　木香　砂仁　川樸

另木香檳榔丸（三錢）

詒按（病兼滯利。故須先從腸府疏導。）

再診　氣與水相搏。大腹驟滿。小便不利。大便欲泄而不泄。法以疏氣逐水。

香薷　茴香　澤瀉　枳殼　赤苓　萊菔子　甘遂　大戟　黑醜　白醜　生薑

詒按（此方專逐水積。力量頗猛。想其正氣尚旺。故可放手用之。）


<h3>頭痛門</h3>
情懷鬱勃。
肝膽風陽上升。右目昏蒙。左半頭痛。心𩞄不寐。飢而善食。內風掀旋不熄。
痛勢倏忽無定。營液消耗。慮其痙厥。法以滋營養液。清熄肝陽。務宜暢抱。庶克臻效。

大生地　元精石　阿膠　天冬　羚羊角　石決明　女貞子　滁菊　鉤鉤　白芍

再診　服滋陰和陽法。
風陽稍熄。第舌心無苔。心𩞄善飢。究屬營陰消爍。胃虛而求助於食也。議滋柔甘緩。

大生地　石決明　麥冬　阿膠　火麻仁　女貞子　洋參　白芍　茯神　橘餅

詒按（此養陰柔肝之正法。與前人復脈、定風、阿膠雞黃、等法。用意相合。）


<h3>諸竅門</h3>
鬱怒傷陰。
木火上乘竅絡。耳生瘜肉。名曰耳菌。最屬淹纏。久久不已。防有血出翻花之變。

生地　丹皮　北沙參　元參　遠志　鉤鉤　羚羊角　石決明　刺蒺藜　滁菊

另用藜蘆　腰黃　硇砂

上三味、皆少許。為細末。點入耳中。立效。

膽熱移腦為鼻淵。肝熱移肺為鼻痔。病根日久。難以卒效。

羚羊角　丹皮　黑梔　甘菊　元參　辛夷　蒼耳子　石決明

另用雄黃、月石、冰片、研末、搐鼻。

詒按（耳菌、鼻痔、均屬外症。須另用專方治之。先生長於外科。故用藥自然絲絲入扣。）

暑邪濕毒。
走入營中。遍身驟發紫黑藍斑。鼻血齦腐。此屬發斑牙疳之險症。倘至壯熱神昏。不可挽矣。

羚羊角　犀角　黑梔　丹皮　銀花　連翹　鮮石斛　鮮生地　知母　蘆根

詒按（此症於清營中。宜稍參疏透之意。）

少陰腎水不足。
陽明胃火有餘。牙宣出血。晡時微寒壯熱。而其脈極細。此素體之陰虧也。當憑症論治。用景岳玉女煎。

生地　知母　牛膝　川連　石膏　麥冬　薄荷　蘆根

詒按（此症之脈細。
想系素稟如是。若云陰虛。未必脈細也。總之、須見症確有可據。乃可舍脈從症。未可冒昧以將事也。）


<h3>痧疫門</h3>
爛喉痧症。
來勢甚暴。甫周一日。丹疹密隱。咽喉已腐。壯熱無汗。大便泄瀉。
煩躁渴飲。脘腹按之痛。邪不外達。熾盛於裡。燎原之勢。不可向邇。
恐其遽爾內陷。昏喘生變。現在方法。辛涼透散。通同一律。無所短長。
鄙見莫若且用涼膈散。上者、上達。表者、表達。里者、下達。庶幾熱從外出而痧透。火從下泄而躁安。
按內經病機。暴注下迫。皆屬於熱。仲景方論。急下之法。正以存陰。
幸勿拘現患泄瀉。而遂謂不可再下也。雖然智愚千慮。各有得失。尚祈高正是荷。

涼膈散　加牛蒡子　桔梗　枳實

詒按（既患丹痧。則營絡中必有熱邪。方中丹皮、鮮地、銀花、元參、等味。斷不可少。）

再診　投涼膈散。
煩躁略安。脘痛已止。胸膈之燔。稍衰其勢。而咽喉紅腫。乾咳嗆逆。
上炎之火。未熄其威。況丹痧一片。點粒模糊。症交三日。正屬邪張之際。尚在險途。未歸坦境。擬方再望轉機為妙。

犀角　連翹　元參　川貝　桔梗　鮮石斛　牛蒡子　鮮薄荷根　蘆　根

痧回熱減。
溫邪初退之餘。咽喉反腐。虛火又從而附之。良由久患喉痹。陰虛火亢。熱淫搖動。
亢焰復張。用方最宜加謹。過清恐傷脾胃。早滋恐戀餘邪。姑擬甘涼法。平調肺胃。冀得上焦清肅。

鮮石斛　大貝　元參　生草　丹皮　沙參　羚羊角　扁豆　穭豆衣　雪梨

詒按（看似平淡無奇。實已斟酌盡善。）


<h3>腳氣門</h3>
暑雨潮濕。
濕從下受。入於經絡。兩足腿股酸楚。不能屈伸。起臥轉側。均覺艱難。
此屬腳氣。適值經行之際。少腹窒塞。小便澀痛。濕熱自氣傷營。故舌苔白而底絳。脈形濡。身微寒熱。慮其有氣逆沖胸之變。擬東垣防己飲加減。

防己　薏仁　萆薢　秦艽　獨活　桑寄生　牛膝　木通　防風　歸尾　延　胡　威靈仙　澤瀉　絲瓜絡

詒按（此濕熱注於經絡之病。與載入類傷寒中之腳氣。宜用雞鳴散者。不同。）

再診　兩足稍能行動。濕熱有流通之機。仍宗前法增損。兼參健步丸意。

防己　萆薢　獨活　牛膝　桂仲　晚蠶砂　木瓜　當歸　延胡　秦艽　桑枝　絲瓜絡


<h3>遺精門</h3>
病由喪子。
悲憤抑鬱。肝火偏盛。小水淋濁。漸至遺精。一載有餘。日無虛度。
今年新正。加以左少腹、睪丸、氣上攻胸。心神狂亂。齦血目青。皆肝火亢盛莫制也。經云、腎主閉藏。
肝司疏泄。二藏皆有相火。而其繫上屬於心。心為君火。君不制相。相火妄動。
雖不交合。精亦暗流而走泄矣。治法當制肝之亢。益腎之虛。宗越人東實西虛。瀉南補北例。

川連　黑梔　延胡　赤苓　沙參　川楝子　鮮地　知母　黃柏　龜板　芡實

另當歸龍薈丸（一錢）開水送下。

詒按（遺泄有專屬乎肝者。此等症是也。此方可引以為例。）

再丸方　川連（鹽水炒一兩）　苦參（烘二兩）　白朮（米泔浸曬二兩）　牡蠣（煅三兩）

共研末。
用雄豬肚（一個）將藥末、納入肚中。以線紮好。以水酒各半煮爛。將酒藥末、共打。如嫌爛、加建蓮粉拌干作丸。每朝服三錢。

詒按（此劉松石豬肚丸方也。加川連一味。）

左尺極細。
寸關微而似數。右三部俱弦滑。下有遺精暗疾。肛門癢而出水。上則頭眩耳鳴。舌苔粉白。
以脈合症。腎陰下虧。而濕熱相火。下淫上混。清竅為之蒙閉。法當補腎之陰。以清相火。清金和胃。分利膀胱。以化濕熱。

大生地（蛤粉炒）　龜板　牡蠣　懷山藥　麥冬　萆薢　澤瀉　赤苓　丹皮　知母　黃柏　半夏

詒按（病源分析極清。用藥亦熨帖周到。）

又丸方

大生地（砂仁陳酒拌蒸）　冬朮（土炒）　黃連（鹽水炒）　苦參　天麻　懷山藥　丹皮（鹽水炒）　牡蠣　麥冬（元米炒）　龜板（酥炙）　川芎　半夏　芡實　萆薢（鹽水炒）　澤瀉（鹽水炒）　赤苓　黃柏（鹽水炒）　知母（鹽水炒）

上藥為末用建蓮粉（四兩）神麯（四兩）煮糊搗丸

詒按（此方用丹溪大補陰丸。
合封髓豬肚分清等法而成。腎虛有濕熱者。用之頗合。或乃以苦寒疑之。是未識制方之妙義也。）


<h3>小便門</h3>
先腹痛數日。
遂至小便不利。少腹脹滿如鼓。今已半月。屢用通利之藥。小便雖通不爽。少腹脹滿益甚。
診脹弦緊。舌苔白膩。飲食少納。身無寒熱。大便頻泄。黏膩如痰。
此中陽不足。水濕泛溢。膀胱氣化無權。法當溫土以御水寒。通陽以化濕濁。

乾薑（炒黃）　肉桂　茯苓　澤瀉　茅朮　木香　茴香

詒按（因舌膩便痰。故知其為寒濕。惟先曾腹痛。則方中又宜兼通氣分。擬再加牛膝、烏藥。）

再診　張先生用平胃、化胃中之濕濁。
五苓、通膀胱之氣化。簡淨的當。無從增損。愚意復入半夏一味。暗合通澈陰陽之路。使水濕痰涎。從小便出。是亦古人加減成方之心法也。

半夏　茅朮　川樸　陳皮　甘草　茯苓　豬苓　肉桂　澤瀉

腎虛精關不固。
濕熱混於坎宮。精從溺後而出。左脈虛細。右脈洪大。陰虧而相火勝也。補腎陰化濕熱。用涼八味法。

涼八味湯加萆薢

另威喜丸（三錢）淡鹽湯送下

再診　精濁稍止。
而兩足重墮無力。咳嗽胸痛。金水兩虧。濕熱不化。擬清暑益氣。以化濕熱。兼固腎陰。

洋參　黃耆　茯苓　五味　神麯　麥冬　蒼朮　白朮　陳皮　前胡　通草

另知柏八味丸

三診　精濁已止。
腿足重墮無力。舌苔白而噁心。坎宮之濕熱雖清。胃家之濕熱猶戀。擬和中化濕法。

豆卷　半夏　茯苓　陳皮　麥冬　沙參　扁豆

另資生丸

四診　腎虛胃濕。
胸悶噁心。口沃清水。凡大便時。則精竅自滲如膩濁。擬滲胃濕固腎精。

熟地　五味　蒼朮　白茯苓　沙苑　炮姜　黃柏　建蓮

另威喜丸

詒按（凡腎虛胃濕之病。
用藥甚難著手。第一方、專顧腎。第二方、腎胃兼顧。第三方、專治胃。第四方、兩層合治。從黑地黃丸加味。最有巧思。）

淋濁日久不痛。口常甜膩。此腎虛而有濕熱也。

蒼朮（四兩）分作四分（一分、用米泔水浸透曬。
一分、用鹽水炒。一分、用酒炒。一分、用破故紙三錢研末拌炒、去故紙。）　黃柏（四兩）分作四分（一分、鹽水炒。一分、生曬。一分、酒炒。一分、用益智仁末三錢拌炒、去益智仁。）　蓮蕊須　馬料豆　制首烏　茯苓　生草

共研細末。懷山藥粉煮糊為丸。

詒按（腎虛而兼濕熱者。用藥甚難。觀此方取意極佳。惟於腎虛一面。尚可增入、沙苑、菟絲、龜板、之類。）

腎開竅於二陰。
前有淋濁之新恙。後有腸紅之舊疾。皆由於陰虛而有濕熱也。寓育陰於利水清熱之中。豬苓湯合加味槐花散主之。

茯苓　豬苓　阿膠　生地　槐　米　枳殼　六一散　血餘炭　側柏炭

詒按（兩症貫串一線。用藥自然親切。）

再診　便血已止。淋濁未清。今當固本。

芡實　炙草　洋參　麥冬　黃柏　生地　茯苓　沙苑　砂仁　蓮肉　懷山藥

另八仙長壽丸每服（三錢）開水送下。

小便頻數。
溺後有血絲血塊。此膀胱有熱。腎虛有火。逼衝任之血。而下走前陰也。法當通澀兼行。

生地炭　阿膠（蒲黃炒）　川連　龜板　赤苓　黃柏（鹽水炒）　大黃（醋炒成炭）　血餘　車前子　藕

另血餘炭（二錢）　血珀（一錢）研末。分兩服。雞子清調下。

再診　血止。小便頻數。氣墜。擬補陰升陽法。

生地　牡蠣　茯苓　龜板　懷藥　丹皮　杜仲　黨參　建蓮　鹿角霜

詒按（兩方用藥。極為周到。所嫌者、平實而已。）

淋濁三年不止。
腎虛濕熱不化。陰頭碎癢。筋骨微疼。六味補腎。能化濕熱。耐心久服。莫計效遲。

大生地　懷藥　茯苓　萸肉　丹皮　澤瀉　五味　麥冬　益智仁　湘蓮肉

詒按（六味能化濕熱。其理頗精。擬再加黃柏、牡蠣。）

又按　（此症陰頭碎癢。筋骨微疼。疑有瘡毒內戀而然。）

雜藥亂投。
諸病不除。中氣早戕。故腹中不和。大便不暢。至於本病。精濁淆混。亦脾虛濕熱所致。

萆薢　益智仁　半夏　陳皮　黨參　黃柏　烏藥　石菖蒲　菟絲子

詒按（精濁淆混四字。將病情包括無遺。用藥亦清靈不滯。）


<h3>痢疾門</h3>
從來肺有積熱者。
大腸必燥。以相為表裡故也。三五年來。屢發喉症。肺熱可知。今秋齦腫出血。
多服涼藥。及西瓜等物。遂患下痢赤白。常有干糞夾雜其中。延及百日。近見堅慄。
而痢反更甚。此必有故。夫脾受瓜果之寒濕。既下流於大腸而為痢。則大腸之燥當除。今獨不然。
竟若燥與濕。各樹旗幟。相為犄角之勢。豈非以脾屬中土而主濕。大腸屬燥金而主津。津虧而燥益堅。
脾虛則濕愈甚耶。昔秦氏論痢。有濕火傷氣。燥火傷血之分。此則濕燥兩傷。擬撰一方。潤燥兼行。氣血兼理。或通或塞。均非所宜。

全栝蔞（六錢）　當歸（一錢五分）　木香（五分）　川連（酒炒五分）　甘草（四分）　升麻（三分）　藕（一兩）　陳火腿足骨（炙灰一錢）

詒按（論病切實不浮。方亦穩適。微嫌氣分藥尚少。恐機關不能靈動耳。）

伏暑濕熱之邪。
挾積內蘊。胸痞嘔惡。發熱舌燥。通府之後。變為下痢。痢色紅白膩凍。
仍然痞塞嘔惡。飲食不納。勢成禁口重症。須得胃開納穀。痢減不嘔為妙。閱諸高明方。層次轉折。各有主意。姑擬一方商正。

川連（酒炒五分）　黃芩（酒炒八分）　白芍（炒錢半）　青皮（八分）　川樸（五分）　陳皮（鹽水炒八分）　神麯（三錢）　茯苓（三錢）　北沙參（四錢）　砂仁（八分）　生熟穀芽（各二錢）　玫瑰花（二朵）

原注（此病嫌其兩脈虛濡。
脾胃元氣大弱。似乎宜參入扶正為善。然下痢一症。古稱滯下。起於濕熱居多。早補早斂。
往往受累。此河間苦辛宣通府滯之法。所以為痢門必採之方。若夫深刻工夫。補陰補陽。治脾治腎。
都為久痢而設。尚非此時議論。所以寧落輕淺。不用深重之劑。蓋行遠自邇之意云爾。）

詒按（閱是方者。有病重藥輕之疑。故方後申言其意。）

奔走遠行。
傷飢飲酒。脾胃受病。病成休息下痢。痢經兩載不愈。許學士香茸丸、最妙。但嫌其價昂。且藥肆無此現成丸料。今姑師其意而變湯服。

木香　丁香　杜仲　當歸　白芍　炮姜　茯苓　砂仁　鹿角霜　菟絲餅

詒按（此脾腎兩治。
而專重於腎者。○。查原方皆用鹿茸、沉香、麝香。無用丁香者。煎劑中宜改用沉香為穩。）

脈經云、代則氣衰。
細則氣少。多指陽氣而言。今下痢而得是脈。脾腎之陽微特著。況形衰畏冷。而小便清長乎。
惟下痢赤者、屬血分。腹中痛者、為有積。立方當從此設想。蓋尋其罅。而通之、補之亦治病之巧機也。

附子枳實理中湯送下駐車丸

詒按（看病於虛中求實。極其精審。方亦的當。）

便痢白膩。
如水晶魚腦色。小便不利。少腹偏右板窒。諸醫以為腸癰。固亦近是。然考腸癰為病。
有寒有熱。金匱並出二方。如大黃牡丹湯。薏仁附子敗醬散。概可見矣。此症則屬寒積。試觀脈弦緊而不數。面色青而不渴。是其徵也。鄙意宜用溫通備候商訂。

肉桂五苓散　加砂仁　楂肉

再診　溫通已效。仍從前法。

原方　加泡姜　木香

三診　欲溺不爽。
溺後氣向下墮。便痢白膩雖稀。然腰尻痠痛如折。全屬陽虛氣陷之象。仿東垣意。參入前法。

黨參　升麻　肉桂　茯苓　澤瀉　冬朮　泡姜　木香　訶子（煨）　砂仁　鹿角

原注（此症並非腸癰。
乃寒積下痢耳。因諸醫皆云。餘隻得委曲周旋。但從腸癰為病。有寒有熱。輕輕轉筆。
折入溫通方法。既不礙諸醫。又與病相合。不得不然之事也。○。此方連服三劑。大便白膩全無。脾胃已起。）

詒按（認症已確。用藥自然針芥相投。）

休息下痢。
延及半載。色紅而黏。脈弦。是風邪久羈於腸藏營分之中。而莫能出。近日畏風身熱。是又感新風於外也。補中升陽。兼涼血為法。

黨參　白朮　防風　蠶砂　茯苓　升麻　神麯　砂仁　陳皮　炙草　椿根皮炭

另駐車丸

詒按（方中於新感一層。
未曾顧到。○。腸中有風邪。惟蠶砂能治之。煎方中、宜加黃耆。）

陽樞之瘧邪。
轉入陰樞為痢。痢色紅而後重氣墮。肛門覺熱。是下焦廣腸有熱也。白頭翁法甚當。然今瘧止又來。仍從陰樞達出陽樞立法。佐以和中。使以泄熱。

四逆散　異功散　黃芩湯　加生熟穀芽

詒按（推論病機。轉折極清。立方自然熨帖。）

痢而滑脫。
症已險逆。溫固藏真。一定成法。然須得效。庶可回春。

熟地　杞子　龍骨　茯苓　萸肉　蓯蓉　杜仲　烏梅　炙草　山藥

鹿角膠（赤石脂炒）　龜板（禹餘糧炒）　穀芽　煎湯代水

詒按（用藥極其切當。惟病象已深。未識能挽回否。）

紅痢三年。
腹中結塊。板硬不移。按之則痛。漉漉有聲。即便下利。此瘀凝寒積。久留於腸府。當以溫通下之。

川附　當歸　蒼朮炭　枳實炭　地榆炭　茯苓　通草　桃仁（炒黑）　大黃

詒按（溫通瘀積。方極穩當。惟病久正傷。或再加扶正之品。更為周到。）

瘧邪挾積。
內陷為痢。痢下紅膩。腹中陣痛。舌苔黃掯。瘧勢仍來。形容大削。元氣內虧。慮有變端。治之不易。

神麯　川樸　茯苓　秦皮　川連　黃芩　白頭翁　柴胡　白芍　枳實　炙草

詒按（此白頭翁湯、合四逆散。是由瘧轉痢。濕熱挾積之的方。）

紅痢匝月。
仍然腹痛後重。據云、先曾發瘧三次。此屬中虛。表邪傳裡。現今脈細肢寒。中焦陽氣已弱。
小便艱難。膀胱氣化又鈍。擬連理、兼化其濕熱。柴苓、以解其表邪。是亦表裡兩解之法也。

柴胡　桂枝　茯苓　澤　瀉　川連　木香　黨參　白朮　炮姜　炙草　砂仁

詒按（論病立方。均熨帖老到。○。此理中湯、加香連。五苓散、加柴胡。）

肝胃不和。
濕熱積滯為痢。延及半載。仍然腹痛。脘脹噁心。治以苦辛。泄肝和胃。佐以分消運化。

川　連　茯苓　川樸　木香　楂肉　陳皮　青皮　赤苓　白芍　砂仁

另駐車丸（二錢）烏梅丸（一錢）和服

再診　痢減。
腹中猶痛。肝胃不和也。現值經來。脈弦寒熱。血虛木鬱。擬以養血疏肝。

歸身　白芍　香附　茯苓　冬朮　木香　陳皮　神　曲　川芎　生熟砂仁　另駐車丸（一錢）　烏梅丸（一錢）　歸脾丸（一錢）　和服

詒按（前後兩方。均親切不浮。此方中、可加醋炙柴胡五分。醋炒青皮一錢。）


<h3>便血門</h3>
痔血雖自大腸來。
亦屬脾虛濕熱。至於大瘧。古云、邪伏三陰。薛立齋云、三陰者。脾也。上年瘧止。
直至今夜復作。未免又有暑邪內伏。近日痔血。相兼為患。擬用清暑益氣湯、加味。內化濕熱。外解新邪。總以益氣扶中為主。俾中樞一運。自然內外分消矣。

黨參　炙草　黃耆　蒼朮　冬朮　當歸　麥冬　五味　青皮　陳皮　神麯　黃柏　葛根　升麻　澤瀉　防風　蜀漆　赤苓　煨姜　大棗

詒按（宿病兼新邪而發。
須先治新感。仍照顧宿病。乃能得手。此方是也。○。經云、三陰瘧疾。此三陰、專指太陰脾藏言。與統指肝脾腎三藏者、不同。）

再診　素有便血之症。
而患大瘧日久。凡患大瘧。其始必有寒邪。邪入三陰。大瘧成焉。若陰虛之人。
寒久必化為熱。熱陷三陰。便血作焉。而三陽之寒仍在也。溫三陽之陽。以少陽為始。
清三陰之熱。以少陰為主。然血既由大腸而出。又當兼清大腸。方用棉子肉。內具生氣。
溫少陽之陽也。鮮首烏。性兼潤血。清少陰之熱也。柿餅灰、性涼而澀。清大腸之血也。標本並治。雖不中不遠矣。

棉子肉（炒黑四兩）　柿餅灰（四兩）　二味研末。

用鮮首烏（二斤）搗自然汁。
取汁去渣。以汁調神麯（一兩）煮爛。將上藥末、搗丸。每服三錢。棗湯下。

詒按（凡久病氣偏。
尋常湯藥性味。牽制不能奏續。必用性味專簡之方。乃能見效。此方即用此意。）

脾虛不能攝血。
便後見紅。脾虛不能化濕。腹臌足腫。病根日久。腎陰亦傷。腎司二便。故小便不利。是皆脾腎二經之病也。法以溫攝雙調。

熟地　炮姜　茯苓　澤瀉　陳皮　車前子　川樸　茅朮　五味　丹皮　山藥　阿膠

詒按（凡脾腎兩傷者。當斟酌於潤燥之間。用藥極難。古方惟黑地黃丸、最佳。方亦從此化出。）

再診　

熟地　茅朮炭　白頭翁　黃柏（鹽水炒）　炮薑炭　阿膠　五味　秦皮

三診　

山藥　川連（酒炒）　澤瀉　車前子　茯苓　川樸　陳皮（鹽水炒）　伏龍肝　煎湯代水

炒黑腎氣丸合黑地黃丸　加阿膠　虎骨　鹿角霜　益智仁

原注（第一方、用黑地黃丸、加阿膠。
治脾腎兩虛。兼以攝其陰血。第二方、用白頭翁湯。清厥陰之熱、以止血。第三方、暗用平胃散、以化濕。治其腹鳴外。
合車前子、澤瀉、山藥。乃用六味地黃意。補其腎、以利膀胱。而通水道也。又再加伏龍肝。乃暗合黃土湯意。治少陰便血。層層回顧如此。）

便血腸燥。
脈大氣虛。補氣。則清陽自升。清陽。則便血自止。

黃耆（炒黑）　防風根　阿膠　地榆炭　當歸炭　五味　荷蒂炭

另金銀花（炒黑一兩）　柿餅灰（一兩）　槐米（炒一兩）　豬膽汁泛丸每朝服一錢

詒按（立方用藥。頗有思路可取。丸方尤佳。）

腸胃有濕熱。
濕鬱生痰。熱鬱生火。大便下血。晨起吐痰。熱處濕中。濕在上而熱在下。治上宜化痰理濕。治下宜清熱退火。用二陳合三黃為法。

半夏　陳皮　茯苓　川連　黃芩　杏仁　胡黃連　地榆皮　側柏葉　百草霜

詒按（兩面周到。於此可得上下合治之法。）

腸痔脫肛便血。
其根已久。有時舉發。而脈象細數。營陰大傷。面黃少神。脾氣大困。
兼之腹中鳴響。脾陽且不運矣。一切苦寒止血之藥。非惟少效。抑恐礙脾。擬東垣黑地黃丸法。

熟地（砂仁拌炒炭一兩）　炮姜（四分）　黃耆（炙三錢）　茅朮（米泔浸炒一錢五分）　五味（炒一錢五分）　黨參（三錢）　荷葉蒂（兩個）

又原方　加阿膠　伏龍肝

詒按（方極正當。凡陰虛而脾陽困頓者。當取以為法。）


<h3>蟲病門</h3>
閱病源。
是屬蟲病無疑。蟲由脾土不運。濕熱蒸化而生。其發於月底之夜。乃由脾胃虛寒。寒屬陰。
故夜發也。寒久化熱。土虛木強。其發移於月初。必嘔吐胸熱。乳下跳動。
蟲隨酸苦痰涎而出。多寡不一。時或見於大便。腹中微痛。雖渴甚不能咽水。水下復嘔。
嘔盡乃平。至中旬則康泰無恙矣。所以然者。月初蟲頭向上。且病久多嘔。胃陰虧而虛火上炎。
故胸中覺熱也。虛里跳動。中氣虛也。中氣者。乃胸中大氣。脾胃沖和之氣。
皆歸所統。今中氣虛甚。故跳躍也。病延一載。蟲屬盤踞。未易一掃而除。
圖治之法。和中調脾。以杜生蟲之源。生津平肝。以治胸熱口渴。化濕熱。
降逆氣。以治嘔吐。久服勿懈。自可見功。欲求速效。恐不能耳。

川楝子　蕪荑　黨參（元米炒）　白朮　使君子肉　半夏　陳皮　青皮　白芍　茯苓　焦六曲　乾薑　榧子　蔻仁

詒按（論病頗切實。惟立方專於顧本。似難取效。擬另服殺蟲丸藥、以佐之。）

喜食生米。
積聚生蟲。腹痛面黃。口流涎沫。蟲之見症無疑。先擬健脾化蟲。

茅朮（米泔水浸）　青皮　鶴蝨　榧子（炒打）　蕪荑　檳榔　陳米（炒黃）

詒按（此治蟲病初起。最輕之方。痛時口流清水。是蟲病的據。）


<h3>內癰門</h3>
熱在中焦部分。
時吐紅痰帶臭。不甚咳嗽。病在於胃。有留熱伏於中宮。法當清泄。

犀角　射干　桃仁　當歸　薏仁　冬瓜子　連翹　銀花　川貝　大黃　元明粉

再診　不咳嗽。
但吐紅痰如膿。自覺灼熱。在於胃脘之中。將及三月。非肺癰也。乃瘀熱留於胃中也。當以清化。

當歸　薏仁　冬瓜子　沙參　連翹　川貝　石斛　銀花　赤小豆　蘆根

三診　吐痰如膿已止。脘中之熱已退。時覺微寒微熱。餘火未清。仍從前法加減。

黨參　當歸　薏仁　杏仁　沙參　冬瓜子　丹皮　黃芩　甘草　茅根　蘆根　赤小豆

詒按（此病得力、在第一方。
故知其非肺癰。然紅痰如膿而臭。究與脘癰無異。作胃脘癰治。當不致誤。）

暑邪挾積。
阻滯腸胃。脘腹疼痛。大便泄出。如膿如血。症屬盤腸流注。非輕症也。

川連　木香　檳榔　當歸　查肉　神麯　黃芩　枳殼　赤芍　砂仁

詒按（膿血痢而名流注。
說頗新奇。閱方、仍是治痢之藥。憶蔣問齋醫略中、論痢疾一症。謂是腸中作膿。當用外瘍治法。與此案正相合也。）


<h3>外瘍門</h3>
多年濕毒。
左足前臁腐爛。今則膝骨臀股。上及缺盆。疼痛而木腫。此濕得熱而蔓延。循經竄絡。
病在陽明。名濕毒流注。口苦帶膩。脈緩而小。濕勝於熱。熱伏濕中。仿防己飲法。

防己　蒼朮　黃柏　南星（制）　木通　威靈仙　防風　歸身　獨活　紅花　萆薢　羚羊角　滑石

詒按（此治外瘍正法。是瘍症之偏於陽者。）

再診　前用防己。
法宣通關節。以化濕熱。膝股之痛稍緩。惟缺盆處。咳嗽引痛不平。擬參以清肺化痰。

前方去羚羊角　防風　木香　紅花　加薏仁　杏仁　川貝　沙參

周身碎癢而痛。似疥瘰狀。心中煩熱。膚上出膿水。症屬肺風。

馬勃　象貝　荊芥　黃芩　杭菊　蒺藜（炒）

詒按（此濕熱走於血分之病。當兼疏血絡。擬加歸鬚、丹皮、赤芍、忍冬藤、浮萍、細生地。）

寒痰凝阻。
頰車不利。高而腫硬。色白不紅。此屬陰寒骨𩞄。與色紅身熱者。不同。

熟地　麻黃　桂枝　防風　制蠶　白芥子　當歸　秦艽

詒按（此病挾肝火者。十之八九。此獨不然。於此可悟辨症之不可膠執也。）

濕久蘊於下焦。
氣血凝滯而結瘍。生於合纂之旁。滋蔓肛臀之際。初起數日即潰。火甚毒甚可知。潰後爛孔極深。
迄今四五十日。新肉雖生而嫩。肛臀余腫仍僵。久臥床褥。脾胃之轉輸自鈍。刻當痛楚。
形容之色澤尤枯。調治方法。自宜補益。高明見解。大略相同。愚意虛處固虛。而實處仍實。擬用煎丸二方。各走一經。虛實兼顧。

六君子湯去半夏　茯苓　加黃耆　歸身　白芍　穀芽

又丸方

川連（酒炒一錢）　胡連（酒炒一錢）　苦參（炒一錢）　黃柏（一錢）　當歸（三錢）　乳香（一錢）　沒藥（一錢）　白芷（一錢）　犀黃（二分）　血珀（四分）　白礬（三錢）　刺蝟皮（炙一錢）　象牙屑（三錢）　海螵蛸（三錢）

共為末。用黃占烊化作丸。每朝服五分。

原注（凡極苦之藥。
直入下焦。堅陰而化濕熱。用蝟皮、牙屑、之專消漏管者。引入患處。更用黃占以澀之固之。俾上中不受苦寒之藥氣。俾入下焦。其性始達。）

詒按（丸方、用意極精。）

濕熱結疝。
初起腎囊紅腫。漸至氣上攻脅。脅肋腫痛。已及半月。防成肋癰。病在肝絡。肝性善升。甚則恐致氣升發厥。非輕症也。

川楝子　延胡　青皮　香附　查炭　枳殼　旋覆花　桃仁　赤苓　猩絳　蔥　管

詒按（方治疝氣。而肋癰即在其中。內病處瘍。一以貫之也。）

木鬱不達。
乳房結核堅硬。胸脅氣撐。腰脊疼痛。氣血兩虧。鬱結不解。論其內症。即屬郁勞。論其外症。便是乳岩。皆為難治。

黨參　香附　川貝　當歸　白芍　青皮　橘核　狗脊　杜仲　砂仁

詒按（論病簡潔老當。）

乳房結核堅硬。
雖皮色不紅。而推之鬆動。此非乳痰。仍屬乳癰。肝鬱所致。身微寒熱。防滋蔓難治。

柴胡（鹽水炒）　當歸　白芍　黑梔　川貝　香附　栝蔞皮

另金針菜（炙脆三錢）　皂莢子（炙三錢）　射干（炙三錢）

研末。分三服。飲酒者、酒下。否則砂仁湯、亦可。

詒按（煎方用逍遙散。亦通套方也。好在有末藥以佐之。）

再診　乳癰已潰。寒熱亦止。第余塊未化。惟和其氣血。調其鬱結而已。

當歸　白芍　香附　川貝　遠志　砂仁　丹參

肝鬱結成乳痰。
延及旬月。堅中帶軟。頂色轉紅。勢將穿潰。潰後見膿乃吉。若血多膿少。非所宜也。

川楝子　當歸　青皮　白芍　橘紅　川貝　香附　茯苓　砂仁

再診　乳痰穿破。有血無膿。乃氣虛不能引血化腐為膿也。防變乳岩。不易收功。

黨參　歸身　白芍　茯神　棗仁　川貝　香附　陳皮　牡蠣　砂仁　甘草　橘葉

詒按（此等郁痰症。須正氣不虧。更能曠懷自遣。乃可醫治。二者缺一不可治也。）

又單方

川貝（三錢）　橘紅（五錢）　萊菔子（炒三錢）　蓮蓬皮（另炙灰五錢）

痰癧二載。
自頸延脅。或已潰。或未潰。或潰而不斂。或他處續生。累累然如貫珠。
如疊石。潰後色黑而膿稀。外軟而內堅。診脈不甚虛。飲食尚可。細詢病由氣鬱而起。
鬱則肝膽三焦之火。循經上走於絡。結成癧核。小則為癧。大則為痰。收功非易。必放開胸襟。曠觀物理乃佳。

夏枯草（五錢）　昆布（三錢）　山茨菇（三錢）　遠志（甘草湯煮三錢）　元參（二錢）　川貝（二錢）　歸身（二錢）　天葵草（三錢）　香附（一錢五分）　功勞葉（二錢）

詒按（此病亦與失營症相類。幸脈實能納。故用藥專從痰火著想。）

翻花腎岩。法在難治。怡情安養。庶幾可圖。然非易事也。

鮮首烏（一兩）　馬料豆（一兩）　銀花（一兩）　甘草梢（一兩）

煎濃服

西黃（一分）　川連（五分）　血珀（五分）　藥珠（三分）　燈心灰（五分）　大貝（二錢）　人中黃（一錢）

研末。分十服。每朝一服。

詒按（此腎虛而兼瘡毒之變症也。）

先天元氣不足。
胎中伏毒。因虛竄絡。頸項結核。或已潰。或未潰。或潰而不斂。
兼以耳聾、鼻塞。腦門遇陰雨。則脹痛咳嗆。牙關不利。皆陰虛陽亢。毒邪上蒙清竅之見端也。若徒治其虛。伏毒何能宣化。擬養陰化毒。

北沙參（三錢）　花粉（三錢）　當歸（三錢）　海螵蛸（三錢）　仙遺糧（三錢）　川貝（二錢）　防風（一錢五分）　銀花（三錢）　穭豆衣（三錢）　珠粉（一分）　血珀（五釐）　西黃（五釐）

詒按（鼻塞腦痛。皆餘毒內戀之象。擬再用化毒丹佐之。）

廣風自頭而起。
漸延遍體。濕熱穢毒之邪。從鼻而受。為日既久。未易掃除。擬用金蟾脫甲酒意。

金銀花（三兩）　蟾蜍（去腸一隻）　苦參（三兩）　大黃（一兩）　皂莢子（十粒）　川芎（一兩）　白蘚皮（二兩）一本有蛇蛻（一兩）　甲片（二兩）

用陳酒五斤、浸七日。每日飲杯許。

詒按（此與前條之症。皆系餘毒所致。）

肝經鬱火。
乘犯陽明。牙齦癢痛出血。而發牙疳。舌紅碎裂。頭眩心煩。是營陰內虧。
而納穀氣撐。又屬脾氣虛也。猶喜大便燥結。可用清滋法。先平其炎上之火。

羚羊角　鮮生地　鮮石斛　元參　麥冬　石決明　女貞子

茯苓　棗仁

詒按（立方專於養陰熄肝。愚意再加廣皮、雞內金。以健運脾氣。似更周到。）

陰虧火亢。
繞頸生痰。寒熱似瘧。而實非瘧也。少陰水虧。不能涵木。少陽火亢。
更來爍金。金木交戰。乃生寒熱。飲食少。脾胃弱。慮延勞損。

六味地黃湯　加牡蠣　黨參　麥冬　柴胡　白芍

五味

詒按（方以六味滋腎。
生脈保肺。合柴、芍、以清肝。立方周到熨帖。愚意擬去溫肝之萸肉。再加清膽之菇、芩。）

牙齦滲膿。二載不愈。此屬牙漏。腎虛而胃有濕熱所致。

六味丸（三錢）　資生丸（二錢）

相和。每朝四錢。淡鹽湯送下。

詒按（六味、補腎固佳。資生、清濕熱。似嫌力量不到。）

本原不足。
兼挾風溫發熱。頸間結核成痰。二十餘日。不紅不腫。不消散。亦不作膿。
屬半虛半實。慎柔方有良法。用四君子、加牛蒡。世所未知。余曾驗過。

四君子湯　加牛蒡子　象貝　桑葉

詒按（四君補虛。加蒡、貝、以消風化痰。桑葉、以清肺通絡。虛實兼顧。絕不犯手。）

再診　昨用慎柔方。
是托散法。服下、若汗出熱退。則數劑可消。若汗不出。仍發熱。則數劑成膿。亦易潰斂。

前方　加鉤鉤

三診　三歲孩童。
但哺乳汁。不進穀食。脾胃虛弱可知。頸結痰核。而有寒熱。必挾風溫。
屬半虛半實。今將一月。熱退復熱。其塊不消。不作膿。大便溏。脾胃不足。氣血兩虛。

黨參　冬朮　陳皮　荊芥　黃耆　歸身　防風　葛根　砂仁　桑葉

詒按（因慎柔方不效。轉擬此方。其實遠不及前方之靈動也。）

瘍漏久而成管。用消管丸。緩緩治之。

胡黃連（一兩）　刺蝟皮（一兩炙）　象牙屑（一兩）　五倍（一兩炙）　蟾酥（酒化三錢）　陳硬明角燈（二兩炙）

上藥為末。煉蜜丸。用上好雄精（三錢）泛上為衣。每朝服三錢。金銀花湯送下。

詒按（方意極佳。惟蟾酥大毒走竄之品。擬減半用之。）


<h3>婦人門</h3>
目之烏珠屬肝。
瞳神屬腎。病因經行後。腰痛口乾。烏珠起白翳。怕日羞明。瞳神散大。此肝腎之陰不足。而相火上炎也。補陰之藥極是。再稍參清泄相火之品。

女貞子　旱蓮草　生地　杞子（黃柏三分煎汁炒）　潼沙苑　穀精草　丹皮　元　參　桑椹子　黑芝麻

另磁朱丸

再診　血虛則木旺。
木旺則脾衰。脾衰則痰濕不化。肝旺則氣火易升。是以腹中時痛。臍右有塊。目中乾澀。
口常甜膩。舌苔白。而經水不調也。治法不宜制肝。制則耗其氣。但當養陰以和肝。不可燥濕。燥則劫其陰。只宜和脾以運氣。此仲景治肝補脾之要法也。

黨參　當歸　白芍　茯苓　冬朮　半夏　陳皮　丹皮　香附　橘葉

三診　脈輕按虛微。
是為元氣之虛。重按細數。是屬營陰之損。左尺細弱。腎水虧也。歷診病情。
每遇經來。其熱輒甚。舌止即布白苔。良以胃中濕濁。因裡熱熏蒸而上泛也。少腹有塊攻痛。
聚散無常。是名為瘕。瘕屬無形之氣。隸乎肝腎為多。揆其致病之由。因目疾過服苦寒。
戕伐生生之氣。胃受寒、則陽氣鬱而生濕。肝受寒、則陰氣凝而結瘕。陽氣鬱於胸中。故內熱。陰氣凝於下焦。
故腹痛。經事過。則血去而陰虛。故其熱甚。甚則蒸濕上泛。故舌苔濁厚也。
刻下將交夏令。火旺水衰。火旺、則元氣耗而不支。水衰、則營陰涸而失守。惟恐增劇耳。圖治之法。
補脾胃以振元氣。培肝腎以養營陰。是治其本也。稍佐辛溫。宣通下焦陰氣。是兼治其瘕痛之標也。

黨參　黃耆　冬朮　茯苓　炙草　歸身（酒炒）　萸肉（酒炒）　首烏　木香　白芍（吳萸三分煎汁炒）　馬料豆　生熟穀芽

詒按（三案論病、則委曲周至。
用藥、則細膩熨帖。看似平淡無奇。實則苦心斟酌以出之。誠以調理內傷久病。與治外感時邪不同。病久正虛者。
病機必多錯雜礙手之處。用藥必非一二劑所能奏效。故立方必須四面照顧。通盤打算。不求幸功。先求無弊。此等功夫。非老手不能擅場。）

崩後不時寒熱。腹中有塊。口發牙疳。營虛有火。氣虛有滯調之補之。

黨參　陳皮　當歸　白芍　丹皮　茯苓　麥冬　元參　黑梔　女貞子　建蓮肉

再診　血虛木橫。
兩脅氣撐脹痛。腹中有塊。心蕩而寒熱。病根日久。損及奇經。經云、衝脈為病。
逆氣裡急。任脈為病。男疝女瘕。陽維為病。苦寒熱。陰維為病。苦心痛。合而參之。謂非奇經之病乎。調之不易。

黨參　黃耆　當歸　白芍　沙苑　茯神　杞子　香附　陳皮　白薇　紫石英

詒按（擬再加牛膝、青皮、沉香。）

三診　和營衛而調攝奇經。病勢皆減。惟腹中之塊未平。仍從前法加減。

前方去杞子　加砂仁　冬朮

詒按（古無專屬奇經之病。
亦無專入奇經之藥。考內經、八脈行度。及前賢議論。均謂十二經氣血有餘。則溢入奇經。有病者、亦必日久病深。
由正經而侵入之。然則用藥治病。自當仍以正經為主。學者須明此意。勿為近賢議論所蒙也。）

內熱日久。
經停兩月。投養陰調血通經之劑。得熱減經行。可謂效矣。然猶未也。脈數不和。舌仍光赤。乃陰津未充。虛陽未斂也。仍宜小心安養為善。

生地　當歸　白芍　丹皮　阿膠　香附　黨參　茯苓　陳皮　地骨皮

詒按（平正妥帖。）

再診　脈數已和。舌色光紅已退。但有時尚覺微熱。仍以前法增損。

前方去丹皮　阿膠　加麥冬　狗脊

經事不來。
足腫腹滿。臍下偏左有塊。上攻作痛。此瘀凝氣滯。病屬血分。慮延成臌。

三稜（醋炒）　莪朮　香附　當歸　神麯　查肉　延胡　砂仁

另大黃䗪蟲丸、每服五粒、日三次。

詒按（此氣血兩疏之法。用藥切實不浮。好在丸藥緩攻。不嫌其峻。）

再診　經停腹滿。形瘦色黃。氣血瘀凝。防其成臌。

香附　延胡　枳殼　茯苓　蘇梗　川樸　大腹皮　冬瓜皮

另大黃䗪蟲丸

憂愁抑鬱。
耗損心脾之營。而肝木僭逆。胸中氣塞。內熱夜甚。經事兩月不來。脈沉而數。熱伏營血之中。擬用柴胡四物湯。和營血以舒木鬱。

黨參　冬朮　生地　當歸　白芍　香附　青蒿　白薇　生熟穀芽

詒按（此等症、調治失當。最易入於損途。○。擬再加丹皮、丹參。）

經後。
少腹痛連腰股。肛門氣墜。大便不通。小便赤澀。擬泄肝經之鬱熱。通絡脈之凝澀。

金鈴子　延胡　郁李仁　歸尾　黑梔　柴胡　龍膽草　大黃（酒炒）　旋覆花　猩絳　青蔥管

詒按（病情、於小便上得之。）

經行後。
少腹作痛。上及胸脘腰脅。內熱口乾。大便不通。小便熱痛。此肝氣挾瘀所致。

川楝子　延胡　桃仁　香附　山梔（薑汁炒）　澤蘭　川連（吳萸炒）　丹皮

另當歸龍薈丸（三錢）淡鹽湯送下

詒按（病情與前條相似。方亦近之。惟當歸龍薈丸、用得太重。宜減半服之。）

年將五十。經事頻來且多。是衝脈不司收攝故也。防其崩決。補之攝之。

黨參　黃耆　當歸　於術　棗仁　陳皮　茯神　阿膠　荷葉蒂　藕

詒按（此方從歸脾增減。補則有之。攝則未也。擬加牡蠣、龜板、茜草炭、烏賊骨、以佐之。）

病起當年產後。
雖經調理而痊。究竟營虛未復。是以至今不育。且經事乖而且多。亦營虛而氣不固攝之故。自上年九秋。
又感寒邪。入於肺為咳嗽。痰中帶血。此謂上實下虛。血隨氣逆。蔓延旬日。
加以內熱。漸成勞損。姑仿仲景法。扶正化邪。以為下虛上實之法。

生地　黨參　炙草　當歸　豆卷　前胡　茯苓　懷藥　麥冬　阿膠　川貝　杏仁　桂枝　枇杷葉

詒按（趨步古人。非胸羅經訓者不能。時下隨症敷衍。烏能望其項背。）

再診　進薯蕷丸法。
補氣血。生津液。徹風邪。咳嗽已減。所謂上實下虛。病情不謬。
據云、當年產後。腹中常痛。至今未愈。顯見營分有寒。已非一日。但內熱淹纏。
心悸頭眩。久虛不復。終為勞損。茲從八珍加減。復入通補奇經。王道無近功。耐心安養為是。

十全去耆芎　加阿膠　艾　炮姜　紫石英　陳皮　麥冬　款冬花　川貝　神麯　大棗

三診　溫補奇經。病情俱減。今仍前制。

十全去耆芎草　加阿膠　香附　炮姜　陳皮　吳萸

兩次血崩之後。
赤帶連綿不斷。迄今半載有餘。脈象虛微。氣血大虧。是以頭眩、心跳。腰痠、足軟、等症均見也。近日腹痛食減。恐其復致崩決。擬方固攝奇經。

女貞子　烏賊骨　茜草炭　旱蓮草　黨參　茯苓　白芍　丹皮　阿膠　蓮肉　荷葉蒂　藕節　另震靈丹（二錢）

再診　固攝奇經。病情不減。崩漏不止。腹痛不已。用升陽固陰法。

鹿角霜　沙苑　龍骨　牡蠣　懷藥　杜仲　女貞子　杞子　茯苓　棕炭

詒按（固攝不效、進用升澀、此用藥轉換、一定層次。）

痛而經來。
肝木橫也。經事參前。血分熱也。色黑有瘀。和而化之。可也。

川楝子　延胡　丹皮　當歸　白芍　澤蘭　香附（醋炒）　木香　茯苓　查炭　砂仁

詒按（立方平善。）

再診　經來色黑而痛。當與化瘀。

生地　桃仁（炒黑）　紅花　澤蘭　黑梔　香附（醋炒）　當歸　川芎　醋炙大黃炭

養血以調經。
理氣以止痛。補肝之虛。以平眩暈。助脾之運。以除惡心。

熟地（六兩）　分三分（一分、砂仁拌炒鬆。
一分、薑汁炒焦。一分、陳酒煮爛。）　當歸（三兩）　分三分（一分、吳萸一錢煎汁炒。一分、茴香一錢煎汁炒。一分、酒炒。）　白芍（二兩）　分二分（一分、肉桂一錢煎汁炒。
一分、炙草三錢煎汁炒。）　香附（四兩）　分四分（一分、黑梔三錢煎汁炒。一分、鹽水炒。一分、醋炒。一分、酒炒。）　川芎（酒炒一兩）　沙苑（鹽水炒三兩）　茯苓（三兩焙）　陳皮（鹽水炒五錢）　黨參（炒三兩）　丹參（酒浸、曬乾。再浸、再曬。如此七次。焙研。三兩。）

詒按（此方製法精巧。養血理氣。兩擅其長。木香、砂仁。亦可酌增。）

咳嗽發熱日久。
前投補益脾胃之藥。六七劑。食谷加增。起居略健。但熱勢、每交寅卯而盛。乃少陽旺時也。
少陽屬膽。與肝相為表裡。肝膽有鬱熱。戕伐生生之氣。肺金失其清肅。脾胃失其轉輸。
相火日益熾。陰津日益涸。燎原之勢不至涸極不止也。其脈弦數者。肝膽鬱熱之候也。刻下初交夏令。
趁其胃旺加餐。擬進酸苦法。益陰和陽。清澈肝膽之鬱熱。考古方柴前連梅煎。頗有深意。錄出備正。

柴胡（豬膽汁浸炒五分）　川連（鹽水炒五分）　白芍（一錢）　前胡（一錢）　烏梅（五分）麥冬（二錢）　黨參（三錢）　秋石（三分）　炙草（四分）　薤白（五分）

原注（此方服後。
熱勢竟退。此時已經停兩月。以後或熱、或止。喜其能食。至四五月後。方知其有孕。）

詒按（此等症、最易認作虛損。得此議論。大開後人眼目。）

又按　（此必有微邪、伏於肝膽之間。
挾木火而發。煎熬津液。日就乾涸。古人所謂營風者。曹仁伯謂即是此症。）

寒氣客於下焦。
瘀凝停於少腹。阻塞胞門。膀胱陽氣失化。以致癃閉。產後八日。而小便不通。
脈細肢寒。腹中覺冷。恐其氣逆。上攻發厥。法以溫通下焦。化瘀利水。冀其應手為妙。

當歸（八錢）　川芎（四錢）　查炭（五錢）　炮姜（五分）　桃仁（三錢）　車前（五錢）

益母草湯同陳酒各一碗代水煎藥

另肉桂（五分）血珀（五分）甘遂（三分）共研末藥汁調服

詒按（末藥方甚佳。
煎方中、擬加澤蘭、牛膝、吳萸。○。此症甚急。用藥能絲絲入扣。迥異膚浮家數。）

再診　小水癃閉已通。瘀凝未下。少腹仍然板滿。再以溫通泄濁。

肉桂　延胡　紅花　桃仁　丹參　兩頭尖　歸尾　查炭　牛膝　炮姜　冬葵子　車前

前年小產。
惡露數日即止。因而腹痛結塊。心神妄亂。言語如顛。此所謂、血風病也。胞絡下連血海。
上繫心胞。血凝動火。火熾生風。故見諸症。診脈弦搏。肝陽有上亢之象。防加吐血。治法當以化瘀為先。稍佐清火。可也。

丹參　延胡　五靈脂　川連　川貝　赤苓　蒲黃　黑梔　茺蔚子　香附

另回生丹（一粒）

詒按（疏症病原。切實指點。與膚浮影曏者不同。）

產後腹痛年餘。
營虛木鬱。脾胃受戕。時作惡心。時沃酸水。用千金當歸建中湯。

當歸　白芍（吳萸炒）　炙草　炮姜　肉桂　川椒　南棗　橘餅

詒按（用藥切當。無支湊幫貼之病。自是老手。）

再診　前投建中法。
腹痛已止。復因經行之後。勞碌受寒。腹中又痛。加以晡熱。飲食減少。舌苔乾白。此屬血虛肝鬱。脾虛木橫。用歸脾法加減。

黨參　黃耆　茯苓　陳皮　冬朮　歸身　炮姜　木香　砂仁　白芍（吳萸炒）　橘餅

產後瘀凝未淨。
新血不生。身熱日久。少腹疼痛。小溲淋漓。帶下血筋。此肝經鬱熱。兼挾凝瘀為患。殊非小羌。姑擬泄肝和營。化瘀為法。

鮮生地（薑汁拌炒焦一兩）　生薑渣（鮮地汁拌炒黃三錢）　黑梔　延胡　金鈴子　龍膽草　丹參　赤苓　歸鬚　猩絳　甘草梢　青蔥管

詒按（恰合病機。惟少腹痛者。於化瘀一層。尚須著意。擬加西珀、烏藥、紅花。）

經事來多去少。
似崩非崩。是血虛有熱也。所謂天暑地熱。則經血沸溢。用白薇湯加阿膠主之。

女貞子　白薇　阿膠（米粉炒）　黃芩（醋炒炭）　歸身炭　沙苑（鹽水炒）　黃柏　白芍　旱蓮草　蓮心

詒按（立方精到熨帖。）

經停少腹痛。小溲淋漓有血。縷此肝火。與凝瘀交阻。當導而通之。

龍膽草　小薊炭　桃仁　大黃（酒炒）　山梔　冬葵子　延　胡　車前子　丹皮　海金沙

詒按（立方切實。）

經行後。
奔走急路。冷粥療飢。少腹疼痛連腰脅。兼及前陰。此肝腎受傷。又被寒侵而熱鬱也。
經云、遠行則陽氣內伐。熱舍於腎。冷粥入胃。則熱鬱不得伸。故痛也。遵寒熱錯雜例。兼腹痛治法。

川連（酒炒）　炮姜　桂枝　白芍（吳萸三分煎汁炒）　全當歸　木通　香附　查炭　黑梔　旋覆花　猩絳

詒按（推究病原。親切不膚。）

內經有石瘕、石水之症。
多屬陽氣不布。水道阻塞之症。少腹有塊。堅硬者。為石瘕。水氣上攻而腹滿者。
為石水。此症初起。小便不利。今反小便不禁。而腹漸脹滿。是石水之象。
考古石水治法。不越通陽利水。淺則治膀胱。深則治腎。久則治脾。茲擬一方備採。

四苓散去豬苓　加大腹皮　陳皮　桑白皮　川樸　烏藥　桂枝　雞內金

另朝服腎氣丸（二錢）

詒按（煎方治膀胱。丸方治腎。方中桂枝、擬改用肉桂。）

體氣素虧。
頻年屢患咳嗽。今春產後悲傷。咳嗽復作。背寒內熱。氣逆痰多。脈虛數。
大便溏。延今百日。病成蓐勞。按產後血舍空虛。八脈之氣。先傷於下。
加以悲衰傷肺。咳嗽劇發。震動衝脈之氣上逆。經云、衝脈為病。逆氣裡急。陽維為病。
苦寒熱。頻進疏風清熱。脾胃再傷。以致腹痛便溏。食減無味。斯皆見咳治咳之弊。
越人謂上損及脾。下損及胃。俱屬難治。姑擬通補奇經。鎮攝衝脈。復入扶脾理肺。未能免俗。聊復爾爾。

熟地（砂仁炒炭）　當歸（小茴香三分拌炒）　白芍（桂枝三分拌炒）　紫石英　牛膝（鹽水炒）　茯苓　川貝

詒按（用熟地、歸、茴、牛膝、紫石英。溫攝衝任。用歸、芍、以調陽維。用藥頗為親切。擬再加胡桃、人參、山藥、沙苑牡蠣。）

心胸覺冷。
經事數月一來。食入則腹中脹痛。寒痰氣鬱。凝滯不通。當以辛溫宣暢。遵熟料五積意。

半夏　桂　枝　茯苓　蒼朮　白芍　川樸　川芎　歸身　丹參　炙草　陳皮　枳殼　高良薑

再診　苦辛溫通之劑。
而能調經散痞。用之果效。益信古人。言不妄發。法不虛立。在用者、何如耳。

前方去良薑　加茺蔚子　砂仁

乳房屬胃。
乳汁血之所化。無孩子而乳房膨脹。亦下乳汁。此非血之有餘。乃不循其道。以下歸衝脈。
而為月水。反隨肝氣。上入乳房。變為乳汁。事出反常。非細故矣。
夫血、猶水也。氣、猶風也。血隨氣行。如水為風激。而作波瀾也。然則順其氣。
清其火。熄其風。而使之下行。如風回波轉。可也。正何必參堵截之法。澀其源而止其流哉。噫。可為知者道。難與俗人言也。

元精石　赤石脂　紫石英　寒水石　牡蠣　大生地　白芍　歸身　茯神　烏藥　麥芽　郁李仁

詒按（此等議論。
全是精心結撰。毫無依傍。非胸有積理者不能道。○。於乳汁變化之道。確鑿指出。非見理精到者不能。○。方擬去石脂、郁李。加丹參、丹皮、牛膝。）


<h3>小兒門</h3>
幼稚伏邪挾積。
阻滯腸胃。蒸痰化熱。肺氣窒痹。是以先瀉而後咳。更繼之以發熱也。今者、便泄已止。
而氣急痰嘶。肺氣阻痹。尤甚。法當先治其肺。蓋恐肺脹。則生驚發搐。其變端莫測耳。

葶藶子（三錢）　萊菔子（三錢）　六一散（三錢）　枇杷葉（三片）

再診　痰嘶氣喘。
平其大半。熱勢起伏。退而復作。時下多瘧。須防轉瘧。

白蘿蔔汁（一杯）鮮薄荷汁（半杯）二味煎濃去上沫加入冰糖（三錢）烊化薑汁（一滴）沖服

詒按（兩方用藥。俱清簡可法。於小兒尤宜。）

先痢而後瘧。
已經兩載。面黃內熱。腹滿足腫。脾氣大虛。舌紅形瘦。陰液大傷。童勞症也。

黨參　茯苓　於術　陳皮　黃耆　澤瀉　川連　神麯　防風根

再診　瘧痢三年。
脾胃元氣大傷。脈數舌紅。腹滿足腫。小泄短少。前投升陽益胃。熱勢略減。
今擬補益脾陰。兼以化濁。然童稚陰虧。病延日久。夏令防其增劇。

黨參　懷藥　冬朮　麥冬　五味　白芍　陳皮　茯苓　砂仁　雞內金

詒按（小兒虛症。自以後天脾胃為主。然脈數舌紅。陰液亦損。亦當稍參養陰之意。）

先天不足。
三陰虧損。筋絡空虛。兩足蜷攣。身熱骨瘦。童勞痼疾。難治。

生地　當歸　牛膝　川斷　狗脊　苡米　鱉　甲　羚羊角　桑枝

詒按（用薏米、桑枝。於補劑中、稍參風濕治法。）

斷乳太早。
元氣薄弱。咳嗽發熱。已逾四月。形瘦骨立。疳勞重症。唇紅而善食。腸胃有疳蟲也。

川貝　杏仁　茯苓　百部　川連　黨參　地骨皮　陳皮　蕪荑　款冬花　桑白皮

詒按（此方專以殺蟲為主。愚意當另擬培元之法、以佐之。）

馬脾風。極重險症。危生倏忽。姑與牛黃奪命散。

大黃（生切四錢）　檳榔（一錢五分）　黑牽牛（三錢）

共研末。分二服。白蘿蔔汁調服。

詒按（此古方也。病情急重。非此亦無法可挽。或有痰熱壅甚者。服越婢、或麻杏甘石湯、亦效。）

音啞喘咳。痰聲嗘咯。風痰襲肺。肺脹、夾驚險候。

麻黃　杏仁　射干　桔梗　枳殼　菖蒲　前胡　白前　紫菀　桑白皮

另白蘿蔔汁沖服

詒按（此症風痰壅閉。與喉科中馬脾風相類。治之稍遲。即不可救。學者最宜留意。）

痧後挾積。
移熱於大腸。腹中熱痛。每交寅卯二時。則痛甚。擬開肺金之郁。仿丹溪論參越桃意。

良薑　桔梗　川連　通草　滑石　黑梔　查炭　砂仁　焦曲

再診　痧後腹痛。
甚於黎明。陽氣為陰寒所遏。欲升而不得升。故痛甚於黎明也。前用溫寒並進。見效。今仍以前法加減。

桂枝　乾薑　吳萸　木香　延胡　香附　查炭　檳榔　赤苓　黑梔　白蔻仁

詒按（此寒熱錯雜之症。大抵熱為寒鬱。故立方以寒熱互用奏功。）

評選愛廬醫案二十四條

上愛廬醫案若干條。
胥江張大曦仲華所著也。仲華道光時人。以醫術馳名江淛間。原刻上下兩卷。共一百餘案。咸豐時刻於蘇州。
未幾毀於兵燹。遂少傳本。甲午夏、詒於友人案頭得見抄本。假歸讀之。見其論病選藥。思路深細。
用法精到。頗能獨開生面。發前人所未發。惟刻意爭奇。不肯稍涉平境。因之議論有過於艱深者。
立方有流於織巧者。竊念方藥之道。動關性命。非如詞章曲藝。可以隨人好惡。各自成家。
是必博稽精采。慎所從達。庶幾可法可師。不致貽誤來學。因就所抄本精選而加評焉。共得二十四條。
令門人錄而存之。後之學者。苟由此而觸類旁通。隨機應變。不至如趙括之讀書也斯可矣。光緒己亥七月柳寶詒識。


<h2>評選愛廬醫案</h2>

<h2>內傷雜病門案二條</h2>
病經匝月。
表熱解後。杳不思納。脈靜舌淨。神倦言懶。既無外感留戀。又非老景頹唐。
睛光流動。面色開曠。問所服之藥。苦寒沉降者。多矣。諒系胃氣為藥所困。
非病也。亦非衰也。且進和中醒中。以悅脾胃。令其納穀乃昌。

人參鬚（五分）　炒麥冬（一錢）　炒橘白（五分）　北沙參（三錢）　甘草（三分）　霍石斛（三錢）　生穀芽（一兩煎湯代水）　野薔薇露（一兩沖服）

服藥後、令煮糜粥。以備半夜病人思納。切囑不可多與。

詒按（此方清潤有餘。
尚欠流動。如胃氣呆鈍。稍加香砂。胃有寒涎。稍增姜夏。欲專和胃。加扁豆蓮子。欲兼和肝。加木瓜烏梅。均可於此方隨宜增入也。）

再診　胃氣乍醒。
脈形軟弱。久飢之後。臟腑之氣尚微。納穀以勻為穩。至於用藥。尚利輕靈。
須俟胃氣日隆。方可峻補。蓋凡投補劑。必藉胃氣敷布故也。經云、百病以胃氣為本。又云、安穀則昌。其斯之謂歟。

人參鬚（一錢）　益智仁（四分）　炙甘草（三分）　石斛（三錢）　茯神（三錢）　南棗（兩枚）　北沙參（三錢）　炒麥冬（一錢五分）　橘白（七分）　香穀芽（一兩）

詒按（名言至理。凡進補劑者。須識此意。）

竟日悲思。
半載納減。詢非惱怒感觸所致。在病人亦不知悲從何來。一若放聲號泣。乃能爽快。睡醒之際特甚。
余如默坐亦然。韓昌黎云。凡人之歌也有思。哭也有懷。出於口而為聲者。其皆有不平者乎。
夫悲哀屬肺。寢則氣窒。醒則流通。想其乍醒之際。應通而猶窒焉。是以特甚。
揆之脈象。右寸細數而小滑。伏火挾痰有諸。或更有所驚恐。驚則氣結。結則成痹。
痹則升降失常。出納呆鈍。胃氣所以日餒耳。擬以開結通痹為先。毋急急於補也。

旋覆花（一錢五分）　元參（一錢）　炒竹茹（一錢五分）　栝蔞皮（一錢五分）　薤白頭（三錢）紫菀（七分）　橘絡（一錢）　安息香（三枝）　生鐵落（兩許）

用鐵錘、於擂盆內、和開水研至數百轉、取汁衝入一小杯。

詒按（推想病情。思路曲折以達。）

再診　兩進開結通痹之後。
悲哀之態頓釋。咯痰黃厚。胃納稍思。脈之滑數亦緩。其為痰火痹結也。明矣。擬以清泄通降繼之。補不可投。豈妄談哉。

炙桑皮（一錢五分）　炒竹茹（一錢五分）　栝蔞霜（一錢五分）　杏仁（三錢）　黑梔（一錢五分）　丹皮（一錢五分）　橘絡（一錢）　冬瓜子（三錢）　紫菀（五分）　絲瓜絡（一錢）


<h2>內風門案一條</h2>
眩暈多年。
每發於濕蒸之令。今年初夏。潮濕過重。發亦頻頻。診脈濡細。舌苔膩白。
考古法、眩暈一症。概從內經諸風掉眩。皆屬於肝之論。大旨不外乎風陽上旋。更辨別挾火挾痰以治之。今按脈症。
乃濕鬱上泛。挾濁痰膩膈所致。因前人未經論及。而臨症、亦罕見也。擬辛香運中。以化濕化痰主之。

製厚朴（一錢）　煨草果（四分）　炒蘇子（一錢五分）　旋覆花（一錢五分）　茅朮（一錢）　製半夏（一錢五分）　陳皮（一錢）　白芥子（七分）　椒目（五分）　赤苓（三錢）

詒按（所論病機極合。方中尚宜參入清泄肝陽之品。如白芍、蒺藜、之類方穩。蘇子似不必用。）

又按（黃坤載四聖心源中。論此等症最詳。每以木燥土濕為言。勿謂前人未及也。）

再診　眩暈不復作。
舌白依然。脈濡便溏。脘中較爽。信系體肥多濕。嗜酒多濕。臥於地坑之上。
亦感濕。好飲冷茶。亦停濕。倘泥於古法。而投滋降。不亦遠乎。再擬昨方加減。仍守太陰陽明主治。

茅朮（一錢）　煨草果（五分）　製半夏（一錢五分）　土炒白朮（一錢五分）　佩蘭葉（一錢五分）　製厚朴（一錢）　旋覆花（一錢五分）　藿梗（一錢五分）　陳皮（一錢）　通草（一錢）

詒按（眩暈由於濕痰壅遏者。
亦所時有。然其中必有木火內郁。為痰濁所蔽。治當於疏化濕痰之中。仍參清泄之品。乃合。）


<h2>濕病門案一條</h2>
形凜汗漬。
脈濡神糊。舌如傅粉。沉睡痰迷。素系嗜酒之體。濕痰瀰漫。蒙遏清陽。擾亂神明所致非陷也。亦非閉也。慎勿開泄。擬達原飲意。

製厚朴（一錢五分）　煨草果（五分）　枳實（四分磨沖）　炒陳皮（一錢五分）　茅朮（一錢五分）　白芷（一錢）　法半夏（一錢五分）　山茨菇（五分磨沖）

詒按（論病確鑿。方亦的當。宜其效若桴鼓也。）

再診　汗漬已收。
神志轉清。藥後嘔痰盈碗。嘔出漸醒。脈猶濡細。舌苔白膩瀰漫之勢雖除。尚宜燥濕祛痰。從太陰陽明主治。

茅朮（一錢）　煨草果（三分）　製半夏（一錢五分）　椒目（五分）　厚朴（一錢）　炒青皮（一錢）　白朮（一錢五分）　陳皮（一錢）　通草（一錢）　白芥子（一錢）


<h2>失血門案一條</h2>
鼻衄盛發。
成流不止者。已三日。面赤。足冷至膝。脈數。寸關尤甚。
血去過多。心蕩神馳。陰虧內熱之體。厥陽化火上逆。擾動脈絡。血行清道。
從高灌注而下。非若吐紅之易定。血有幾何。豈堪如此長流。擬仿志火升騰治例。用涼血滋降法。

犀角（七分）　炒女貞子（一錢五分）　黃連（五分）　熟地（六錢）　青鉛（一枚）　炙龜板（一兩）　旱蓮草（一錢）　煨磁石（五錢）　阿膠（一錢五分蛤粉拌炒）　鹹水炒牛膝（一錢五分）

詒按（此症甚險。用藥尚稱得力。○。方中當加童便衝入。）

再診　鼻衄雖止。
而面色唇口㿠白。虛陽雖降。而額汗心悸畏明。脈虛而數。舌光而顫。氣乏血涵。
血無氣護。陰陽有離脫之象。氣血有渙散之險。急進雙補法。庶幾有所依附。再佐咸降酸收以攝之。

人參（一錢）　天冬（一錢五分）　炒棗仁（三錢）　秋石（二分烊入）　熟地（一兩）　枸杞炭（三錢）　白芍（一錢五分）　阿膠（一錢五分）　茯神（三錢）　大棗（二枚）


<h2>消症門案一條</h2>
乍納又飢。
消爍迅速。如火之燎於原。遇物即為灰燼。病此半月。肌肉盡削。詢系失意事多。
焦勞苦思。內火日熾。胃液日乾。藏陰既損。而充斥之威。愈難撲滅耳。姑擬玉女煎加味。

大生地（一兩）　麥冬（三錢）　元參（一錢五分）　阿膠（一錢五分）　知母（二錢）　石膏（一兩）　炒白芍（一錢五分）　女貞子（一錢五分）　旱蓮草（一錢）　甘草（一錢）

再診　兩進甘涼救液。
大勢僅減二三。渴飲反甚。溲渾而濁。上中之消。又轉到腎消矣。三焦兼涉。
津液必至告竭。症情極險。再擬從治之法。宗河間甘露法。必得十減七八乃幸。

熟地（六錢）　石膏（七錢）　肉桂（五分）　生地（八錢）　麥冬（三錢）　炙草（五分）　白芍（一錢五分）　人參（一錢）　鹹水炒黃柏（一錢五分）

三診　從治之法。
始也依然。藥三進。而納日退矣。小水渾濁轉清。舌苔光紅亦淡。擬宗前方小其制。仍與上中下三焦並治。

熟地（八錢）　烏梅（三分）　炙草（五分）　川連（五分）　川椒（二十粒）　生地（四錢）　肉桂（三分）　人參（一錢）　麥冬（二錢）

四診　連進固本從治之法。
並參苦辛酸安胃。允推應手。今胃納安常。諸恙皆平。而津液受傷已極。善後之法。自當立中育陰。以冀其復。

人參（一錢）　熟地（五錢）　天冬（一錢五分）　洋參（一錢五錢）　北沙參（三錢）　知母（一錢五分）　麥冬（一錢五分）　石斛（四錢）　炙草（三分）

詒按（第一方力量之大。
二方立法之巧。三四方用意之周匝。隨機而應。步伐井然。具此見解。庶可談醫。然已難其人矣。）


<h2>嘔逆門案一條</h2>
惱怒傷肝。
木火犯胃入膈。支撐胸背。嘔吐血塊痰涎。不納不便。舌白苔膩。胃為水穀之海。
多氣多血之府。性喜通降。所畏倒逆。經此氣火沖激。濕濁乘機錯亂。倘肆其猖狂。
厥勢立至。若再侮脾土。脹滿必增。左脈弦硬。右脈細軟。谷不沾唇者。
已五日。胃氣憊矣。而嘔尚甚。中無砥柱。何恃而不恐。諸先生所進苦寒沉降。
蓋欲止其嘔。而順其氣。誠是理也。然內經云。百病皆以胃氣為本。苦寒性味。
又屬伐胃。胃不能安。藥力何藉。拙擬苦寒以制肝之逆。苦辛以通胃之陽。而必參以奠安中氣。庶幾倒逆之勢得緩。幸勿拘於見血畏溫之議。

人參（一錢）　吳萸（二分）　旋覆花（一錢五分）　川楝子（七分）　川椒（二分）　法半夏（一錢五分）　茯苓（二錢）　川連（三分）

另肉桂四分。酒炒龍膽草三分。二味同研。飯丸。煎藥送下。

詒按（論病頗有卓見。
立方亦穩。惟丸方肉桂合龍膽。一寒一熱。似不如肉桂合川連。取交濟之意。更佳。）

再診　嘔逆已止。
脹痛亦緩。左脈弦硬固平。右脈歇止漸見。土德大殘。中氣亦竭。急進補中立中。仍參約脾制肝之法。惟望胃納能醒、是幸。

人參（一錢五分）　肉桂（三分）　炙甘草（三分）　白朮（一錢五分）　茯苓（三錢）　炒白芍（一錢五分）

詒按（此建中合四君法。）

三診　脹痛大減。
嘔逆未平。稍能納粥。脈俱濡細。胃氣漸有來復之機。經云、納穀則昌。信不誣也。

人參（一錢）　煨肉果（三分）　白芍（一錢五分）　橘白（七分）　白朮（一錢五分）　炙甘草（三分）　煨木香（三分）　茯神（三錢）　穀芽（一兩）

詒按（此養胃和中。善後之方。）


<h2>外感門案三條</h2>
得食則嘔。
已延月餘。形神疲乏。宛如膈症。聽其言。觀其人。惟知明而動。
晦而休。務農無怠者流。診左關脈數。右關細軟。舌白口苦。寒熱往來。
汗之有無。病者不知。蓋少陽見症。原有嘔惡。揆其病情。是任其嘔逆。
以致反胃厭谷。胃氣日逆。似乎噎膈。實由邪蘊於少陽一經。胃被邪克。氣不通達。據是脈症。宜先泄少陽之邪為要。擬小柴胡法。佐以辛通。

柴胡（七分）　製半夏（一錢五分）　製厚朴（七分）　蘇葉（七分）　蘇子（一錢）　炒川椒（二分）　橘皮（一錢）　青皮（一錢）　淡姜渣（五分後入）

詒按（治病不難。難在探取病情。能得真諦。）

再診　前方囑服兩劑。
據述服後。壯熱大汗。濕透衣被。即思納粥。因其效驗。連服一劑。
今已吃飯。惟力不充耳。診其脈。左關已軟。右脈尚細。續與和中。

黨參（三錢）　歸身（一錢）　續斷（一錢）　白朮（一錢）　茯苓（三錢）　陳皮（一錢）　炙甘草（三分）　前胡（三分）　煨木香（三分）

詒按（方中歸身、續斷。似非此症所宜。）

發熱惡寒。
頭項強痛。無汗胸痞。脈浮緊細。症屬正傷寒。南方所罕見。詢系連朝營墓辛勤。
屆在嚴寒。又居曠野。太陽表症悉具。宗仲聖不汗出而煩躁者。大青龍湯主之。

麻黃（五分）　桂枝（五分）　防風（一錢）　杏仁（三錢）　甘草（四分）　羌活（七分）　生石膏（三錢）　生薑（五分）　大棗（二枚）

詒按（症在初起。似不必遽用石膏。就案中所述。乃麻黃湯的症。）

再診　病甫兩日。
太陽症未罷。而陽明少陽症已悉具。可知南人稟賦柔弱。其傳經之迅速若此。汗既未暢。擬三陽並泄。

麻黃（四分）　柴胡（四分）　白芷（七分）　葛根（七分）　羌活（五分）　杏仁（三錢）　連翹（一錢五分）　黑山梔（一錢五分）　姜渣（五分）　大棗（三枚）

三診　汗暢熱解。
煩躁已除。脈轉細小。形疲體酸嗜臥。而思納穀矣。其發也凶悍。其傳也迅速。
其退也亦易易。究屬質弱者。易感易達。不若北方風氣剛勁。稟賦厚而腠理實。必至傳遍六經乃已。是症若宗三時六氣治之。勢必淹纏幾候耳。擬和營衛法。

桂枝（四分）　橘白（一錢）　姜渣（三分）　防風（七分）　茯苓（三錢）　桑枝（五錢）　秦艽（一錢五分）　大棗（二錢）

詒按（南方少正傷寒症。方案雖平淺。宜存之。以擴聞見。）

表熱九日。
有汗不解。舌絳起刺。煩渴引飲。間作寒戰之象。熱甚下午。至夜。
神志時糊。脈洪無力。陽明經分之邪。又傳少陽。陽明府分之滯。灼傷津液。
極似大柴胡症。而與脈情不符。細繹病情。正虛津竭。既非陷里之神糊。如何香開。
致使內傳。欲其府滯能通。必俟津回液復。擬宗仲聖人參白虎湯意。參入景岳柴胡煎。庶與脈症符合。諸先生以為何如。

參鬚（一錢）　柴胡（四分）　石膏（七錢）　鮮石斛（七錢）　元參（一錢）　竹葉（三錢）　麥冬（一錢五分）　黑山梔（一錢五分）　知母（一錢五分）

詒按（於虛實進退之間。慘淡經營。良工心苦。）

再診　汗熱煩渴已減。
舌絳淡而尖刺已少。津液稍回。正氣較振。脈數未平。神志已爽。少陽陽明之表分既清既泄。
而府分之滯。尚待清潤育陰而下也。切勿因滯而遽投盪滌。審症二字。其難其慎。臨時應變。平日之工夫也。

生地（四錢）　知母（一錢五分）　銀花（一錢五分）　赤芍（一錢五分）　麻仁（三錢）　栝蔞仁（三錢）　花粉（一錢五分）　丹皮（一錢五分）　鮮霍石斛（一兩）

詒按（此取增液。以行宿滯之意。）


<h2>伏氣門案一條</h2>
表熱四候。
額汗如淋。汗時膚冷。汗收熱灼。消滯泄邪。清補諸法。已遍嘗矣。
診脈虛細。惟尺獨滑。舌苔已淨。胃納稍思。細繹脈症。病邪不在三陽。
而在三陰。考仲聖有反發熱一條。是寒邪深伏少陰之陽分。今乃濕溫餘邪。流入少陰之陰分。良由少年腎氣不藏所致。
治當宗其旨。變其法。擬補腎陰。泄腎邪。一舉兩得。庶可許熱解汗收。

熟地（五錢）　枸杞炭（一錢）　獨活（一錢五分）　茯苓（三錢）　五味子（七粒）　細辛（三分）　牛膝（五分）　丹皮（一錢）

詒按（能從對面勘出。此為善讀書人。惟方中熟地。似不如生地為得。）

再診　熱解已淨。
自汗亦收。脈滑已和。純乎軟弱。神情向倦。而虛象旋著。擬轉用補養。

參鬚（一錢）　枸杞子（一錢）　山藥（三錢）　丹皮（一錢五分）　福澤瀉（一錢）　熟地（五錢）　杜仲（三錢）　茯苓（三錢）　牡蠣（七錢）　萸肉（一錢五分）　炙草（三分）


<h2>疫邪門案一條</h2>
壯熱神糊。
陡然而發。脈數大。而混糊無序。舌垢膩。而層疊厚布。矢氣頻轉。
小溲自遺。脘腹痞硬。氣粗痰鳴。既非尋常六氣所感。亦非真中類中之症。觀其濈濈自汗。
汗熱而不黏指。轉側自如。四體無強直之態。舌能伸縮。斷非中風。設使外感。
何至一發便劇。而安能自汗。倘守傷寒先表后里。下不嫌遲之例。是坐待其斃矣。亦曾讀吳又可先里後表。
急下存陰之論否。蓋是症也。一見藍癍。則胃已爛。而包絡已陷。迅速異常。盍早議下。尚可僥倖。諸同學以為然否。

厚朴（一錢）　大黃（八錢）　黃芩（一錢）　枳實（一錢）　檳榔（一錢）　草果（四分）　知母（一錢五分）　陳皮（一錢）

詒按（論症明確。方亦老當。絕無幫貼膚湊之弊。）

再診　神志得清。
表熱自汗。腹猶拒按。矢氣尚頻。便下黏膩。極穢者未暢。小水點滴如油。
脈數略有次序。舌苔層布垢濁。胃中穢濁蒸蘊之勢。尚形燔灼。必須再下。俟里滯漸楚。
然後退就於表。吳又可治疫之論。闡發前人所未備。甚至有三四下。而後退走表分者。若作尋常發熱論治。豈不謬乎。

大黃（五錢）　枳實（一錢五分）　銀花（二錢）　知母（一錢五分）　細川連（五分）　丹皮（一錢五分）　滑石（三錢）　元明粉（一錢五分）　厚朴（一錢）

詒按（此等症。
有下至三四次而後清者。必須有膽有識。方能奏功。○。後二方、亦層次井井。的是老手。）

三診　大腑暢通。
悉是如醬如飴極穢之物。腹已軟而神已爽。表熱壯而汗反艱。舌苔半化。脈數較緩。渴喜熱飲。
小水稍多。此際腑中之蒸變乍平。病已退出表分。當從表分疏通。先里後表之論。信不誣也。

柴胡（五分）　枳實（一錢）　通草（一錢）　紫厚朴（七分）　法半夏（一錢五分）　連翹（一錢五分）　橘皮（一錢）　赤苓（三錢）　大腹皮（一錢五分）　藿香（一錢）

四診　表熱隨汗就和。
舌苔又化一層。脈轉細矣。神亦倦矣。病去正虛之際。當主以和養中氣。佐輕泄以滌餘熱。守糜粥以俟胃醒。慎勿以虛而早投補劑。補之則反覆立至也。

桑葉（一錢五分）　石斛（三錢）　扁豆（三錢）　神麯（一錢五分）　丹皮（一錢五分）　豆卷（三錢）　甘草（三分）　橘白（一錢）　薏仁（三錢）　半夏曲（一錢五分）


<h2>瘧疾門案一條</h2>
間瘧止後復發。
發不歸期。或二三日。或七八日。發則寒戰熱甚。兩三月如此。從無汗泄。
脈沉而細。形瘦骨立。胃納式微。症由久瘧傷陰。陰損不復。其為勞瘧顯然。
現屆夏令。已得可汗之時。且服存陰泄邪。以冀汗泄於表。陰復於裡。轉准瘧期。庶有畔岸可依。擬少陽少陰並治。

柴胡（四分）　大生地（四錢）　地骨皮（三錢）　黃芩（一錢五分）　鱉甲（七錢）　青蒿（一錢五分）　歸鬚（一錢）　細辛（三分）　丹皮（一錢五分）

詒按（此病若認作虛症。
而投膩補。則愈補愈熱。不死不休矣。幸遇明眼人識破。乃能得此生機。）

再診　藥四服而值瘧來。
寒戰依然。熱勢轉短。熱退時。汗已暢達。脈沉轉出。神氣覺爽。
而食物有味。察其轉輕之象。皆從汗後。究由外感。乘虛蘊伏。愈伏愈深。延為怯象。茲有向外泄化之機。仍宗前議加減。必得轉為間瘧乃安。

黃芩（一錢五分）　炒歸鬚（一錢五分）　炒知母（一錢五分）　青蒿（一錢五分）　鱉血炒柴胡（五分）　丹皮（一錢五分）　炒秦艽（一錢五分）　小生地（四錢）　荊芥炭（一錢）　豆卷（三錢）

詒按（得汗即是生機。仍可用大生地、歸身。以助陰達邪。）

三診　瘧准日作。
解後有汗。寒熱之勢大減矣。脈形細小。舌不生苔。久瘧陰傷。復其陰可耳。
症屬轉機。已得坦途。凡腥膻鮮發。以及麥食等。均須慎禁。擬清養法。參以泄化。

洋參（一錢五分）　桑葉（一錢五分）　炙鱉甲（一兩）　石斛（三錢）　丹皮（一錢）　青蒿（一錢五分）　穭豆衣（二錢）　穀芽（一兩）　秦艽（一錢五分）

詒按（此善後之法。凡歸、地、等養陰之品。似不可少。）


<h2>黃癉門案一條</h2>
癉症多種。
黑者屬腎。腎氣過損者。曰、女勞黑癉。今肌膚舌質盡黑。手指映日俱黯。強壯之年。
腎陽早已不舉。體雖豐腴。腰軟不耐久坐。脈弱神疲。納減足冷。顯屬腎臟傷殘太甚。
尚謂北路風霜所致乎。昔有人患此。遍處醫治。皆曰、風毒。後遇顧西疇。道破症名。
宗濕熱流入腎經主治。試以此症較之。症雖同而虛實又異矣。現屆深冬。姑先治本。需春暖陽和。再商他法。

血餘（四兩）　豬油（一斤、熬至發枯、取油盛貯。一切食物中可以用油者。俱用之。）（煎方）　製附子（七分）　炒枸杞（一錢五分）　炒黃柏（一錢）　菟絲子（一錢五分）　茯苓（三錢）　牡蠣（七錢）　茵陳（一錢五分）　杜仲（三錢）　熟地（六錢）

再診　前方已服二十餘劑。
肌膚之黑半化。其勢漸轉陰黃。形神大振。胃納加餐。且可耐勞理事矣。春令雖交。和暖未回。再擬補養脾腎。耐性攝養為屬。

人參（一錢）　沙苑（三錢）　山藥（三錢）　杜仲（三錢）　熟地（一兩）　茯苓（三錢）　白朮（一錢五分）　茵陳（一錢五分）　杞子（一錢五分）　續斷（三錢）　菟絲（二錢）　澤瀉（一錢五分）

詒按（此方中亦當再添溫潤之藥。）

三診　膚色花斑。
症轉陰黃。較之黑癉。淺一層矣。培植脾腎之藥。已進四十餘劑。形神色脈。
俱屬平善。節令將交驚蟄。春暖之氣已和。治當開泄腠理。以滌膚斑。內經云、必先歲氣。
毋伐天和。易曰、待時而動。何不利之有。擬宗仲聖茵陳四逆法加減。三劑即停。接服丸藥可耳。黑色退盡之時。當在夏初。

製附子（五分）　白朮（一錢五分）　赤小豆（三錢）　麻黃（五）　炒黃柏（一錢）　茵陳（一錢五分）　連皮苓（五錢）

詒按（此症即非冬時。
亦當先以溫煦脾腎為主。務使身中陽和之氣。漸漸煦動。然後投以此劑。方能奏效。○。接服丸方未見。擬八味丸去萸、桂、加朮、柏。此病症情頗奧。治法亦奇。）


<h2>腹痛門案一條</h2>
脾腎之陽素虧。
醉飽之日偏多。腹痛拒按。自汗如雨。大便三日未行。舌垢膩。脈沉實。
濕痰食滯。團結於內。非下不通。而涉及陽虛之體。又非溫不動。許學士溫下之法。原從仲聖大實痛之例化出。今當宗之。

製附子（五分）　肉桂（四分）　乾薑（五分）　生大黃（四錢）　枳實（一錢五分）　厚朴（一錢）

詒按（論病立方。如良工制器。極樸屬微至之妙。）

再診　大府暢行。痛止汗收。神思倦而脈轉虛細。擬養胃和中。

北沙參（三錢）　甘草（三分）　橘白（一錢）　白扁豆（三錢）　丹皮（一錢五分）　石斛（三錢）　白芍（一錢）


<h2>腫脹門案一條</h2>
旬日內。
遍體俱腫。膚色鮮明。始也、原有身熱。不慎風。而即止。亦無汗泄。
診脈浮緊。氣喘促。小便閉。舌白。不思飲症系水濕之邪。藉風氣而鼓行經隧。
是以最捷。倘喘甚氣塞。亦屬至危之道。治當以開鬼門。潔淨府為要著。

麻黃（五分）　杏仁（三錢）　赤苓（三錢）　蘇子（二錢）　桂木（五分）　薏仁（三錢）　紫菀（七分）　椒目（五分）　浮萍（一錢五分）　大腹皮（一錢五分）

外用麻黃、紫蘇、羌活、浮萍、生薑、防風、各五錢。閉戶煎湯。遍體揩熨。不可冒風。

詒按（病名風水。立方清靈流動。頗得輕可去實之旨。）


<h2>瘕癖門案一條</h2>
少腹塊磊。
上攻及脘。其力猛而痛勢劇。轉瞬之間。腹中鳴響。則塊磊一陣。向下即平。
症名奔豚者。因其性情蹤跡。行止類似江豚耳。然考其症有三。犯肺之賁豚屬心火。犯心之賁豚屬腎寒。
臍下悸欲作賁豚者。屬水邪。今系腎水寒邪所發。體屬陽虧所致。擬以真武湯。參賁豚湯意。

茯苓（五錢）　川芎（五分）　小茴（五分）　歸尾（一錢）　附子（五分）　白芍（一錢）　半夏（一錢五分）　橘核（三錢）　李根皮（一兩）

詒按（案語明辨以晰。立方精切不浮。）


<h2>痢疾門案二條</h2>
腹痛下痢。
晝夜無度。汗冷肢冷。脈細舌白。暑濕熱挾滯互結。病經五日不減。嗜酒中虛之體。
邪不能化熱外達。而見多汗傷陽。多痢傷陰之險。凡裡急後重腹痛者。治法宜通。口燥煩躁溲秘者。
又當清滲。此症中陽先餒。不能托化。邪滯未動。虛波已至。誠屬棘手。
姑擬溫清並進。宗瀉心湯意。參以疏邪化滯。若正氣保和之類。何足恃耶。

製附子（五分）　厚朴（七分）　桂木（五分）　藿梗（一錢五分）　建曲（一錢五分）　赤苓（三錢）　木香（三分）　姜渣（三分）　酒炒黃連（五分）

詒按（此正虛不能托邪之症。
若僅與苦寒香燥、痢門之套藥。烏能挽回。前後三方。扶陽托邪。選藥俱絲絲入扣。所以奏效。）

再診　下痢減半。
赤白相雜。肢冷較和。汗亦稀少。舌白苔膩不化。裡急後重已緩。診脈沉細。
腹中猶痛。究屬中虛濕勝。暑積阻結。不能藉陽和運動。尚非坦途。再擬溫中運邪一法。

製附子（五分）　厚朴（七分）　黃連（三分）　白朮（一錢五分）　淡乾薑（四分）　防風（一錢）　木香（三分）　枳實（七分）　丹皮（一錢）　赤苓（三錢）

三疹。
痢下大減。舌苔漸化。腹痛除而宿垢亦通。小溲赤而兩三度。脈象起矣。穀食思矣。中陽既得運動。無慮邪滯不化也。尚當和中。

白朮（一錢五分）　佩蘭（一錢）　青皮（七分）　藿梗（一錢五分）　建曲（一錢五分）　厚朴（七分）　扁豆（三錢）　桔梗（五分）　肉果（四分）　滑石（三錢）　苡仁（三錢）

暑濕熱病下痢。
始系赤白垢膩。晝夜數十餘次。旬日後。痢雖減。而純下血矣。傷及肝腎。
病情最深。非易治者。姑先清熱存陰。宗厥陰下痢之條。擬白頭翁湯、合黃連阿膠湯意。

白頭翁（三錢）　秦皮（一錢五分）　丹皮（一錢五分）　黃連（一錢）　地榆炭（二錢）　白芍（一錢五分）　荷蒂（三個）　炒黃柏（一錢）　阿膠（蛤粉拌炒一錢五分）

詒按（方論俱明當。）

再診　下血較昨減半。
而其來必陣下。腸中滑泄已甚。關閘盡撤。腎氣有下脫之慮。擬用昨方參桃花湯意。

赤石脂（四錢）　地榆（一錢）　乾薑炭（五分）　白芍（一錢五分）　丹皮（一錢）　阿膠（蛤粉拌炒一錢五分）　炙草（三分）　炒黃柏（一錢）　粳米（四錢）　黃連（四分）

詒按（病雖稍減。尚繫緊要關頭。不可鬆手。）

三診　血下緩而大減。
脈微神倦。氣陰並乏矣。堵塞存陰之藥。尚不可撤。擬就昨方加立中意。

原方加人參（一錢）　另煎衝入


<h2>大便門案一條</h2>
大小便易位而出。
症名交腸。當得之大怒大飽之後。氣火錯亂。升降失常。以致清濁混淆。水滓不按常道而行。久則難治。

明礬（七分、敲如綠豆大、用腐衣五層包紮、淡鹽湯送下。）日三服。三日九服。可愈。

詒按（立方簡當。）


<h2>外瘍門案一條</h2>
惱怒悒鬱。
內火自生。火能燥痰。則氣結痰凝。火性上炎。則痰隨之上竄。結核成串於左項。
安保右項之不發。壯年樸實之體。而得斯疾。諒亦偏於性情之固執也。倘能暫拋誦讀。專以舒悶暢懷為事。
則癧痰之消。猶可計日而待。蓋不若自戕本元者之水虧火旺。而燥痰成串也。設聽其在絡內四竄。久延必至於潰。
則終身之累矣。後悔莫及。聊贈數言。然乎。否乎。

旋覆花（一錢五分）　橘絡（一錢）　白芥子（七分）　杏仁（三錢）　蘇子（一錢）　海藻（一錢五分）　昆布（一錢五分）　丹皮（一錢五分）　竹茹（一錢五分）　香附（一錢五分）

再診　通絡化痰。
理氣開鬱之方。已投七服。左項痰核軟而可推。余絡未竄。脈仍弦數。大便五日不行。內火猶熾。再議化痰通絡之法。

海藻（一錢五分）　鱉甲（五錢）　黑梔（二錢）　昆布（一錢五分）　丹皮（一錢五分）　旋覆花（一錢五分）　蔞皮（一錢五分）　炙甲片（七分）　白芥子（七分）　竹瀝（一兩）

三診　前方五服。
痰核已消三粒。所剩四粒。亦軟而小。其勢不至四竄矣。脈弦小軟。大便已暢。再擬消痰。以冀速除。然方藥雖效。亦半藉怡養工夫耳。

橘核（一錢）　川楝子（一錢）　炙山甲（七分）　土貝母（三錢）　昆布（一錢）　丹皮（一錢五分）　旋覆花（一錢）　海浮石（三錢）　黑梔（一錢五分）　竹瀝（一兩）

詒按（此案三方。藥力不甚結實。而用意頗玲瓏。在應酬方中。可云完善。）


<h2>婦人門案三條</h2>
痛經數年。
不得孕育。經水三日前必腹痛。腹中有塊凝滯。狀似癥瘕伏梁之類。納減運遲。形瘦神羸。
調經諸法。醫者豈曰無之。數載之中。服藥無間。何以漠然不應。詢知閨閣之時。
無是病既嫁之後。有是疾。痛之來源。良有以也。是症考古隙無。曾見於濟陰綱目中。
姑勿道其名目。宗其意而立方。不必於平時服。俟其痛而進之。經至即止。下期再服。

荊三稜（一錢）　莪朮（一錢）　延胡（一錢五分）　香附（一錢五分）　制軍（一錢）　歸身（一錢五分）　丹皮（一錢五分）　川芎（四分）　桃仁（二錢）　枳實（七分）

再診　前方於第二期。
經前三劑。經來紫黑。下有似胎非胎一塊。彌月不復痛。而經至矣。蓋是症亦系凝結於胞中者。今既下矣。復何慮乎。

白芍（一錢五分）　石斛（三錢）　川芎（五分）　醋炒柴胡（三分）　橘白（一錢）　白朮（一錢五分）　歸身（一錢五分）　丹皮（一錢五分）　穀芽（一兩）

經停三月。
驟然崩沖。閱五月而又若漏卮。詢系暴崩屬虛。虛陽無附。額汗頭震。聞聲驚惕。
多語神煩。脈微虛軟。勢將二氣脫離。其危至速。擬回陽攝陰法。急安其氣血。

附子（五分）　鹿角霜（一錢五分）　杞子炭（一錢）　熟地（七錢）　五味（七粒）　白芍（一錢五分）　人參（一錢）　龜板（一兩）　天冬（一錢五分）　山藥（三錢）

詒按（症情已急。須得重劑。方可挽回。方中選藥甚合。特嫌分量太輕耳。）

再診　脫象既除。
經漏較稀。脈猶濡細。神思尚怯。氣血乍得依附。再宗暴崩屬虛之例。擬溫補法。

人參（一錢）　熟地（一兩）　枸杞（一錢五分）　鹿角膠（一錢五分）　杜仲（三錢）　巴戟（一錢五分）　白芍（一錢五分）　歸身（一錢五分）　阿膠（一錢五分）　天冬（一錢五分）

臘嚴寒生產。
受寒必甚。當時瘀露未暢。臍下陣痛。迄今五月未止。閱所服藥。皆宗產後宜之例。
固屬近是。惜未考經穴經隧耳。譬諸鎖則買矣。何以不付以匙。買者不知。賣者當知。二者不知。醫者當知。致使遠途跋涉。幸遇善與人配匙者。

暢肉桂（二錢）細辛（五分）　同研末。飯丸。勻五服。每晨一服。

詒按（方頗奇特。）


<script src='https://williamkpchan.github.io/LibDocs/readbook.js'></script>
<script>
var lazyLoadInstance = new LazyLoad({
    elements_selector: ".lazy"
    // ... more custom settings?
});
</script>

