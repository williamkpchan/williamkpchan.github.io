<base target="_blank"><html><head><title>邵蘭蓀醫案</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = true;
  var topicEnd = "<br>";
  var bookid = "邵蘭蓀醫案"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>邵蘭蓀醫案</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>

<h2><span class="orange">邵蘭蓀醫案</span></h2>
作者 邵蘭蓀 朝代 清末民初 年份 公元1937年


<h2>史序</h2>
張仲景著《金匱玉函經》，為萬世醫學之準繩；司馬遷為淳于意立傳，即後世醫案之權輿。
但歷代醫案，類多自己編述，殊少遺方於人。其中發明新理，表示心得者，固屬不少。然而誇張虛語，欺誑後學者，亦所難免。蓋完全是功則歸己，過則諉人之心理。一經治愈，即稱驗案，此種自負之通弊，甚無功效之足言。惟葉香岩之醫案，錄自門人之手，細心參玩，精義環生，洵堪稱為臨證之指南焉。

但江浙為濱海之邦，居溫帶之地，溫熱之症，十中可佔八九，傷寒之病，百中只得二三。良由地勢卑下，氣候多溫，以西金肅殺之氣，北風凜冽之威，感之而多傷寒之症者，不同也。所以葉香岩極少傷寒之案，王孟英善用清涼之劑，而當世服其卓識，良有以也。

吾紹先哲有邵蘭蓀先生者，系王馥原先生之高足。
其臨證則四診必詳，而處方則率多桴應，所以名噪浙東者，垂四十年。且其診箋，遵喻嘉言之《寓意》，仿葉天士之程式。方上立案，案中擬方。對於病家，既可徵明病象之進退，若逢同道，亦可討論治法之步驟。今不佞與曹炳章先生，兼搜並蓄，共得其方案約計二百餘十則，雖未能窺其全豹，而立法處方，大致楚楚，堪與葉案媲美。惟治傷寒之案，尚付闕如，誠如《醫宗金鑑》所謂大江以南多傷溫之意夫。倘如同志尚有珍藏者，希即續行刊布，俾以嘉惠來茲。今不佞不揣譾陋，略分門類並附管窺之見，以冀高明之教正焉。是為序。

<u>民國二十二年十月紹興史久華介生識於右軍祠畔之寓次</u>


<h2>凡例</h2>
一、案中病證，有暑邪而兼濕熱食積，有帶下而兼經阻咳嗽等類，病名難以鑑別，只以治法注重何證作為標準，稍分眉目。例如暑邪而兼濕熱，若治法是清熱利濕，即列於濕熱門中，余者仿此。

一、案中有初診之方而無末診者，或有善後善養胃之方而無初診者，恕難一一搜集。只得根據病象治法，略分門類。

一、案中雖則註明病者地址，今仍照原方錄出；內有數方遺失地址者，則以某字代之。

一、此編時病，尚缺傷寒以及火病兩類。傷寒一症。諒以吾紹地居溫帶，真正傷寒極少，兼以此類方案，一時無從購覓，以後遇見，再當續刊。至於火症，從沈堯封先生謂火之微者曰溫，火之甚者曰熱之意，故凡火症，既散見於各症之中，又立溫熱一門，庶幾眉目朗然。

一、每案有效與否，雖則難以確定，但其理之所存，即法之所在，明哲之士，自能意會，編者恕難懸揣，尚希閱者諒之。


<h2>卷一</h2>

<h2>風</h2>
漁莊沈　邇夾風邪，咳嗽尤甚，脈形浮弦，舌滑膩，形寒，左腋刺痛。宜清肺、和絡、疏風。（十一月望）

百部（七分，蒸）　桔梗（錢半）　橘紅（一錢）　金沸草（三錢，包煎）　炙草（八分）　紫菀（錢半）　荊芥（錢半）　絲瓜絡（三錢）　象貝（三錢）　廣鬱金（三錢）　前胡（錢半　引）　枇杷葉（五片，去毛）

兩帖。

介按：凡治風寒咳嗽，必先辛散輕開，宣肺豁痰，俾病從表入者，仍從表出，則肺氣自復清肅之常，而咳嗽自除。此案是風邪於肺，肺氣阻痹而肝絡不和，以致左腋刺痛，脈形浮弦而咳嗽尤甚。治以清肺疏風，兼用旋覆花、絲瓜絡以和絡，恰是咳嗽而患腋痛之對症良劑。

遺風鬱　風邪伏肺，咳嗽久累，已曾失血。脈寸浮滑，音嘶。宜清肺、疏風、化痰。防損。（四月五號癸卯十八日）

紫菀（錢半）　光杏仁（三錢）　栝蔞皮（錢半）　蘇梗（錢半）　橘絡（錢半）　白前（錢半）　川貝（二錢）　佛耳草（三錢）　荊芥（錢半）　杜兜鈴（一錢）　生訶子（錢半）　鮮枇杷葉（三片，去毛）

三帖。

介按：咳嗽由於風寒入肺，肺為嬌臟，一味誤投，即能受害。若用熟地、麥冬、萸肉、五味等滋膩酸斂之品，補住外邪，必至咯血失音，此徐洄溪之言也。今此人因風邪伏肺，而咳嗽日久，甚至失血音嘶，諒以前醫誤投滋膩，或病家誤食滋補，漸致傷風誤補成勞之症。治以清肺疏風之品，乃是根本療法。

遺風龐　咳嗽日久。咽乾音嘶，脈弦，舌微白，頭疼。姑宜清肺、疏風。

桑葉（三錢）　桔梗（錢半）　杜兜鈴（一錢）　絲瓜絡（三錢）　杏仁（三錢）　生甘草（五分）廣橘紅（一錢）　胖大海（三錢）　甘菊（二錢）　川貝（錢半）　白前（錢半）　枇杷葉（三片，去毛）

介按：風邪舍於肺腧，勢必氣逆咳嗽。若能飲食有節，起居有常，而服疏風清肺之劑，則咳嗽自已。諒以病家妄食滋補，而助痰遏風，邪居肺絡，久而釀熱，氣道為痰所壅，則咽乾音嘶。此方從甘桔湯，而加清肺寧絡之品，可謂治病必求其本矣。

衙前施　風邪未清，左脈浮滑，咳逆，舌薄白，頭疼較差。宜止嗽、化痰、疏風。

百部（八分）　紫菀（錢半）　馬兜鈴（一錢）　冬桑葉（三錢）　生甘草（七分）　白前（錢半）橘紅（一錢）　光杏仁（三錢）　桔梗（錢半）　荊芥（錢半）　川貝（錢半引）　枇杷葉（三片，去毛）

四帖。

介按：風邪由皮毛而入，內應於肺，以致頭痛咳嗽，故以清肺降氣，解肌疏風為治。

安昌沈　風邪未盡，脈弦，舌薄白，迎風頭疼，嗆咳不已。宜清肺疏風為主。

紫菀（錢半）　桑葉（三錢）　石決明（六錢）　代赭石（三錢）　川芎（一錢）　川貝（錢半）　廣橘紅（一錢）　杏仁（三錢）　甘菊（二錢）　刺蒺藜（三錢）　白前（錢半）　鮮枇杷葉（三片，去毛）

介按：風邪外侵，日久不解，又以肝膽鬱熱內熾，而肺氣不宣，因致咳嗽不已，迎風頭疼，故治法於清肺疏風之中，佐以平肝降氣之品。

安昌葉　風熱頭脹，脈數，氣輪紅，外寒內熱，心悸。宜清疏為穩。（九月十二日）

冬桑葉（三錢）　木賊草（錢半）　人中黃（八分）　淡竹葉（錢半）　焦山梔（三錢）　夏枯草（二錢）　甘菊（二錢）　蜜銀花（三錢）　蕤仁（錢半）　生石決明（六錢）　光杏仁（三錢）

清煎二帖。

又　風熱未清，脈小數，不時汗出，厥陽上越則熱，仍遵前法加減為妥。（九月十七日）

冬桑葉（三錢）　生牡蠣（四錢）　青葙子（三錢）　穭豆皮（三錢）　甘菊（二錢）　丹皮（三錢）　刺蒺藜（三錢）　女貞子（錢半）　茯神（四錢）　焦梔子（三錢）　蕤仁（一錢）

清煎三帖。

又　舌微黃，脈弦細數，午後寒熱不清，姑宜清少陽為主。（九月二十二日）

青蒿（錢半）　遍釵斛（三錢）　淡竹葉（錢半）　女貞子（錢半）　炙鱉甲（三錢）　蕤仁（一錢）　刺蒺藜（三錢）　通草（錢半）　丹皮（二錢）　生石決明（五錢）　冬瓜子（三錢）

清煎四帖。

介按：此症外因感冒風熱，內因肝膽鬱熱。第一方清熱疏風；次方因厥陽上越，不時汗出，參用女貞子、穭豆皮，加減恰好；第三方，因此時外邪已去，少陽之鬱熱未淨，以致午後寒熱，治以清少陽，平肝熱。方法亦佳。

某　帶下腰疼不減，脈浮虛，夾風邪，嗆咳，癸澀，牙縫出血。宜清肺疏風為主。（二月二十九日）

霜桑葉（三錢）　川貝母（錢半）　杜仲（三錢）　烏元參（三錢）　焦梔子（三錢）　蘇梗（錢半）　川斷（二錢）　粉丹皮（二錢）　光杏仁（三錢）　生牡蠣（四錢）　絲瓜絡（三錢　引加）　竹肉（一丸）

介按：帶脈不固，腎液未充，是以帶下腰疼，茲以更感風熱之邪，犯及肺胃，以致咳嗆而牙縫出血。此方既清肺胃之熱，復補腎液之虛，乃是欲要調經先須去病之意。


<h2>暑</h2>
遺風王　暑風濕熱，寒熱交作，脈濡，舌滑微黃，脘悶欲嘔。宜和中祛邪。

青皮（八分）　桂枝（五分）　仙半夏（錢半）　廣藿香（二錢）　厚朴（一錢）　炒知母（錢半）酒炒條芩（二錢）　防己（錢半）　大腹皮（三錢）　原滑石（四錢）　焦六曲（四錢）

清煎二帖：

介按：暑挾濕邪，入於膜原，故寒熱脘悶嘔惡。治以辛香溫化之品，開達膜原之邪，確是對症療法。

阪里汪　暑邪寒熱，脈弦數，頭疼脘悶，溲數。宜和中清邪。（七月三號丙午二十九日）

青蒿子（錢半）　藿香（三錢）　佩蘭（錢半）　青皮（八分）　炒知母（錢半）　白芷（八分）　滑石（四錢）　威靈仙（錢半）　仙半夏（錢半）　大豆卷（三錢）　蔻殼（錢半）　（引）荷葉（一角）

二帖。

又清解已效，脈虛細，寒熱交作，午後稍瘥，舌滑白根微黃，便利。宜清暑和中。（七月六號丙午初二日）

藿香梗（二錢）　仙半夏（錢半）　銀花（錢半）　連翹（三錢）　滑石（四錢）　黃芩（錢半）　赤苓（四錢）　大豆卷（三錢）　蔻仁（八分）　扁豆衣（三錢）　通草（錢半）　（引）荷葉（一角）

二帖。

介按：此與前案大同小異，而處方亦是開達膜原，但濕熱較輕，故初則頭痛而用祛風之品，繼則寒熱，至午後少瘥，而仍以清暑為主。

遺風龐　暑風夾濕，寒熱如瘧，渴飲，溲數，脈濡右大，舌白，中心嫩黃。宜清解，防重。（八月十一號丁未二十九日）

淡竹葉（錢半）　香薷（七分）　蟬衣（錢半）　牛蒡子（三錢）　連翹（三錢）　光杏仁（三錢）六一散（四錢，包煎）　通草（錢半）　薄荷（五分）　天花粉（三錢）　銀花（二錢）　（引）鮮荷葉（一角）

二帖。

又　寒熱未除，脈弦濡，舌黃滑，腹中濯濯。姑宜清暑和中。（八月十五號戊申初三日）

廣藿香（二錢）　青蒿子（錢半）　炒青皮（八分）　炒枳殼（錢半）　焦山梔（三錢）　連翹（三錢）　山楂（三錢）　原滑石（四錢）　省頭草（三錢）　條芩（錢半）　通草（錢半）　（引）鮮荷葉（一角）

介按：葉香岩曰。
暑邪必挾濕，狀如外感風寒，忌用柴、葛、羌、防。如肌表熱無汗，辛涼輕劑無誤。香薷辛溫氣升，熱伏易吐。佐苦降如杏仁、黃連、黃芩，則不吐。宣通上焦，如杏仁、連翹、薄荷、竹葉，暑熱深入，伏熱煩渴，白虎湯、六一散。今此人寒熱如瘧，是屬暑而挾濕之候。初方悉宗葉氏之意，次因寒熱未除，故於清暑之中，又佐清少陽餘熱之味。

阪里汪　暑風傷肺，頭疼發熱，汗微不出，脈右浮濡，身痛，溲數，舌微黃。宜清解，防變重。（五月十九日）

香薷（八分）　桔梗（錢半）　薄荷（錢半）　天花粉（三錢）　連翹（三錢）　象貝（錢半）六一散（四錢）　蔻仁（八分沖）　白芷（八分）　炒知母（錢半）　光杏仁（三錢）

清煎二帖。

介按：暑風先傷氣分，是屬上焦之病。治以辛涼微苦，廓清肺氣為主。

蜀阜馬，暑濕傷氣，脘悶發熱，脈濡，右弦細，舌滑白，溺數，噁心。宜開氣分為治。（八月初四日）

栝蔞皮（三錢）　藿香梗（二錢）　仙半夏（錢半）　炒枳殼（錢半）　川樸（一錢）　省頭草（三錢）　條芩（錢半）　苦丁茶（錢半）　通草（錢半）　蔻殼（錢半）　滑石（四錢）

介按：暑為熏蒸之氣，濕為膩濁之邪，熱處濕中，阻於氣分，日久不解，蔓延中焦。故脘悶嘔惡，發熱溺數。治以芳香止嘔，苦辛開肺。

馬安趙　暑濕傷氣，舌灰黃，汗出發熱，脈虛，右濡，頭目不爽，溲數。宜清熱利濕為治，防重。（七月二十五號丁未十二日）

淡竹葉（錢半）　焦六曲（四錢）　焦梔子（三錢）　藿香（三錢）　連翹（三錢）　赤苓（四錢）條芩（二錢）　光杏仁（三錢）　苦丁茶（錢半）　大豆卷（三錢）　滑石（四錢）　（引）鮮荷葉（一角）

二帖。

介按：肺主皮毛，今以肺氣被郁，則自汗發熱而頭目不爽，脈虛右濡，尤為傷暑挾濕之徵。治以辛涼輕劑清解上焦，兼以滲濕，方法極是

安昌姚　暑濕傷氣，嘔渴身熱，大便自利，脈弦濡數，舌黃滑，腹痛，症非輕藐。宜清熱和中。候正。（七月十八號丁未初五日）

藿梗（二錢）　焦六曲（四錢）　炒黃芩（錢半）　天花粉（三錢）　六一散（四錢，包）　連翹（三錢）　枳殼（錢半）　佩蘭（三錢）　銀花（三錢）　石菖蒲（八分）　大豆卷（三錢）

清煎一帖。

又　清熱和中，自利嘔渴悉瘥，脈濡，右弦數，舌黃滑。身熱已緩，頭暈耳鳴，仍遵前法加減為穩。（七月二十二號丁未初九日）

廣藿香（錢半）　苦丁茶（錢半）　條芩（錢半）　省頭草（三錢）　六一散（四錢）　扁豆衣（二錢）　赤苓（四錢）　通草（錢半）　銀花（三錢）　連翹（三錢）　焦山梔（三錢）

清煎三帖。

介按：暑濕兼穢，由口鼻吸受而傷氣分，漸入膈膜，下滲大腸，以致嘔渴身熱，腹痛自利。故以清熱和中之劑，諸恙悉瘥。次診頭暈耳鳴，是屬肝膽餘熱，上犯清竅，而治法注重上焦濕熱。亦是良方。

西池余　暑濕傷氣，潮熱，溺赤，大便如醬，脈濡細數，舌心焦黃，口甜。宜清利，防變。

晚蠶砂（三錢）　仙半夏（錢半）　光杏仁（三錢）　苦丁茶（錢半）　連翹（二錢）　赤苓（錢半）　大腹皮（三錢）　淡竹葉（錢半）　大豆卷（三錢）　炒黃芩（錢半）　原滑石（四錢）　荷葉（一圈）

二帖。

次診　潮熱已退，脈左濡，右細，舌黃燥，口甜，溲溺赤，大便閉。宜瀉心湯加減，防變。

仙半夏（錢半）　炒黃芩（錢半）　廣鬱金（三錢）　省頭草（三錢）　炒川連（六分）　炒枳實（二錢）　厚朴（一錢）　通草（錢半）　生白芍（錢半）　光杏仁（三錢）　赤苓（三錢）

二帖。

三診　舌轉嫩黃尚膩，脈兩手弦細，口尚甜。系脾癉，胃鈍。宜瀉心湯加減。

仙半夏（錢半）　焦神麯（三錢）　炒穀芽（三錢）　新會皮（錢半）　炒川連（六分）　杏仁（三錢）　赤苓（三錢）　滑石（四錢）　炒枳實（錢半）　蔻殼（錢半）　省頭草（三錢）

清煎三帖。

四診　舌色猶黃，胃氣不振，脈濡，左弦細，便結，心泛。宜養胃清利，最怕變端。

遍金釵（三錢）　栝蔞皮（三錢）　藿梗（二錢）　雞內金（三錢）　省頭草（三錢）　光杏仁（三錢）　穀芽（四錢）　淡竹葉（一錢）　原滑石（四錢）　陳皮（錢半）　晚蠶砂（三錢）

五診　舌色未清，大便稍下，飢不欲食，頃六脈虛細，胃逆噁心。濕熱猶存，仍遵前法加減，不致變端無慮。

遍金釵（三錢）　柏子仁（三錢）　栝蔞皮（三錢）　通草（錢半）　省頭草（三錢）　合歡皮（三錢）　藿梗（二錢）　蕤仁（錢半）　雞內金（三錢）　白茯神（四錢）　炒穀芽（四錢）

介按：暑而兼濕，錮結不解，最為淹纏難愈之症。
治療之際，務須辨明暑多與濕多之異，蓋因過用清涼以治暑，則濕愈留戀，過用溫燥以利濕，則化熱劫津。故此案歷經四診，而尚慮變端，實因濕熱膠結，一時難以分化。至於方法，尚屬步驟井然。惟釵斛一味，雖是滋養胃液之妙品，但濕熱尚存，用得太早，須防有戀邪之患。口甘一證，古人名曰脾癉，因五味入口，必藏於胃，賴脾臟為之行其精氣，津液在脾，故令口甘。其人必素食甘美多肥之品，肥則令人內熱，甘則令人中滿，其氣上溢，轉為消渴。內經謂治之以蘭，除陳氣也，後人均以佩蘭治之，但佩蘭之功效，不如建蘭葉之生津止渴，以除胃中陳積蓄熱之氣為愈也。

蜀阜馬　冒暑受風，頭疼發熱，肢戰，脈浮數，右關勁，脘悶氣衝，咽喉如有物阻，舌微黃，根厚，症屬棘手。宜防痙厥，候正。（六月初二日）

銀花（三錢）　連翹（三錢）　橘核（錢半）　射干（錢半）　廣橘紅（一錢）　焦山梔（二錢）　甘菊（二錢）　薄荷（一錢）　炒殭蠶（二錢）　光杏仁（三錢）　竹葉（錢半）　（引）荷葉（一角）

一帖。

介按：暑月受風，先傷氣分，是以頭疼發熱，日久不解，化熱而引動肝風，以致肢戰氣衝。治以清氣分之熱，迨氣分之熱肅清，則肝風自平。

大義汪　稚孩暑風夾濕，脈浮大，舌滑白，汗多發熱，渴飲。恐變驚風，姑宜清熱祛邪。（又月二十四日）

栝蔞根（三錢）　密銀花（二錢）　大豆卷（三錢）　淡竹葉（錢半）　連翹（三錢）　扁豆衣（三錢）　赤苓（四錢）　白蔻仁（八分，沖）　六一散（三錢）　光杏仁（三錢）　枳殼（錢半）

清煎二帖。

介按：稚年純陽之體，感受夏月之風熱與濕，最防化熱劫液，引動肝風而為痙厥，況其汗多發熱渴飲諸端。是屬熱熾顯然。故治法宜清熱達邪。

遺風龐　右耳下腫，夾雜暑濕，便瀉，腹痛，脈弦濡，舌根微黃。姑宜清暑和中。（六月二十四日）

藿香梗（三錢）　大腹皮（三錢）　通草（錢半）　左金丸（八分）　益元散（三錢）　赤苓（三錢）　扁豆衣（三錢）　南木香（六分）　苦丁茶（錢半）　焦山梔（三錢）　新會皮（錢半）

清煎三帖。

介按：暑氣下降，濕濁上騰，人在濕熱蒸騰之中，感受其氣，兼以穢濁夾雜，歸於脾胃而為泄瀉，走於中道則腹痛。治宜清熱開鬱，佐以芳香淡滲。俾穢濁濕邪，由此可以分消。

杭垣施　素患痰飲，新受暑氣夾濕，潮熱，咳嗽氣急，脈濡滑數，舌白，根微黃。姑宜清氣消痰。

栝蔞皮（三錢）　光杏仁（三錢）　廣橘紅（一錢）　赤茯苓（四錢）　川貝（二錢）　連翹（三錢）　扁豆衣（三錢）　白蔻仁（八分）　六一散（三錢，荷包）　淡芩（錢半）　白前（錢半）

清煎三帖。

介按：治痰飲當以溫藥和之，但新受暑邪，先犯氣分。故其治法，先清其暑，兼消痰濕。

遺風徐　暑風熱濕，嗆咳，耳木，脈濡數，舌白，根微黃。神識乍憒，症勢重險。宜防厥閉，候正。（七月二十四日）

石菖蒲（八分）　焦山梔（三錢）　橘紅（一錢）　老式天竺黃（錢半）　遠志（八分）　滑石（四錢）　光杏仁（三錢）　炒黃芩（錢半）　苦丁茶（錢半）　象貝（三錢）　淡竹葉（三錢　引）荷葉（一角）

三帖。

介按：暑熱下逼，濕濁上騰，其邪從口鼻吸受，氣分先阻，而上焦清肅不行，以致嗆咳。
但暑而挾濕，系是熏蒸黏膩之邪，最難分解。郁久化熱爍津，遂變神昏耳聾，險象畢露。此種症候，先須認明暑風濕熱，何者為重，分別施治，庶幾奏效。今以暑熱挾痰濕，由肺而漸逼心胞，最防厥閉之候。治以肅肺化痰，滌暑開竅，以解胞絡之危，洵是佳計。

西柱沈　暑風夾濕，嗆咳，面浮，舌紅，根黃，口渴，溺多，素患脾泄。宜清暑消痰為法，防重。（七月二十二日）

烏元參（三錢）　橘紅（一錢）　天花粉（三錢）　石蓮子（三錢）　益元散（四錢）　扁豆衣（三錢）　茯苓（四錢）　省頭草（三錢）　銀花（二錢）　川貝（錢半）　淡竹葉（三錢）

清煎三帖。

介按：暑濕挾痰，留戀上焦，濕痰阻氣，氣不化津，則口渴而舌紅根黃。但素患脾泄之人，尤防濕熱橫滲而化浮腫，治以清熱消痰，兼用扁豆衣、石蓮子、茯苓等之扶脾滲濕，是標本兼顧之方。

安昌李　暑風夾濕，咳嗽吐血，脈寸大，舌白，根微黃，潮熱。宜防瘵。（六月十二日）

栝蔞皮（錢半）　淡竹葉（錢半）　茜根（二錢）　小薊草（三錢）　川貝（三錢）　扁豆衣（三錢）　焦山梔（三錢）　銀花（三錢）　六一散（四錢）　光杏仁（三錢）　白前（錢半）　荷花露（二兩沖引）　茅草根（一兩）　三貼。

介按：此是暑熱爍肺，復燃陽絡，以致絡血上溢。治以滌暑保肺，清絡止血。較諸葉香岩治五姓一方，尤為敏捷。

某婦　伏暑嘔渴發熱，脈寸滑數，沖氣撞脘，溲數。癸水趲遲，慎恐變端。宜瀉心湯加減，候正。（十月十一號九月初二日）

炒川連（八分）　枳實（錢半）　省頭草（三錢）　原滑石（四錢）　仙半夏（錢半）　生白芍（三錢）　廣鬱金（三錢）　蔻殼（錢半）　酒炒黃芩（錢半）　光杏仁（三錢）　橘白（一錢）

清煎二帖。

介按：暑熱伏於心膈之間，治以芩、連、半夏，仿瀉心湯之意而泄其熱，又佐杏仁、蔻殼以止其嘔。惟沖氣撞脘，尚少鎮沖之品，而癸水趲遲，系是血虛之候。此方先清其暑，治法最佳。待暑解之後，再行調經補血，自無內外夾雜之虞。

安昌余　伏暑秋髮，始起寒熱，脈濡細，舌微白，底紅，潮熱，頭脹，肢楚，大便不爽。姑宜清利。

晚蠶砂（四錢包）　青皮（八分）　苦丁茶（三錢）　川石斛（三錢）　光杏仁（三錢）　焦山梔（三錢）　廣鬱金（三錢）　新會皮（錢半）　六一散（三錢，包）　淡竹葉（三錢）　天花粉（三錢）

介按：伏暑內發，新涼外束，故始起寒熱，舌苔微白。清熱利濕，方極穩妥，在鄙見宜去川斛而加入透達之品，則新邪易退，且免戀濕之患。

安昌顧（建記）　陽明伏暑，舌焦膩，脘悶嘔惡，脈弦細，暮夜煩熱。症屬棘手，宜防外脫內閉，候正。（八月二十四日）

栝蔞子（四錢，杵）　枳實（錢半）　淡竹葉（錢半）　廣鬱金（三錢）　炒川連（八分）　焦梔子（三錢）　赤苓（四錢）　晚蠶砂（四錢）　仙半夏（錢半）　原滑石（四錢）　光杏仁（三錢）

介按：伏暑發自陽明，古人以白虎湯為主方，此人系是濁熱黏膩之邪，由陽明而留戀脘膈。治宗小陷胸湯之意，是屬對症療法。

安昌高　秋暑未清，脈澀滯，氣機不和，神識乍憒，溺後精關不固，舌微白，腹痛，仍遵前法加減治之。（七月二十九日）

廣藿香（二錢）　仙半夏（錢半）　生牡蠣（四錢）　石蓮子（三錢）　省頭草（三錢）　茯苓（四錢）　蔻殼（錢半）　通草（錢半）　川楝子（三錢）　香附（三錢）　左金丸（八分）

清煎三帖。

介按：素患遺精，兼受秋暑，故其治法，於清暑理氣之中，仍佐澀下之品。雖則標本兼顧，尚宜注重新邪。


<h2>濕</h2>
茅蓬陳　濕著經絡，寒熱交作，脈弦濡，舌黃滑，口渴，足跗冷徹骨中。宜宣明桂苓甘露飲加減。（三月二十九日）

白茯苓（四錢）　綿茵陳（二錢）　滑石（四錢）　晚蠶砂（二錢，包）　桂枝（七分）　煅石膏（三錢）　光杏仁（三錢）　秦艽（錢半）　江西術（一錢）　防己（錢半）　栝蔞根（三錢）　澤瀉（三錢）

介按：濕鬱脾胃之陽，脾胃以膜相連，邪伏於此，則寒熱交作。脾主四肢，故足多浮腫。治以桂苓甘露飲，導濕分消而宣通其陽。

某　寒熱不清，脈濡數，舌滑白，咳嗽稍減，濕熱阻隔氣分。宜治手太陰，佐淡滲。（四月十八日）

綿茵陳（三錢）　光杏仁（三錢）　仙半夏（錢半）　炒青皮（八分）　白蔻仁（八分，沖）　茯苓（四錢）　炒條芩（錢半）　川貝（錢半）　滑石（四錢）　廣橘紅（一錢）　大腹皮（三錢）　淡竹茹（一丸）

三帖。

介按：濕熱阻滯氣分，寒熱咳嗽。形同肺瘧，故用半貝丸意，以退寒熱。又以清肅肺氣而滲濕熱。

某　咳逆已除，脈弦，舌白，根微黃，大便溏，溺赤澀。濕熱蘊結。

栝蔞皮（三錢）　原滑石（四錢）　通草（錢半）　蔻殼（錢半）　赤苓（四錢）　廣鬱金（三錢）枳殼（錢半）　光杏仁（三錢）　省頭草（錢半）　新會皮（錢半）　炒穀芽（三錢）

清煎三帖。

介按：濕熱蘊結，脾弱便溏。治法於滲濕之中，參以芳香理氣，則濕易下趨。惟杏仁善泄肺氣，肺氣一降，未免與便溏有礙。

馬安趙　濕熱傷氣，寒熱交作，肢冷，嘔逆，便利，脈沉弱，舌黃滑，兩邊微白，脘悶。宜宣明桂苓甘露飲加減，尤防昏厥之變，候正。（六月十六日）

茯苓（三錢）　澤瀉（三錢）　仙半夏（錢半）　藿香（二錢）　桂枝（八分）　豬苓（錢半）　條芩（三錢）　焦曲（四錢）　蒼朮（錢半）　滑石（四錢）　大豆卷（三錢）

清煎二帖。

介按：濕阻氣分，凝遏清陽，鬱而為熱，治療大忌發散，汗之則變痙厥。今仿桂苓甘露飲意，藉滲濕清熱以通陽，是為正治。

遺風龐　濕熱寒熱。脈弦濡，中痞氣滯，腹痛便滑。姑宜和中利濕。

草果（五分）　生香附（三錢）　仙半夏（錢半）　炒青皮（八分）　川樸（一錢）　赤苓（四錢）炒條芩（錢半）　原滑石（四錢）　大腹皮（三錢）　廣木香（七分）　威靈仙（錢半）

清煎三帖。

介按：脾失健運之職，胃失消化之權，濕熱蘊於膈膜，致寒熱交作，氣機阻滯，腹痛便泄。此方開達膜原，健脾和胃，理氣滲濕。均臻穩妥。

盛陵徐　中焦未和，氣衝脘悶，脈滯澀，濕熱蘊蓄。宜順氣和中。

烏藥（二錢）　綿茵陳（三錢）　生香附（三錢）　枳殼（錢半）　厚朴（一錢）　澤瀉（三錢）　沉香曲（錢半）　玫瑰花（五朵）　生牡蠣（四錢）　雞內金（三錢）　通草（錢半）

清煎四帖。

介按：牡蠣澤瀉散，為治腰以下水氣不行之專方。蓋以澤瀉能啟水中之清氣上行，牡蠣能化下焦之濕濁阻滯。前清葉天士先生善用古方，至用牡蠣澤瀉散，只取此二味，未曾盡用原方。今此案亦宗此意，因其氣衝脘悶，又佐雞金散以理氣，確治濕熱蘊蓄之良劑。

盛陵徐　胃氣稍振，濕猶未淨，舌滑嫩黃，脈濡。腰墜。宜滲利為妥。

赤苓（四錢）　藿梗（二錢）　蔻殼（錢半）　仙半夏（錢半）　省頭草（錢半）　焦梔子（三錢）光杏仁（三錢）　穀芽（四錢）　綿茵陳（三錢）　通草（錢半）　大豆卷（三錢）

清煎三帖。

介按：病後余濕流於下焦，治用辛泄，又佐清熱，以存陽明之液，確有見地。其濕自上中蔓延下焦。故方法仍是開泄上中，源清則流自潔之意。

安昌葉　濕熱未清，脈濡細，舌薄滑，午後背寒乍熱。宜宣明桂苓甘露飲加減治之。

桂枝（五分）　江西術（一錢）　綿茵陳（三錢）　淡竹葉（錢半）　茯苓（四錢）　寒水石（三錢）　原滑石（四錢）　光杏仁（三錢）　澤瀉（三錢）　豬苓（錢半）　釵斛（三錢）

清煎四帖。

介按：濕熱未清，脾陽被遏，甘露飲加減極妙。惟釵斛一味，雖滋胃液，未免有戀濕之患。

漓渚吳　舌微黃，脈細數，背寒肢木，脘中窒痹。此屬濕邪。宜溫膽祛邪。

仙半夏（錢半）　枳實（錢半）　省頭草（三錢）　廣鬱金（三錢）　陳皮（一錢）　焦山梔（三錢）薤白（一錢）　麥冬（三錢）　茯苓（四錢）　淡豆豉（錢半）　光杏仁（三錢）　桑梗（一尺許）

二帖。

介按：濕熱蔓延三焦，氣機阻塞而不流行，津液凝滯而為痰飲，脘中窒痹，良以痰阻氣機，故其治法，於溫膽湯加薤白、杏仁，以通胸中之陽，則背寒肢木自除。參以梔豉，泄其久郁之熱，佐以省頭草，滌其陳腐之氣而醒脾胃。此方從王孟英脫胎而來，深可為法。

遺風李　舌色黃滑，根厚，脈濡細，頭暈肢楚，惡寒微熱，溲數便結。宜甘露飲加減治之。（五月二十三日）

茯苓（四錢）　炒條芩（錢半）　光杏仁（三錢）　棗兒檳榔（三錢）　桂枝（五分）　原滑石（四錢）　防己（錢半）　炒穀芽（四錢）　澤瀉（三錢）　豬苓（錢半）　大豆卷（三錢）

清煎二帖。

介按：脾胃之陽，被濕熱鬱遏而不振。治以清濕熱而扶脾。則諸恙自退。

安昌顧　濕阻肺衛，脈弦，舌微黃，呃逆頻頻，溲溺赤。症屬重險。宜宣化肺氣，候正。（七月十八日）

栝蔞皮（三錢）　通草（錢半）　刀豆子（三錢）　省頭草（三錢）　京川貝（錢半）　廣鬱金（三錢）　赤苓（四錢）　射干（錢半）　廣橘紅（錢半）　光杏仁（三錢）　柿蒂（七個　引）　枇杷葉（去毛，五片）

二帖。

介按：濕阻肺衛，化痰而壅濕膈膜，以致溲赤呃逆。清宣肺氣，治法極是。

遺風金　舌滑微黃，頭脹肢懈，脈濡細，咳逆。此屬濕熱。宜保和丸加減治之。（六月二十二號丙午初八日）

焦六曲（四錢）　山楂（三錢）　綿茵陳（三錢）　廣藿梗（二錢）　連翹（三錢）　赤苓（四錢）光杏仁（三錢）　大豆卷（三錢）　仙半夏（錢半）　省頭草（錢半）　原滑石（四錢）

清煎三帖。

介按：外受之濕，鬱於氣分，則咳逆頭痛，內起之濕，由口腹不慎，而蘊伏中焦，致脾胃失於消化。脾主四肢，今被濕熱阻滯則肢懈。治以消積滲濕，是屬濕熱夾食之候。

漁莊沈　瘧邪已除，脈弦濡，濕熱猶存，舌滑白，屢次衄血。宜清利為穩。（五月十七日）

綿茵陳（三錢）　藿梗（二錢）　大豆卷（三錢）　穀芽（四錢）　焦山梔（三錢）　淡條芩（錢半）　光杏仁（三錢）　通草（錢半）　蔻仁（八分，沖）　原滑石（四錢）　省頭草（錢半）

清煎三帖。

介按：血行清道，從鼻而出，古名曰衄。此症系是陽明濕熱，化火而逼血上溢，故仍以清利濕熱，是屬根本療法。

安昌徐　舌黃滑罩灰，脈弦濡，胃鈍，跗腫溺赤。此屬濕熱。宜越鞠丸法加減治之。（七月十二號丙午二十七日）

焦六曲（四錢）　白芷（八分）　綿茵陳（三錢）　藿梗（二錢）　香附（二錢）　茯苓（四錢）　滑石（四錢）　新會皮（錢半）　焦山梔（三錢）　雞內金（三錢）　炒穀芽（四錢）

清煎三帖。

介按：濕熱蘊伏脾胃，而兼氣鬱食積，以致跗腫溺赤，故以治六郁主方之越鞠丸加減。

遺風胡　濕熱內著，脘悶便結，骨熱，脈澀滯，舌厚嫩黃，足腫冷。宜清利。（六月十五日）

晚蠶砂（三錢）　栝蔞子（三錢）　焦六曲（四錢）　炒枳殼（錢半）　光杏仁（三錢）　赤苓（四錢）　原滑石（四錢）　雞內金（三錢）　仙半夏（錢半）　淡芩（錢半）　大腹皮（三錢）　路路通（七個）

三帖。

介按：舌苔黃厚，脘悶便結，是屬濕熱滯於陽明之證，徒事清熱泄邪，只能散流走之熱，而不能除胃中蘊結之邪。故於清利方中，佐以蠶砂、蔞仁，兼導濕濁之下趨。

遺風徐　舌黃罩灰，身潮熱，脈弦濡，濕熱蘊於經絡，便溏溺赤。姑宜清熱利濕，慎恐變幻。（八月九號丁未二十七日）

炒知母（錢半）　栝蔞皮（三錢）　仙半夏（錢半）　赤苓（四錢）　草果仁（錢半）　炒枳殼（錢半）　條芩（錢半）　通草（錢半）　大腹皮（三錢）　原滑石（四錢）　光杏仁（三錢）

清煎二帖。

介按：濕熱蘊結膜原，膜原為脾胃相聯之處，濕勝則便溏，熱勝則潮熱。案中用草果治太陰之寒，知母除陽明之熱，二味合用，為治濕伏膜原而致寒熱交作之良品。

某　濕熱未罷，脈澀滯，舌厚微黃，足跗酸楚，脘悶。姑宜和中清利。（五月十八日）

晚蠶砂（三錢）　焦六曲（四錢）　綿茵陳（三錢）　藿香梗（二錢）　赤苓（四錢）　厚朴（一錢）　原滑石（四錢）　雞內金（三錢）　防己（錢半）　枳殼（錢半）　香附（三錢）

清煎三帖。

介按：夏季身痛屬濕，宜用木防己、蠶砂，此葉香岩先生之言也。
今以治足跗酸楚，洵是對症發藥。其用六曲、雞金，必系夾食。又用厚朴、枳殼，以除脘悶。餘味均是淡滲之品，藉除未罷之濕熱。又藿梗、香附以理氣，氣機轉運，則濕熱自去矣。

濕熱發黃，脈澀滯，舌滑，面跗浮。症屬重極。宜清利，候正。（八月初三日）朱墅田　綿茵陳（三錢）　大豆卷（三錢）　雞內金（三錢）　冬瓜皮（三錢）　赤苓（四錢）　白蔻仁（八分）　新會皮（錢半）　生米仁（四錢）　防己（錢半）　滑石（四錢）　光杏仁（三錢）

清煎三帖。

介按：濕與熱合，瘀郁不解，未能達表通里，勢必蒸發為黃。茲用辛淡泄濕，使內瘀之濕熱下趨，則黃從小便而解。

西莊黃　跌僕傷筋，環跳腫痹作痛，脈濡左勁，舌黃滑，濕熱作瀉。姑宜和絡、清熱、利濕。（八月十九號戊申初七日）

乾地龍（錢半）　百葉煎（二錢）　炒米仁（四錢）　藿梗（二錢）　豨薟草（三錢）　茯苓（四錢）　通草（錢半）　車前（三錢）　大腹皮（三錢）　木瓜（三錢）　新會皮（錢半）　（引）桑枝（一尺許）

三帖。

介按：因跌僕傷筋而濕鬱腫痹，氣窒絡瘀，壅閉不宣，不通而痛，故用地龍、豨薟、桑枝，以宣通脈絡。又因濕勝便泄，而用健脾滲濕之劑，以清熱止瀉。且米仁、木瓜二味，為治濕熱阻滯，以致足筋痠痛之妙品。

遺風龐　舌滑白，脈濡細，脘悶，溲溺赤，汗出津津。宜和中清利。

焦六曲（四錢）　藿香梗（一錢）　炒穀芽（四錢）　新會皮（錢半）　赤苓（三錢）　蔻殼（錢半）　枳殼（錢半）　省頭草（三錢）　川樸（一錢）　通草（錢半）　淡竹葉（錢半）　荷葉（一角）

三帖。

介按：濕濁上干則脘悶，胃熱內蒸則汗出，病在中焦氣分，故開中焦氣分濕熱，兼以和胃為治。


<h2>燥</h2>
盛陵徐　閨女秋燥發熱，脈浮數，咳嗽氣急，舌微黃，渴不多飲，症非輕貌。宜防昏變，候正（九月初四日。）

薄荷（錢半）　桑葉（三錢）　光杏仁（三錢）　象貝（三錢）　連翹（三錢）　蟬衣（錢半）　廣橘紅（一錢）　淡豆豉（三錢）　花粉（三錢）　前胡（錢半）　淡竹葉（三錢）　（引）活水蘆根（一兩）

二帖。

介按：燥有涼燥、溫燥之殊。
涼燥治法，宜遵《內經》燥淫所勝，平以苦溫之旨。而此案系是溫燥之症，即《內經》所謂燥化於天，熱反勝之之候。須防化熱劫液。茲從葉氏上燥治氣。辛涼宣上之意，而清燥救肺，俾上焦之燥熱，逐漸清解。

蜀阜張　閨女秋燥發熱，脈滑數，嗆咳痰阻。症非輕貌，姑宜清燥消痰（九月十五日。）

冬桑葉（三錢）　炒知母（錢半）　白前（錢半）　秦艽（錢半）　象貝（三錢）　光杏仁（三錢）甘菊（錢半）　焦山梔（二錢）　前胡（錢半）　廣橘紅（一錢）　老式天竺黃（錢半）　（引）枇杷葉（去毛，三片）

三帖。

介按：此係溫燥化熱，爍液成痰而為嗆咳。最防內合胃熱，引動肝風，驟變痙厥。治以辛涼清解，滋液豁痰，俾痰熱稍蠲，則諸證自痊。

義橋徐　秋感燥化，頭暈而疼，咳逆發熱，脈右浮滑，左微勁，舌黃尖紅。姑宜辛涼清解（七月初四日。）

薄荷（錢半）　冬桑葉（三錢）　銀花（三錢）　淡竹葉（錢半）　連翹（三錢）　甘菊（錢半）　焦梔子（三錢）　象貝（三錢）　桔梗（錢半）　前胡（錢半）　橘紅（一錢）

清煎。二帖。

介按：先哲何廉臣先生曰：六氣之中，惟燥氣難明。
蓋燥有涼燥、溫燥、上燥、下燥之分。涼燥者，燥之勝氣也，治以溫潤，杏蘇散主之。溫燥者，燥之復氣也，治以清潤，清燥救肺湯主之。上燥治氣，吳氏桑杏湯主之。下燥治血。滋燥養營湯主之。今此案系是燥之復氣，故治法悉宗葉氏辛涼清宣之意。

大西莊楊　童年咳嗽，已曾失血，脈細右大，舌微黃，身熱火脹，此燥氣內逼。宜防成損（八月十七日）

霜桑葉（二錢）　焦山梔（三錢）　炒知母（錢半）　苦丁茶（錢半）　光杏仁（三錢）　廣鬱金（三錢）　川貝（錢半）　銀花（二錢）　池菊（二錢）　橘絡（錢半）　白前（錢半）

清煎。三帖。

又　童年血後咳嗽較減，頃脈兩手皆弦，舌尖紅，頭暈。宜清燥以育陰（八月二十二日。）

冬桑葉（三錢）　南沙參（三錢）　天冬（三錢）　白前（錢半）　光杏仁（三錢）　川貝（錢半）女貞子（三錢）　胖大海（三錢）　生石決明（六錢）　橘絡（錢半）　黃草　石斛（三錢）

清煎。

介按：時令燥氣，挾肝經之燥火，互相上蒸，沖肺則咳嗆失血，沖腦則頭暈目眩。
初診脈細右大，治在氣分，所以咳嗽較減。次則治以清肝肅肺，和胃止血，俾肺氣復肅降之權，則咳暈自止。此後如能再進顧松園之八仙玉液，更為穩妥。又據葉氏《幼科要略》自注云：秋燥一證。氣分先受，治肺為急。若延綿數十日之久，病必入血分，又非輕浮肺藥可治。須審體質證端，古謂治病當活潑潑地，如盤走珠耳。


<h2>溫熱</h2>
遺風漏　風溫發熱咳嗽，氣急不耐，脈弦數，舌厚膩。症勢非輕，宜治防變（元月二十九日。）

姜半夏（三錢）　萊菔子（三錢）　前胡（錢半）　枳殼（錢半）　光杏仁（三錢）　連翹（三錢）焦山梔（三錢）　花粉（三錢）　霜桑葉（三錢）　象貝（三錢）　廣橘紅（一錢）　（引）竹肉（一丸）

二帖。

介按：風溫先傷肺分，肺氣不舒，以致咳嗽氣急，脈數舌膩。治法大忌辛溫汗散，宜與辛涼輕劑，肅降肺氣，清解表邪。姜半夏雖能消痰止咳，尚宜慎用。

安昌徐　溫邪未淨，脈尚大，午後肌熱，舌白滑，嗆咳面浮，大便溏薄。宜養胃、清肺熄邪。

丹參（三錢）　生米仁（四錢）　銀花（錢半）　金沸草（三錢，包煎）　川貝（二錢）　茯苓（三錢）　丹皮（二錢）　通草（錢半）　省頭草（三錢）　桔梗（錢半）　白前（錢半）

清煎。三帖。

介按：溫邪濕熱未淨，上衝於肺，則咳嗽面浮，陰液未復，而濕熱蘊蓄則肌熱便溏，必先清肺熱，則咳嗽自止，滲濕扶脾，則便溏自瘥，佐清營熱，則肌熱亦退。

惟丹參恐是元參之誤。

白馬山李　溫邪上郁，頭目不爽，脈數，舌微黃，身熱肢楚。宜清解為主（二月二十七日。）

淡竹葉（錢半）　苦丁茶（錢半）　滑石（四錢）　炒枳殼（錢半）　焦梔子（二錢）　炒遠志肉（八分）　廣鬱金（三錢）　炒麥芽（三錢）　甘菊（錢半）　石菖蒲（八分）　乾地龍（錢半）

清煎。二帖。

介按：溫病發出之途自少陽，熱病發出之途由陽明，此病由少陽而上郁清竅，則頭目不爽，漸次由陽明而化熱，故身熱肢楚。今以少陽、陽明同治，參用地龍、竹葉，借清胃絡之熱。

遺風龐　溫邪發熱，神識乍清乍憒，脈滑數，口燥，咳逆，便閉。宜防變端，候正（四月十七號三月初二日。）

栝蔞皮（三錢）　石菖蒲（七分）　乾地龍（錢半）　焦梔子（三錢）　廣鬱金（三錢）　連翹（三錢）　枳殼（錢半）　天花粉（錢半）　銀花（錢半）　光杏仁（三錢）　淡竹葉（錢半）

清煎。二帖。

又　大便稍下，熱猶不解，脈滑數，咳逆。宜清上焦為主，不致變端無慮（三月初四日。）

栝蔞皮（三錢）　淡條芩（錢半）　前胡（錢半）　萊菔子（二錢）　焦山梔（三錢）　廣鬱金（三錢）　光杏仁（三錢）　象貝（三錢）　枳殼（錢半）

二帖。

介按：溫邪上受，首先犯肺，傳於陽明，胃熱挾痰而漸逼心胞，致神識乍憒，口燥咳逆而便閉。治以清熱化痰，芳香宣竅。胃熱清降則大便稍下。然肺分之餘熱不清，故咳逆未止，繼方再清上焦氣分，庶無變幻之慮。

漁莊沈（婦）　癸水色尚紫，正夾溫邪，咳嗽尤甚，脈浮大，舌紅，頭疼身熱。邪熱已極營絡，宜清解消痰（杏月十一日。）

天花粉（三錢）　象貝（三錢）　元參（三錢）　旋覆花（三錢，包煎）　連翹（三錢）　甘菊（錢半）　橘紅（一錢）　光杏仁（三錢）　丹參（三錢）　白前（錢半）　銀花（錢半）　（引）枇杷葉（三片，去毛）

三帖。

介按：陰虛內熱則癸水色紫，更感溫邪，上犯於肺，致咳嗽身熱頭疼，而脈象浮大，足氣分熱熾，已屬顯然。但兩熱相併，易入營分，故此方於清肺止咳之中，兼顧營熱為治。

安昌顧　溫熱言譫，脈促數，舌微黃，疹點隱約，咳逆，發熱，肢戰。症屬棘手。宜防痙厥，候正（四月二十四號甲辰初八日。）

玳瑁（一錢）　紫草（一錢）　銀花（三錢）　天花粉（三錢）　連翹（三錢）　蟬衣（一錢）　廣鬱金（三錢，杵）　殭蠶（三錢）　石菖蒲（七分）　象貝（三錢）　老式天竺黃（三錢）　（引）　鮮竹葉（三十片）

一帖。

介按：病由肺衛而逼入營分，劫液動風，以致言譫肢戰。所幸疹現而咳，邪勢外達，然症象已屬熱極，故用玳瑁、紫草涼解營分，餘味開竅豁痰，清熱透邪。洵治溫邪逼入營分之良方。

盛陵龍　濕溫雜受，中焦格拒，脈澀滯，舌厚嫩黃，便溺不利。藉小陷胸湯，防變，候正。（五月三號甲辰十七日。）

杜栝蔞子（錢半）　枳實（一錢）　原滑石（四錢）　炒麥芽（三錢）　姜炒川連（八分）　生楂肉（三錢）　焦梔子（三錢）　光杏仁（三錢）　仙半夏（錢半）　淡竹葉（錢半）　省頭草（三錢）

清煎。二帖。

介按：內濕素盛，更感溫邪，蘊伏中焦，化痰而阻其氣化之流行，故以小陷胸湯加味，藉除中焦之濕熱以化痰。

盛陵徐　濕熱溫邪雜受，寒熱交作，脈濡數，大便自利，舌心灰黃。宜防昏蒙之變。候正。（五月十號甲辰二十四日。）

焦六曲（四錢）　赤苓（四錢）　原滑石（四錢）　銀花（錢半）　連翹（三錢）　大豆卷（三錢）防己（錢半）　石菖蒲（五分）　仙半夏（錢半）　陳皮（錢半）　淡黃芩（錢半）

清煎。二帖。

介按：濕熱凝滯，大便自利，感受溫邪，寒熱交作，最怕濕阻氣機，挾痰而上蒙清竅，變現神識昏憒。此症既不能表，又不能下，故治法以宣竅而清濕熱為首要。

道墟陶　濕溫雜受，煩熱口燥，身發疹斑，神識乍清乍憒，脈數舌黃。清竅失聰，症屬棘手。宜防厥閉，候正。（五月二十三號乙巳初七日。）

焦梔子（三錢）　貫眾（二錢）　銀花（二錢）　牛蒡子（錢半）　淡豆豉（三錢）　蟬衣（錢半）連翹（三錢）　淡竹葉（錢半）　石菖蒲（八分）　天花粉（三錢）　滑石（四錢）　（引）活水蘆根（一兩）

先服牛黃清心丸一粒，一帖。

介按：濕熱相蒸，先阻氣分，津液被爍，未能上升，是以煩熱口燥，日久不解，邪熱無處發泄，漸走營分，則神昏譫語，上蒙清竅，則耳聾無聞。幸喜肺胃之邪，漸從疹斑而透現。然症勢已在險途，故治以芳香通神，淡滲宣竅，俾穢濁濕邪，由此分消。

盛陵蔣　熱入血室，疹斑稍現，舌黃滑，脘悶，大便瀉痢，微熱。勢在重險，宜清解，防厥。（六月二十一號丙午初七日。）

貫眾（二錢）　碧玉散（三錢，荷包）　大豆卷（三錢）　小青草（一錢）　原滑石（四錢）　赤苓（四錢）　連翹（三錢）　通草（錢半）　銀花（三錢）　炒枳殼（錢半）　省頭草（錢半　引）　活水蘆根（一兩）

二帖。

又　血舍已清，瀉痢較差，脈濡數，舌黃，嗆咳，微熱不清，胸前發斑白㾦。宜清解為主。（六月念四號丙午初十日）。

淡竹葉（錢半）　銀花（三錢）　省頭草（錢半）　桔梗（錢半）　京川貝（二錢）　赤苓（四錢）廣鬱金（三錢）　大豆卷（三錢）　碧玉散（四錢，荷包）　小青草（一錢）　通草（錢半）

清煎二帖。

又　瀉痢已瘥，身熱亦退，脈濡細，脘腹脹悶，咳逆宜治，防變（七月四號丙午二十日。）

桔梗（錢半）　枳殼（錢半）　新會皮（錢半）　白前（錢半）　川貝（二錢）　赤苓（四錢）　廣鬱金（三錢）　蔻殼（錢半）　佩蘭（錢半）　通草（錢半）　穀芽（四錢）　（引）荷葉（一角）

三帖。

介按：伏熱由陽明而陷入血室，血下則陽熱上浮，而神識不清，語言譫妄。
張仲景屢有刺期門之訓，因期門是肝經之募，瀉其熱而通其經，則汗得遍身而蓄熱外泄，下血自止而譫語自已。此案治法，雖不宗小柴胡湯之例，而悉遵仲景無犯胃氣及上二焦之戒，仍以清熱利竅，俾鬱熱外泄而疹斑透現，確是良法。但肝經之熱，恐難速解，故防劫液動風而變痙厥。幸其鬱熱漸由大腸而自尋出路，治以清解而斑㾦更現，瀉痢較差，身熱亦退，初二兩方之著力，顯然可見。惟初方既用碧玉散，則滑石可以去之。第三方若再注重清解，庶免久咳之累。

西莊易　血舍已清，脈數，氣口滑，嗆咳頭暈，身熱未退，舌黃尖紅，腰疼肢楚。還防變幻，候正。（五月二十號乙巳初四日。）

栝蔞根（三錢）　冬桑葉（三錢）　象貝（三錢）　乾地龍（錢半）　連翹（三錢）　甘菊（錢半）廣橘紅（一錢）　光杏仁（三錢）　前胡（錢半）　貫眾（二錢）　老式天竺黃（錢半）　（引）竹肉（一丸）

二帖。

介按：溫邪由肺而傳於胃，表邪雖解而裡熱尚在熏蒸，是以肌熱未退，上熏於肺，則嗆咳頭暈。故治法仍以肅降肺氣，蠲除胃熱，俾胃熱清解，則身熱咳嗽可除。因其腰疼肢楚，又佐地龍善走經絡以退熱。

遺風徐　冬溫汗出發熱，脈數右勁，舌心黃厚。咳逆吸短，右脅刺痛，神識乍憒。症勢重險，宜防厥閉，候正（十月十二日。）

乾地龍（錢半）　象貝（三錢）　冬桑葉（三錢）　牛蒡子（錢半）　連翹（三錢）　前胡（錢半）原鬱金（三錢）　橘紅（一錢）　光杏仁（三錢）　銀花（錢半）　老式天竺黃（二錢）　捲心竹葉（三十片）

二帖。

又　右脅猶痛，脈滑數，舌黃，吸粗，咳逆痰阻，神色乍憒，還防變幻。

乾地龍（錢半）　石菖蒲（八分）　前胡（錢半）　廣鬱金（三錢）　銀花（三錢）　連翹（三錢）炒淡黃芩（錢半）　絲瓜絡（錢半）　賴橘紅（八分）　光杏仁（三錢）　老式天竺黃（二錢）　枇杷葉（三片，去毛）

三帖。

介按：冬溫犯肺，不得外解，最易逆傳心胞，而現神識昏憒。茲以溫邪激動肝陽，爍液成痰，阻滯氣機而致咳逆吸促，右脅刺痛。治以辛涼之劑，肅清肺胃之痰，而解氣分之熱。然至次診，神色猶憒，症勢已屬棘手矣。


<h2>卷二</h2>

<h2>咽喉</h2>
白馬山李　溫熱寒熱，脈弦寸口芤，嗆咳咽痛，舌白尖赤。症屬陰虛，宜防喉燥。

元參（三錢）　橘紅（一錢）　金果欖（錢半）　桑葉（三錢）　象貝（三錢）　焦山梔（三錢）　光杏仁（三錢）　射干（錢半）　馬勃（錢半）　白前（錢半）　胖大海（三錢）　（引）枇杷葉（五片，去毛）

三帖。

又　咽痛稍瘥，脈弦右寸大，舌黃紅，嗆咳，寒熱不清，宜防喉燥（二月十二日。）

元參（三錢）　薄荷（錢半）　金果欖（錢半）　桔梗（二錢）　象貝（三錢）　橘紅（錢半）　粉丹皮（二錢）　甘草（八分）　馬勃（錢半）　炒知母（錢半）　山茶花（錢半）　（引）枇杷葉（五片）

三帖。

又　咳逆稍減，自利未除，脈濡數，舌滑根焦，尚潤形光，最怕變幻。（四月二十一號甲辰初五日。）

桔梗（錢半）　銀花（錢半）　廣鬱金（三錢）　淡竹葉（錢半）　連翹（三錢）　大豆卷（三錢）橘紅（一錢）　蔻仁（七分，沖）　光杏仁（三錢）　赤苓（四錢）　通草（錢半）

清煎二帖。

介按：張仲景云：少陰病，下利咽痛，胸滿心煩者，豬膚湯主之。今此案，是屬伏氣自少陰而內發之咽痛，雖不用豬膚湯，而初方以宣散溫邪，清火解毒，得以咽痛少瘥，次方則從甘桔湯加味，以清少陰內發之熱，而咳逆稍減。三方因其自利，兼用辛淡滲濕，俾濕走脾健，自能告痊。


<h2>耳目口齒</h2>
漁莊沈　女孩邪火上郁，始喉痹，繼及耳內頤部，延久不清，鼻塞氣粗。宜清上焦為主。

桔梗（錢半）　苦丁茶（錢半）　焦山梔（三錢）　淡竹葉（三錢）　連翹（三錢）　光杏仁（三錢）　殭蠶（錢半）　人中黃（錢半）　夏枯草（三錢）　銀花（二錢）　通草（錢半）

清煎三帖。

介按：風熱之邪，干於上焦氣分，以致清竅不利，而喉痛頤腫，故治法以清解宣散。

安昌王　風熱目澀，頭疼胃餒，脈浮弦，嗆咳，便結，舌微黃。宜清疏為妥。

桑葉（三錢）　蔓荊子（三錢）　天麻（八分）　生石決明（六錢）　甘菊花（二錢）　刺蒺藜（三錢）　杏仁（三錢）　丹皮（二錢）　蕤仁（錢半）　青葙子（三錢）　穀精珠（三錢）

清煎四帖。

又　風熱未淨，脈弦濡，頭疼已減。目澀胃餒。仍遵前法為妥（十二月十二日。）

桑葉（三錢）　釵斛（三錢）　煨天麻（八分）　蔓荊子（三錢）　甘菊（一錢）　生石決明（六錢）　刺蒺藜（三錢）　穀芽（四錢）　蕤仁（錢半）　蠍梢（二錢）　穀精珠（三錢）

清煎四帖。

又　胃氣尚餒，脈虛細，舌微黃，夜寐少安。姑宜養胃凝神。

釵斛（三錢）　炒棗仁（三錢）　穀芽（四錢）　遠志（八分）　夜交藤（三錢）　茯神（四錢）　石決明（六錢）　丹皮（二錢）　蕤仁（錢半）　丹參（三錢）　刺蒺藜（三錢）

清煎四帖。

介按：《局方》蟬花散，為治肝經鬱熱，風毒上攻，以致眼目澀痛之良劑。今此人頭疼咳嗽，是屬風熱鬱於肺經，故加杏仁以止咳，蕤仁以退赤，洵是對症發藥。惟初診之方，系從蟬花散脫胎，則蟬衣不必減去，俾風熱容易退淨，次診又加蠍梢，尤能善祛肝經蘊熱，亦為佳妙。三診則肝熱雖退，胃液未復，致肝不藏魂而夜寐少安，故以養胃柔肝，安神退熱以善後。

盛陵徐　溫邪上郁，齒浮口臭，牙縫出血，脈細數，肢木。宜防牙疳。

淡竹葉（三錢）　烏元參（三錢）　細生地（三錢）　天花粉（三錢）　人中黃（三錢）　殭蠶（錢半）　丹皮（三錢）　生石決明（六錢）　銀花（三錢）　焦山梔（三錢）　知母（錢半）

清煎四帖。

介按：胃脈絡於上齦，大腸脈絡於下齦，而胃又為五臟六腑之海，最善容納，邪熱入胃，逼動肝陽，血溢而上結於齦，轉成牙疳。此方清肝涼胃，為治牙疳之良劑。


<h2>咳嗽</h2>
某　新邪咳嗽氣急，右脅刺痛，宜防血溢之變（五月初三日。）

乾地龍（錢半）　枳殼（錢半）　金沸草（三錢）　光杏仁（三錢）　象貝（三錢）　廣鬱金（三錢）焦梔子（三錢）　馬兜鈴（一錢）　白前（錢半）　橘絡（錢半）　前胡（錢半）　鮮竹肉（一丸）

二帖。

介按：此是溫邪爍肺，故治以清肺寧絡之方。

安昌徐　咳嗆不已，脈弦細，口甜，舌色嫩黃。宜清肺胃以化痰。

栝蔞皮（三錢）　仙半夏（錢半）　廣橘紅（一錢）　金沸花（三錢，包煎）　光杏仁（三錢）　炒川連（七分）　茯苓（四錢）　石決明（五錢）　紫菀（錢半）　白前（錢半）　冬瓜子（三錢）　川貝（錢半）

清煎四帖。

介按：肝熱爍肺，脾濕釀痰，此方清宣肺氣，兼平肝熱。又佐滲濕化痰為治。

某　咳痰不爽，脈弦，舌微白，臍下氣機不運。姑宜清氣消痰為主（四月念三日。）

栝蔞皮（三錢）　霜桑葉（三錢）　金沸花（三錢，包煎）　炒枳殼（錢半）　川貝（錢半）　石決明（六錢）　廣鬱金（一錢）　新會皮（錢半）　光杏仁（三錢）　白前（錢半）　焦梔子（三錢）

清煎三帖。

介按：肝陽逆阻樞機，以致肺氣不宣。治以清宣肺痹，平肝理氣，庶幾痰蠲肝和，而諸恙自瘳。

安昌高　舌白滑，脈細數，咳嗽痰迷，咯不易出，氣逆，周身骨骱痛。宜防損。（五月念三日。）

北沙參（三錢）　生石決明（六錢）　甜杏仁（三錢）　炙甘草（八分）　茯苓（四錢）　川貝（二錢）　懷藥（二錢）　冬瓜子（三錢）　生地（三錢）　紫菀（錢半）　鹽水炒橘紅（一錢）

清煎五帖。

又　咳不減，喉中貯痰不爽，咳不易出，脈濡細，舌滑，頭暈肢楚。宜清氣熄風，利濕化痰（六月初五日）。

栝蔞皮（三錢）　煨天麻（八分）　冬瓜子（三錢）　生石決明（四錢）　川貝（三錢）　白蒺藜（三錢）　茯苓（四錢）　通草（錢半）　甘菊（錢半）　光杏仁（三錢）　廣橘紅（一錢）

清煎四帖。

又　濕釀成痰，喉中咯不易出，舌滑，大便不快。仍遵前法損益。

栝蔞皮（三錢）　金沸花（三錢，包煎）　川貝（二錢）　通草（錢半）　廣橘紅（一錢）　廣鬱金（三錢）　杏仁（三錢）　焦山梔（三錢）　茯苓（四錢）　紫菀（錢半）　桑葉（三錢）

清煎四帖。

介按：肝陽上越，挾濕化痰，阻滯氣機，以致咳嗽而咯痰不爽。初方健脾養胃，清肺滲濕，繼則參以平肝熄風，終則清宣肺氣，兼滲濕熱。三方之中，以次方尤為靈動。

某　濕熱釀痰，脈濡細，舌微白，咳逆，右脅刺痛，溲溺赤，腹痛。宜清氣、和絡、化痰。

栝蔞皮（三錢）　枳殼（錢半）　光杏仁（三錢）　降香（七分）　廣鬱金（三錢）　象貝（三錢）絲瓜絡（三錢）　橘紅（一錢）　乾地龍（錢半）　通草（錢半）　白前（錢半）

清煎二帖。

介按：濕痰阻肺，以致咳久脅痛，故治以滲濕化痰兼和絡。

大西莊宋　嗆咳喉癢，脈弦細，舌轉微白，潮熱較差，食入噁心。宜清肺胃化痰。（四月十六號癸卯二十九日。）

紫菀（二錢）　光杏仁（三錢）　炒穀芽（四錢）　白前（錢半）　川貝（錢半）　茯苓（四錢）　蔻殼（一錢）　橘紅（一錢）　仙半夏（錢半）　青蒿梗（一錢）　通草（錢半）

清煎三帖。

又　潮熱不清，脈弦細數，咳嗽如前，溲溺赤。宜清熱、通肺、化痰，防血溢。（四月念三號甲辰初七日。）

秦艽（錢半）　霜桑葉（三錢）　白前（錢半）　焦山梔（三錢）　丹皮（二錢）　川貝（二錢）　廣橘紅（一錢）　通草（錢半）　青蒿梗（一錢）　地骨皮（三錢）　杏仁（三錢）

清煎三帖。

介按：陰虛熱盛，灼液成痰而為咳嗽，今以舌轉微白，繼則溲溺變赤，是屬更感新邪之候，肺胃疊次受戕，肝陽上越莫制。前後兩方，既清內熱，又祛新邪。但陰液驟難恢復，已屬難治之症，後聞斯人於六月望邊竟至不起。錄之以為辨證之一助。

遺風龐　咳嗽不已，脈尚虛數，胃納已和。宜潤肺以清降。（四月十二日。）

生玉竹（三錢）　霜桑葉（三錢）　栝蔞皮（三錢）　馬兜鈴（一錢）　川貝（錢半）　茯神（四錢）　光杏仁（三錢）　款冬花（三錢）　白前（錢半）　廣橘絡（錢半）　焦山梔（三錢）　生石決明（五錢）

清煎四帖。

介按：此方清肺養胃以柔肝，為治咳嗽善後之妙劑。

安昌施　咳嗽未除，脈小數，仍屬汗出，微熱已退，姑宜清肺斂液（五月一號甲辰十五日。）

北沙參（三錢）　紫菀（二錢）　白薇（三錢）　白石英（三錢）　茯神（四錢）　川貝（錢半）　炒白芍（錢半）　炙橘紅（一錢）　生牡蠣（四錢）　甜杏仁（三錢）　炒棗仁（三錢）

清煎四帖。

介按：心在天為熱，其液為汗，茲以心火不寧，刑肺咳嗽，氣泄而身熱汗出，故以補益心神，斂液清肺為治。

安昌王（年五十餘歲）　酒濕傷肺，咳嗽氣急，痰稠，脈滑數，舌赤，苔薄膩。尤防變幻，候正。（八月六日丁未念四日）

栝蔞皮（三錢）　廣橘紅（一錢）　原滑石（四錢）　炒知母（錢半）　象貝（三錢）　天竺黃（錢半）廣鬱金（三錢）　前胡（錢半）　光杏仁（三錢）　生菔子（二錢）　法半夏（錢半）　（引）枇杷葉（五片）

一帖。

介按：酒濕釀痰，壅滯氣機，肺失治節之權，而氣急咳嗽，茲以清肺氣而滌稠痰，方雖對證。但高年患此，是屬危險重症。案中尤防變幻之語，洵是經驗之談。後聞斯人，只過四五日而逝世，可見醫家臨證，全在診斷確鑿，審慎周詳也。

安昌李（婦）　嘔減熱緩，嗆咳渴飲，脈滑數，經停月餘，小溲稍利，偶有呃逆，脘痛。宜宣肺、和中、化痰。（九月補五日。）

栝蔞皮（三錢）　射干（錢半）　廣橘白（一錢）　白前（二錢）　廣鬱金（三錢）　光杏仁（二錢）　焦山梔（三錢）　柿蒂（七隻）　川貝母（二錢）　霜桑葉（三錢）　天花粉（三錢）　（引）枇杷葉（五片）

三帖。

又　嘔逆已瘥，脈小滑，經停月餘，嗆咳脘悶，氣衝欲嘔。宜清養肺胃化痰。（九月初九日。）

黃草斛（三錢）　川貝（錢半）　大腹絨（三錢）　藿梗（二錢）　橘白（一錢）　扁豆衣（三錢）廣鬱金（三錢）　綠萼梅（錢半）　桑葉（三錢）　炒穀芽（四錢）　蔻殼（錢半）　鮮枇杷葉（七片，去毛）

三帖。

又　嗆咳未除，舌紅，潮熱，脈滑數，經停，胸悶心惕。宜清養肺胃為主。（九月十三日。）

南沙參（三錢）　冬桑葉（三錢）　橘紅（一錢）　炒知母（錢半）　地骨皮（三錢）　川貝母（錢半）穀芽（錢半）　綠萼梅（錢半）　銀胡（一錢）　紫菀（二錢）　黃草石斛（三錢）　鮮枇杷葉（七片）

三帖。

介按：肝經鬱熱上升，犯胃則嘔惡呃逆，沖肺則咳嗆脘悶，日久而痰氣凝滯，經隧不宣。初方宣肺化痰，繼則養胃清肝，終則又參入滋液退熱。方法頗有次序。

大西莊沈（婦）　氣喘嗆咳，右脈小數，左關弦細，舌灰黃底紅，癸水不調，外寒內熱，胃鈍便閉。宜防血溢。（十月初九日。）

霜桑葉（三錢）　光杏仁（三錢）　栝蔞皮（三錢）　南沙參（三錢）　川貝（二錢）　甘菊（二錢）　焦山梔（三錢）　橘紅（一錢）　紫菀（錢半）　白前（錢半）　穀芽（四錢）　（引）枇杷葉（五片，去毛）

三帖。

介按：肝陰素虧，厥陽上衝肺胃，肺氣失於清肅，以致咳喘而大便不爽，兼以陰虛內熱，陽微外寒。治以清宣肺痹，養胃液而制肝逆。

柯橋王　咳嗽較減，脈虛，左弦細，腰疼，癸澀早期，還宜前法加減為妥。

紫菀（二錢）　南沙參（三錢）　川斷（三錢）　當歸（錢半）　川貝（錢半）　甜杏仁（三錢）　炒杜仲（二錢）　炒白芍（錢半）　丹皮（三錢）　橘絡（錢半）　生地（四錢，砂仁五分拌炒）　小橘餅（三枚）

四帖。

介按：經水趲早，血熱之徵，脈虛腰疼，腎虛之候。咳嗽略減，是肺氣略見清肅。脈虛而細，是胃液尚未恢復。故其方法，既以清養肺胃，又佐滋液補腎。

遺風龐（婦）　嗆咳頭暈，左脈弦細，氣口搏大，形寒，鈍胃，經停二月餘。宜清肺胃熄風。（三月念號癸卯初二日。）

南沙參（三錢）　桔梗（錢半）　穀芽（四錢）　桑葉（三錢）　蘇梗（錢半）　川貝（二錢）　川斷（三錢）　甘菊（錢半）　紫菀（二錢）　光杏仁（三錢）　炒杜仲（三錢）

清煎四帖。

介按：肝陽化風，旋擾不息，時屆春令，肝陽愈旺，更受外風，逆乘肺胃，遂致嗆咳頭暈。茲以柔肝養胃，清肺疏風，乃是對症療法。

遺風龐（婦）　咳嗽稍減，腹中瘕塊不利，嘔惡涎沫，癸不及期。宜清肺、平肝、調經。

紫菀（錢半）　生牡蠣（四錢）　仙半夏（錢半）　茺蔚子（三錢）　川貝（錢半）　香附（三錢）廣橘紅（一錢）　玫瑰花（五朵）　甜杏仁（三錢）　釵斛（三錢）　生款冬（三錢）　枇杷葉（五片，去毛）

四帖。

介按：衝脈為病，氣逆裡急，在男子則為內疝，女子則為瘕聚。今衝脈之氣上逆，犯胃則嘔吐涎沫，沖肺則咳嗆不止。且衝脈即是血海，隸於陽明，細揣病情，治宜鎮沖養胃。茲因腹瘕嘔惡，治以清肺平肝，方法極佳。如能酌用鎮沖養胃之品，則奏效尤捷矣。

漁莊沈　大便已通，胃氣稍振，脈虛細，舌滑白。宜養胃凝心神。（九月十二日。）

釵斛（三錢）　丹參（三錢）　穀芽（四錢）　新會皮（錢半）　省頭草（三錢）　光杏仁（三錢）遠志（八分）　淡竹葉（錢半）　川貝（二錢）　抱木茯神（四錢）　合歡皮（三錢）

介按：此是咳嗆之後，肺胃津液未復，故以清肺養胃，兼安心神為治。


<h2>咳血</h2>
陡舋王（婦）　肝氣作痛，脈弦，經閉，咳痰帶紅，損怯已成，非輕藐之症（六月初九日）

紫菀（錢半）　廣橘紅（錢半）　左金丸（八分）　白石英（三錢）　光杏仁（三錢）　川貝（三錢）　降香（七分）　綠萼梅（錢半）　生牡蠣（四錢）　茜草（錢半）　澤蘭（錢半）　藕節（三個）

四帖。

介按：左升屬肝，右降屬肺，茲以胃憊而肝陽橫逆無制，肺失下降之權，以致咳血經閉，此方是泄肝降氣，和血通絡之意。

安昌龐　肝陽爍肺，咳痰帶紅，脈弦數，舌色透明，便血，防損。（二月初十日。）

霜桑葉（三錢）　光杏仁（三錢）　焦山梔（三錢）　粉丹皮（二錢）　炒驢膠（錢半）　生石決明（六錢）　川貝（錢半）　生米仁（四錢）　山茶花（錢半）　銀花炭（二錢）　橘絡（錢半）

清煎四帖。

又　痰紅較差，脈弦勁，嗆咳不已，咽痛已減。宜清肺化痰。（二月二十日。）

生地（四錢）　生石決明（六錢）　川石斛（三錢）　炒驢膠（錢半）　杏仁（三錢）　川貝（二錢）　生白芍（錢半）　雞子黃（一枚）　元參（二錢）　側柏炭（三錢）　女貞子（三錢）

清煎五帖。

又　咳嗽仍屬帶紅，脈勁數，肝陽上升。宜清降為主。（三月初七日。）

生地（四錢）　桑葉（三錢）　側柏炭（三錢）　小蘇草（二錢）　光杏仁（三錢）　生石決明（六錢）天冬（二錢）　茜根（三錢）　元參（三錢）　焦山梔（三錢）　橘紅（錢半）　茅根（一兩，煎湯）

五帖。

介按：《內經》云：陽絡傷則血外溢，陰絡傷則血內溢。諒以怒勞動肝，暗耗營陰，肺與大腸均受其戕，而逼血妄行，久延愈劇。前後三方，僉以柔肝肅肺，清熱育陰，深合病機，故多奏效。

安昌胡　咳血氣促，脈弦數，舌微黃，寒熱交作，此木火刑肺。宜清少陽為主。

霜桑葉（三錢）　杜栝蔞皮（錢半）　小薊草（三錢）　淮牛膝（三錢）　生石決明（六錢）　川貝（二錢）　淡竹葉（錢半）　白薇（三錢）　焦梔子（三錢）　茜草根（二錢）　橘絡（錢半）

清煎三帖。

又　血已除，咳嗽氣促不已，脈數，舌黃，肝火猶熾。宜清降為妥（十二月初二日。）

紫菀（錢半）　桑葉（三錢）　白前（錢半）　女貞子（三錢）　天冬（二錢）　生石決明（六錢）川貝（二錢）　穀芽（四錢）　遍金釵（三錢）　光杏仁（三錢）　淡秋石（八分）

清煎四帖。

介按：陽明脈絡日衰則發冷，陰虧而陽不潛藏則發熱，總之，肝陽橫逆而血上溢，故初方以柔肝肅肺，降氣涼血而獲效。次方於清降之中，參用養胃，立法秩序井然。

張漊俞　咳血未除，脈數，右關弦，胸悶，舌微黃。宜清降消痰。

杜栝蔞皮（錢半）　淡竹葉（錢半）　焦梔子（三錢）　赤芍（錢半）　京川貝（二錢）　廣橘絡（錢半）　光杏仁（三錢）　參三七（一錢）　小薊草（三錢）　白前（錢半）　紫菀（錢半）

清煎四帖。

介按：胃熱沖肺，逼血上溢，誠以胃脘當心，是肝經交絡所過之處。茲因肝胃鬱熱沖肺，而覺脘悶，治以清肺和絡，涼血消瘀，用藥頗為穩妥。

安昌徐　遭忿動肝，氣衝咳血，脈弦細，舌微黃。姑宜清降消痰。（三月初七日。）

蘇子（錢半）　焦山梔（三錢）　茜根（三錢）　紫菀（錢半）　川貝（二錢）　橘絡（錢半）　光杏仁（三錢）　天冬（二錢）　降香（七分）　白薇（二錢）　小薊草（三錢）

清煎五帖。

介按：嗔怒動及肝陽，血隨氣逆，此方宗繆仲醇氣為血帥之意，確是對症良劑。

安昌王　陰虛內熱，便結，脈細數，精關不固，咳痰帶紅。宜存陰為主（六月念七日）

遍金釵（三錢）　焦梔子（三錢）　光杏仁（三錢）　茜根（錢半）　川貝（二錢）　側柏炭（三錢）　炒知母（錢半）　小薊草（三錢）　生地（四錢）　柏子仁（三錢）　廣橘絡（錢半）　鮮荷葉（一角）

四帖。

介按：夏月藏陰，冬月藏陽，茲際夏令，適逢液虧之體，而陽不潛伏，升則血溢，降則遺精。此方滋陰清熱，和血肅肺，治法極佳。

安昌黃　肝陽爍肺，咳嗽帶紅，脈弦，迎風頭疼，舌心光，耳鳴作痛。宜清少陽為主。

冬桑葉（三錢）　甘菊（二錢）　光杏仁（三錢）　焦梔子（三錢）　石決明（六錢）　川貝（二錢）　側柏炭（三錢）　苦丁茶（錢半）　炒驢膠（錢半）　丹皮（三錢）　釵斛（三錢）　淡竹葉（錢半）

清煎五帖。

介按：陰液未能上承，厥陽燔燎不已，沖肺則咳嗽帶紅，挾膽熱而上蒙清竅，則頭疼耳鳴。此方養胃肅肺，兼清肝膽之熱，確是治病必求於本之義。

安昌徐　痰血已除，脈虛數，咳嗽不已，氣逆。宜清降為主。（四月初七日。）

霜桑葉（三錢）　廣橘絡（錢半）　淡竹葉（錢半）　栝蔞皮（錢半）　光杏仁（三錢）　焦梔子（三錢）　生石膏（六錢）　象貝（三錢）　馬兜鈴（一錢）　白前（錢半）　前胡（錢半）

清煎三帖。

介按：此是痰血已除。肺胃餘熱未清之證，故治以降氣清胃為主。


<h2>喘</h2>
安昌婁　陰火上升，咳嗽氣喘，著枕不耐，脈滑數，舌黃燥底赤。宜防變幻，候正。（二月七號壬寅十九日。）

鮮生地（六錢）　栝蔞子（三錢）　白石英（三錢）　賴橘紅（八分）　陳萸肉（錢半）　川貝（二錢）　天冬（二錢）　海石（三錢）　粉丹皮（二錢）　杜兜鈴（錢半）　光杏仁（三錢）　（引）青鉛（一兩）

三帖。

又　據述痰氣稍平，胃鈍，浮腫溺少，恐痰壅致險，仍遵前法加減，候正。（四月十二號癸卯念五日。）

栝蔞子（三錢）　蘇子（二錢）　炒穀芽（四錢）　海金沙（四錢）　川貝（三錢）　橘紅（一錢）白石英（三錢）　杜赤豆（四錢）　光杏仁（三錢）　通草（錢半）　紫菀（二錢）

清煎二帖。

介按：喘病之因，在肺為實，在腎為虛，此則虛實兼夾，肺腎同病，虛則虛於腎之不固，實則實於濕痰壅逆。
蓋因下元已虛，腎氣不為收攝，痰隨氣升，壅住肺氣。肺氣不降，以致氣喘不能著枕。初方鎮攝固納，清宣肅降，得以痰氣稍平。然濕濁尚未淨退。而浮腫溺少，繼進清肺滲濕以化痰，治法標本兼顧。


<h2>胸痹</h2>
安昌葉　脘痹氣衝，得噯稍舒，脈弦細，腹中有瘕，咳逆。姑宜栝蔞薤白湯主治。（三月二號壬寅十四日。）

栝蔞皮（三錢）　川貝（錢半）　炒穀芽（四錢）　綠萼梅（錢半）　薤白（錢半）　生香附（錢半）　廣鬱金（三錢）　遠志肉（八分）　仙半夏（錢半）　佩蘭（三錢）　苦丁茶（錢半）

清煎二帖。

介按：陰虛肝旺，腹中聚瘕，挾痰而上衝於肺。肺失清降之司，而阻痹氣機，則噯咳兼作。治法宗仲景辛滑微通其陽。

安昌楊　肺氣不宣，胸脘仍屬窒痹，右脈澀，左沉弦，舌厚膩，仍遵前法加減（三月二十一號癸卯初五日。）

栝蔞皮（三錢）　烏藥（二錢）　生牡蠣（四錢）　炒青皮（八分）　薤白（錢半）　厚朴（一錢）木蝴蝶（四分）　玫瑰花（五朵）　仙半夏（錢半）　炒麥芽（三錢）　雞內金（三錢）

清煎三帖。

介按：此方平肝運氣，消食健脾，藉以清宣肺氣。

長巷宋　嗆咳痰阻，脈濡細數，胸冷窒痹，舌微黃。宜清氣化痰。

栝蔞皮（五錢）　白前（錢半）　炒枳殼（錢半）　霜桑葉（三錢）　薤白（錢半）　廣鬱金（三錢）　冬瓜子（三錢）　綠萼梅（錢半）　廣橘絡（錢半）　京川貝（錢半）　通草（錢半）

清煎四帖。

介按：痰飲疑冱，清陽失曠，以致咳嗆而胸冷窒痹，苦辛開鬱，治法極是。

西莊易　血後咳痰不爽，脈弦，肝逆上衝，脘悶，肺氣窒痹。仍遵前法加減為妥（八月念七日。）

冬桑葉（三錢）　栝蔞皮（三錢）　橘絡（錢半）　川貝（錢半）　石決明（八錢）　薤白（錢半）廣鬱金（三錢）　杜兜鈴（一錢）　光杏仁（三錢）　白前（錢半）　焦山梔（三錢）

清煎四帖。

介按：血後肝逆未平，絡傷氣窒，尚有鬱熱未清，故治以降氣通絡，藉滌肝肺之熱。

某　肺痹氣逆，嗆咳稠痰，脈浮滑，耳木。姑宜清降消痰為治（八月念一日。）

栝蔞皮（三錢）　仙半夏（錢半）　金沸花（三錢，包煎）　桑葉（三錢）　薤白（一錢）　川貝（錢半）　海石（四錢）　池菊（錢半）　紫菀（錢半）　白前（錢半）　青蛤殼（二錢）

清煎三帖。

介按：肝性上升，膽脈貫耳，茲以厥陽與少陽挾稠痰而上騰，阻遏清陽，方以苦降辛通，柔肝肅肺，治法極好。


<h2>虛勞</h2>
大西莊馬，病損成勞，嗆咳，形寒盜汗，曾經失血，脈小數，舌黃。肺氣受戕，非輕藐之症。

北沙參（三錢）　雲母石（三錢）　紫菀（錢半）　光杏仁（三錢）　生牡蠣（四錢）　茯神（四錢）　川貝（二錢）　橘絡（錢半）　清炙耆皮（八分）　五味子（十粒）　冬蟲夏草（錢半，加）　紅棗（三枚）

四帖。

又　案列於前，頃脈仍屬小數，咳痰膿厚帶紅。總之，肺氣受戕，形寒，屬虛勞重症。

北沙參（三錢）　白芨片（錢半）　煅蛤殼（四錢）　紫菀（錢半）　生牡蠣（四錢）　橘絡（錢半）　光杏仁（三錢）　白薇（錢半）　川貝（二錢）　側柏炭（三錢）　冬蟲夏草（錢半）　（引）枇杷葉（五片，去毛）

四帖。

介按：肺主皮毛，肺傷則失其衛護之職，熱傷元氣，氣傷則不能生津而斂液，以致嗆咳形寒而盜汗。
但虛勞而至於失血，誠屬重極之症。照此症候，以宜用黃耆建中湯急建中氣，俾飲食增而津液旺，以至充血生精而復其真陰之不足。惟此人肺氣受戕，故初方全是清肺生津之品。又佐以善治肺勞之冬蟲夏草，最益肺經之雲母石，確治肺勞之妙劑。據戴氏白芨枇杷丸（用白芨一兩，枇杷葉、藕節各五錢，為細末，另以蛤粉炒阿膠五錢，生地汁調之，火上頓化，入前藥為丸，如龍眼大，每服一丸）為治咳咯肺血之專方，今次診彷彿戴氏之意以擬治，真是異曲而同工。

下方橋王　症由暑濕傷氣，咳嗽潮熱，清竅已蒙，右脈小數，左勁，舌光紅，中有白屑，津液重傷，已成虛勞，勢在棘手。宜清降養胃消痰。（九月三十日。）

南沙參（三錢）　川石斛（三錢）　炒遠志（八分）　生石決明（六錢）　扁豆衣（三錢）　紫菀（二錢）　茯神（四錢）　川貝母（二錢）　光杏仁（三錢）　淡秋石（八分）　橘紅（一錢，鹽水炒）　（引）雅梨（五錢）

二帖。

介按：暑濕傷於氣分，從口鼻吸受，治以辛涼微苦，俾上焦氣分廓清則愈。乃因日久失治，以致劫爍肺胃之津液而成虛勞，兼以清竅已蒙，症勢誠屬重險，此方肅肺滋液以化痰，治法極為適當。

蜀阜馬（婦）　勞嗽潮熱，脈澀，左細數，舌白，中心紅。經阻形怯，非輕藐之症。

生玉竹（錢半）　紫菀（錢半）　丹參（三錢）　黃耆（三錢）　川貝（錢半）　橘紅（一錢）　白石英（三錢）　省頭草（錢半）　地骨皮（三錢）　白前（錢半）　穀芽（四錢）　枇杷葉（三片，去毛）

四帖。

又　咳嗽未除，形怯潮熱，脈虛細右弦，舌微黃，脘悶便瀉。究屬重險之症，宜清氣和中，候正（六月初九日。）

南沙參（三錢）　藿梗（二錢）　穀芽（四錢）　銀胡（一錢）　扁豆衣（三錢）　川貝（錢半）　茯苓（四錢）　地骨皮（三錢）　桔梗（錢半）　新會皮（錢半）　砂仁（七分）　江西術（一錢）

清煎三帖。

介按：衝任皆損，二氣不交，五液消耗，延為勞怯。初方鎮沖活血，清肺養胃，雙方兼顧，未能應驗。次診又見便瀉，是屬脾氣虛弱，雖於清養肺胃之中，參用扶脾理氣之品，究屬難愈之疴。

安昌範　盜汗未除，六脈虛細，舌白少津，咳嗽氣促，脘痛。宜防血溢。（二月十九日。）

北沙參（三錢）　炒驢膠（錢半）　左金丸（八分）　白前（錢半）　茯神（四錢）　川貝（錢半）橘紅（錢半）　綠萼梅（錢半）　生白芍（錢半）　生牡蠣（四錢）　白石英（三錢）

清煎四帖。

又　咳嗽已減，脈左虛細，右較緩，舌滑白，盜汗較差，仍遵前法加減損益。（三月十二日。）

炙甘草（八分）　生地（四錢）　紫菀（錢半）　懷藥（三錢）　炒驢膠（錢半）　炙桂枝（六分）茯神（四錢）　川貝（錢半）　東洋參（錢半）　生牡蠣（四錢）　甜杏仁（三錢）　（引）枇杷葉（三片，去毛）

五帖。

又　前藥已效，咳嗽盜汗悉減，脈虛細，舌滑白，力怯，腰跗不健，還宜前法損益為妥。（三月十九日。）

炙甘草（八分）　生地（五錢）　炒杜仲（三錢）　懷牛膝（三錢）　老東參（錢半）　炙桂枝（六分）茯神（四錢）　京川貝（錢半）　炒狗脊（三錢）　生牡蠣（四錢）　炒驢膠珠（錢半）　鮮枇杷葉（三片）

八帖。

介按：此症由於腎液已虛，未能上承於心，而陽不潛藏，入春肝木司權，而肝陽化風，沖肺而為咳血盜汗之累。初方於滋陰潛陽之中，參用平肝清肺之品，以防血溢而寧咳嗽，確是良方，故見奏效。繼方兼護衛陽，而盜汗悉減。末方以力怯腰跗不健，而再參用補腎養心諸味，步伐整齊，深堪則效。


<h2>不寐</h2>
安昌婁　陽不交陰，寤不成寐，脈數右勁，舌尖赤，咳嗽氣逆，胃餒。姑宜清肺、安神、化痰。（三月七號壬寅十九日。）

北沙參（三錢）　霍石斛（三錢）　炒棗仁（三錢）　丹參（二錢）　天冬（三錢）　光杏仁（三錢）　夜交藤（三錢）　生米仁（四錢）　紫菀（錢半）　茯神（四錢，辰砂拌）　橘紅（一錢，鹽水炒）

清煎四帖。

介按：胃為六腑之海，其氣以下行為順。茲以陽明氣逆沖肺，以致咳嗽不寐，故治以肅肺養胃而安神。

漁莊沈　肝陽未靜，夜寐少安，脈右尚弦，左細數，嗆咳，舌色如前。還宜柔肝腎以和陽為妥（杏月初四日。）

生首烏（三錢）　紫菀（錢半）　炙龜板（四錢）　南沙參（三錢）　茯神（三錢）　參貝陳皮（錢半）　光杏仁（三錢）　生米仁（四錢）　桑椹子（三錢）　生牡蠣（四錢）　炒杜仲（三錢）

清煎四帖。

介按：（肝陰已虛，而陽不潛藏，且肝藏魂而肺藏魄。今以魂魄不安，則夜不安寐，肝逆乘肺，則為嗆咳。故治以潛陽育陰，柔肝清肺為主。）

黃公漊某　嗆咳心悸，夜不安寐，脈虛細，胃鈍噁心。宜溫膽和胃，清肺安神。

仙半夏（錢半）　枳殼（錢半）　紫菀（錢半）　栝蔞皮（三錢）　陳皮（錢半）　炒棗仁（三錢）川貝（三錢）　炒穀芽（四錢）　茯神（四錢）　白前（錢半）　蔻殼（錢半）　（引）鮮竹肉（一丸）

三帖。

介按：羅東逸云：膽為中正之官，清淨之腑，喜寧謐，惡煩擾，喜柔和，不喜壅鬱。
蓋東方木德，少陽溫和之氣也。是以虛煩驚悸者，中正之官，以熇熱而不寧也。熱嘔吐苦者，清淨之腑，以郁久而不謐也。痰氣上逆者，土家濕熱反乘，而木不得遂其條達也。故是者首當清熱及解利三焦。據是以觀，則此症純系少陽未得溫和之氣，以致諸證並起。此方治法，深得羅氏之旨趣。

安昌相　心惕如懸，夜寐不安，脈虛細，左關細勁。舌紅，偶然語蹙，姑宜補心丹加減治之。（辛亥十二月念九日。）

丹參（三錢）　生地（四錢）　柏子仁（錢半）　甘菊（二錢）　麥冬（二錢，去心）　炒棗仁（三錢）　遠志肉（八分）　預知子（三錢，即八月札）　元參（二錢）　釵斛（三錢）　茯神（四錢，辰砂拌）　（引）燈心（七支）

四帖。

介按：心血不足，神志不寧，而致心惕如懸，夜不安寐，故治以補益心神為主。用生地以滋腎液而承於心，俾心得以藏神，麥冬以清氣熱，丹參以生心血，元參以清血熱，柏子仁以清氣，酸棗仁以補心，茯神、遠志以安心神，釵斛滋液，甘菊養肝。又用預知子之固腎，燈心以為引導。此方誠治心虛不寐之專劑。

安昌王　暈眩並作，心悸少寐，脈勁，舌色透明，力怯跗腫。宜柔肝腎以安神。（四月四號癸卯十七日。）

生首烏（三錢）　炒棗仁（三錢）　炒杜仲（三錢）　生牡蠣（四錢）　杞子（三錢）　茯神（四錢，辰砂拌）　炒狗脊（三錢）　澤瀉（三錢）　甘菊（二錢）　遠志肉（八分炒）　生米仁（四錢）

清煎四帖。

又　暈眩已減，夜寐稍安，睡中汗出，脈虛，力怯，仍遵前法加減為妥。（二月念三日）

生首烏（三錢）　炒棗仁（三錢）　煨天麻（八分）　懷山藥（三錢）　杞子（三錢）　茯神（四錢）　白蒺藜（三錢）　杜仲（三錢）　甘菊（錢半）　生牡蠣（四錢）　桑椹子（三錢）

清煎八帖。

介按：肝陰已虧而不藏魂，則暈眩少寐，心神不安則心悸力怯。更兼濕熱滯於下焦而致跗腫，故於補養肝腎之中，而佐牡蠣、澤瀉以祛濕。用藥既已雙方兼顧，投劑自然得效。次診又形寢汗，仍是陰液未固而外泄之候，但此時跗腫已除，故只以柔肝補腎而安神為治。

西莊沈　胃氣仍鈍，夜不安寐，脈濡細，舌黃滑，濕猶未罷，宜溫膽湯加減。（元月十二日。）

姜半夏（錢半）　枳殼（錢半）　綿茵陳（三錢）　雞內金（三錢）　新會皮（錢半）　棗仁（三錢）　生米仁（四錢）　炒穀芽（四錢）　茯神（四錢，辰砂拌）　通草（錢半）　蔻殼（錢半）

清煎三帖。

介按：膽為清靜之腑，茲以痰濕未清，胸膈之餘熱未退，而致夜寐不安，胃納尚純。治以溫膽湯加減，兼清濕熱而養胃。

安昌徐　濕熱較減，胃納略增，脈右弦濡，左虛細。夜寐少安，大便艱澀。宜和胃安神為妥。（六月六號乙巳二十日。）

仙半夏（錢半）　炒川連（六分）　柏子仁（三錢）　夜交藤（三錢）　新會皮（錢半）　炒棗仁（三錢）　炒遠志（八分）　通草（錢半）　茯神（四錢，辰砂拌）　丹參（三錢）　穀芽（四錢）

五帖。

介按：濕熱方退，腎液已耗，未能上注於心，是以夜寐不安，胃津未復，是以大便艱澀，故治以和胃安神，補心滋腎，略佐滲濕，俾胃氣得和，則臥寐自安。


<h2>心悸健忘</h2>
遺風徐　血後陰耗，脈濡數，舌黃滑，濕火未清，心悸健忘，仍遵前法再進。

生地（四錢）　焦山梔（三錢）　黃草石斛（三錢）　夜交藤（三錢）　麥冬（三錢）　茯神（四錢）　遠志肉（八分）　白薇（錢半）　丹參（三錢）　元參（錢半）　炒條芩（錢半）　淡竹葉（錢半）　加　燈心（七支）

四帖。

介按：陽明濕熱未清，再以勞神動肝，以致咳血而暗吸腎陰，腎液既虛，未能上承於心，則心悸健忘，滋液清熱，安神養胃。治法極為周到。

某　咳嗽盜汗悉瘥，左脈虛細，右勁，舌滑白，心虛悸惕。宜補心丹加減治之（三月念九日。）

蘇丹參（三錢）　歸身（錢半）　甜杏仁（三錢）　炙甘草（七分）　茯神（四錢）　炒棗仁（三錢）　遠志（八分）　炒杜仲（三錢）　老東參（錢半）　生牡蠣（四錢）　煅龍齒（錢半）

清煎八帖。

介按：肅肺分之餘熱，潛未靖之浮陽，藉以補益心神，則悸惕自瘳。

白馬山李　肝逆乘中，脘痛氣衝，脈弦，語蹙心悸，姑宜泄降化痰。（四月二號癸卯望日。）

栝蔞皮（三錢）　川楝子（三錢）　生石決明（六錢）　仙半夏（錢半）　薤白（錢半）　延胡（二錢）光杏仁（三錢）　沉香（五分）　橘紅（一錢）　抱木茯神（四錢）　遠志肉（八分，炒）　（引）　燈心（七支）

四帖。

又　沖氣未平，脈弦細，舌白，心無所主，語蹙。宜鎮肝逆，凝心神。（四月六號癸卯十九日。）

西琥珀（八分）　丹參（三錢）　仙半夏（錢半）　合歡皮（三錢）　沉香（五分）　煅龍齒（錢半）　新會皮（錢半）　炒棗仁（三錢）　抱木茯神（四錢）　石決明（五錢）　遠志肉（八分，炒）　石菖蒲（五分）　（引）燈心（七支）

四帖。

介按：肝升太過，胃降無權，濕釀成痰，阻礙氣機，平肝清肺，治法甚佳。次以肝風浮越，語蹙依然，因其沖氣未平，再進鎮沖凝神之品，秩序井然。

安昌徐　水虧木旺，脈細勁，音低，心悸，寢寐恍惚，舌心微黃。姑宜滋水涵木，佐以凝神。（三月十四日。）

生地（四錢）　阿膠珠（錢半）　桑葉（三錢）　遠志肉（八分）　茯神（四錢）　石決明（六錢）淮山藥（三錢）　預知子（三錢，即八月札）　夜交藤（三錢）　炒棗仁（三錢）　黃草石斛（三錢）　（引）雞子殼（一枚）

介按：少陰之脈，循喉嚨，挾舌本。今以腎液未能上承，而致音低心悸，此方宗阿膠雞子黃湯加減，俾心腎交合，陽和陰充，則少陰之火各歸其部，而諸恙自除。


<h2>卷三</h2>

<h2>肝風</h2>
漁莊沈（婦）　肝風爍肺，嗆咳久累不已，右脈寸關虛細，左弦，舌心紅，癸水始淡繼紫。姑宜柔肝以清肺為主。（十月十三號九月初四日。）

冬桑葉（三錢）　南沙參（三錢）　烏賊骨（錢半）　生白芍（錢半）　炒驢膠（錢半）　川貝（二錢）粉丹皮（三錢）　淡秋石（八分）　生石決明（六錢）　紫菀（錢半）　甜杏仁（三錢）　（引）枇杷葉（五片，去毛）

五帖。

介按：肝陽上逆，乘肺而咳，肺津胃液，均受灼爍，以致癸水轉紫。故治以清肝熄風，養胃滋液。

華川趙（婦）　癸水先後不一，脈左澀右弦，舌心光，頭暈音啞，此肝風爍肺。宜阿膠雞子黃湯治之。（十一月一日。）

炒驢膠（錢半）　霜桑葉（三錢）　丹參（三錢）　黃草石斛（三錢）　雞子黃（一枚）　生石決明（六錢）　茯神（四錢）　粉丹皮（二錢）　穭豆皮（三錢）　小胡麻（三錢）　甘菊（錢半）

清煎四帖。

介按：腎液虛而未能上承於心，肝陰虧而厥陽化風爍肺，以致音啞頭暈。治以阿膠雞子黃湯，參用柔肝養液之品，真是的對之良方。

安昌龐（婦）　衝任內怯，帶下癸澀，腰痠腹痛，脈澀細，右細數，肝風浮越，頭疼牙痛。姑宜柔肝熄風為主。（六月初三日。）

煨天麻（八分）　生牡蠣（四錢）　釵斛（三錢）　西洋參（一錢）　粉丹皮（三錢）　穭豆皮（三錢）　小胡麻（三錢）　炒杜仲（三錢）　甘菊（二錢）　鉤藤（三錢）　桑寄生（三錢）

清煎五帖。

又　帶下未除，腹中疼痛，脈澀數，頭疼牙痛悉瘥。宜柔肝、調經、澀下。（六月十四日。）

桑寄生（三錢）　炒杜仲（三錢）　丹皮（三錢）　制香附（錢半）　小胡麻（三錢）　遠志肉（八分）　炒白芍（錢半）　覆盆子（三錢）　元胡（錢半）　鉤藤（三錢）　釵斛（三錢）

清煎五帖。

介按：素稟陰虧，衝任皆損，是以腰痛連腹，經愆帶下，內風浮越，直上巔頂，則頭暈牙痛。治以柔肝熄風，滋液補腎，而頭疼牙痛悉瘥。次因腹中尚疼，故用理氣活血之品。

某　肝風內震，心惕，頭暈，肢戰，脈弦右虛，癸來夾雜腰疼。姑宜柔肝熄風，仍鎮攝心神。

桑寄生（三錢）　西琥珀（八分）　龍齒（三錢）　甘菊（二錢）　炒驢膠（錢半）　茯神（三錢）炒遠志（八分）　杜仲（二錢）　小胡麻（三錢）　鉤藤（三錢）　穭豆皮（三錢）　（引）燈心（七支）

五帖。

介按：腎難生液，是以心惕而癸來腰疼，肝不養筋，內風浮動，是以頭暈肢戰。今以柔肝熄風以緩暈，鎮攝心神兼補腎，洵屬對症療法。

安昌余　大便稍潤，舌根微黃，脈濡，頭角筋惕作痛，此由內風浮越。姑宜清肝、熄風、滲利。（九月二十四日）

桑葉（三錢）　黃草石斛（三錢）　蕤仁（錢半）　苦丁茶（錢半）　甘菊（二錢）　生石決明（六錢）　茯苓（四錢）　通草（錢半）　鉤藤（三錢）　刺蒺藜。（三錢）　淡竹葉（錢半）

清煎三帖。

介按：胃虛挾濕，肝陽化風不熄，直上巔頂，而頭角作痛。故治以清肝滲濕之劑。


<h2>嘔吐噎格</h2>
安昌楊（婦）　血虛氣滯，濕熱盤踞，肝逆犯胃，每癸來心泛，脈濡，腹滿帶下。故宜和肝調經。

大腹絨（三錢）　庵䕡子（錢半）　佩蘭（二錢）　厚朴（錢半）　仙半夏（錢半）　茯苓（四錢）丹參（二錢）　玫瑰花（五朵）　香附（二錢）　雞血藤（三錢）　川連（八分）　吳萸（四分，拌炒）

五帖。

介按：此即秦越人所謂帶脈為病，腰溶溶如坐水中之候也。今以帶脈不固，更兼濕熱盤踞，厥陰逆乘而犯胃心泛。治以和肝除濕為首要。

大西莊黃　肝逆犯胃，脘格嘔惡，脈右細滯，左弦，舌色還和。宜苦辛通降為妥。（八月十四日。）

乾薑（四分）　蝟皮（錢半）　蔻殼（錢半）　烏藥（二錢）　厚朴（一錢）　通草（錢半）　赤苓（四錢）　玫瑰花（五朵）　仙半夏（錢半）　穀芽（四錢）　（吳萸五分拌炒）川連（八分）

清煎三帖。

又　嘔惡已除，脈弦細，舌微白，著根淡黃，濕熱未淨，氣機不利。宜和中利濕為妥。（八月二十八日）

藿梗（二錢）　蔻殼（錢半）　穀芽（四錢）　甘松（四分）　省頭草（錢半）　赤苓（四錢）　枳殼（錢半）　綠萼梅（錢半）　厚朴（一錢）　新會皮（錢半）　通草（錢半）

清煎三帖。

介按：氣機阻滯，清陽不展，初方以平肝和胃，而胃氣漸和，嘔吐已止。次以濕尚未淨，故進利氣滲濕之方。

漁莊沈（女）　閨女便瀉未除，脈弱細，嘔惡已瘥，胃餒，脘悶少寐。宜養胃、和肝、凝神。

丹參（三錢）　佩蘭葉（錢半）　棗仁（三錢）　穀芽（四錢）　扁豆衣（三錢）　蝟皮（一錢）　香附（錢半）　玫瑰花（五朵）　茯神（四錢）　霍斛（三錢）　通草（錢半）

清煎三帖。

介按：肝氣逆乘犯胃，而嘔惡脘悶，肝陽挾濕侮脾則便瀉，更以胃不和而臥不安，故以制肝和胃，扶脾安神為治。

安昌徐（婦）　帶下未除，脈沉弦，嘔惡，舌微黃，此肝胃不和，癸水不調。宜防隔症。（杏月二十日。）

刺蝟皮（錢半）　（吳萸四分拌炒）川連（七分）　丹參（三錢）　茯苓（四錢）　生白芍（錢半）廣皮（錢半）　綠萼梅（錢半）　仙半夏（錢半）　省頭草（三錢）　蔻殼（錢半）　雞血藤（三錢）　（引）路路通（七枚）

四帖。

介按：肝氣逆行犯胃而嘔惡，更以血枯而癸水不調。方中平肝和胃，參用和血之品，是屬胃津被肝陽劫爍之候。但既防隔症，則蔻殼未免劫津，尚宜慎用為是。

安昌徐（婦）　隔氣作吐，脈左沉弦，右弦滑，經停五月，舌薄白，根稍厚。此肝逆犯胃，宜厥陰陽明同治。（五月十七日。）

仙半夏（錢半）　炒穀芽（四錢）　新會皮（錢半）　藿梗（二錢）　（吳萸五分拌炒）川連（七分）　蘇梗（錢半）　綠萼梅（錢半）　蝟皮（一錢）　川樸（一錢）　木蝴蝶（四分）　蔻殼（錢半）

清煎。

又　隔氣較差，脘中稍和，脈兩手切來弦滑，經停五月，舌根微黃，仍遵前法加減為妥。（六月二十日。）

蝟皮（一錢）　廣藿香（錢半）　烏藥（錢半）　川楝子（錢半）　蘇梗（錢半）　蔻殼（錢半）　木蝴蝶（四分）　綠萼梅（錢半）　釵斛（三錢）　炒穀芽（四錢）　新會皮（錢半）

清煎三帖。

介按：肝鬱氣逆，胃液被劫，勢成隔症，故以厥陰陽明同治。
但脈滑經停而兼嘔吐，雖屬肝胃不和，似乎妊娠之象。且治法並未通經活血。惟　用和胃理氣。但案中未曾敘明孕育，鄙見難以臆斷。然蔻殼劫津，究宜慎用。

梅陵錢　舌滑白，脈弦緊，食入脘中窒格，此肝逆乘中，脾氣失運。故宜和中疏肝。（六月二十一號丙午初八日。）

雞內金（三錢）　川楝子（三錢）　小青皮（錢半）　蔻殼（錢半）　沉香曲（錢半）　厚朴（一錢）　甘松（四分）　玫瑰花（五朵）　生牡蠣（四錢）　庵䕡子（三錢）　左金丸（八分）　（引）路路通（七個）

四帖。

介按：此肝陽乘侮脾胃，食物不易消化，濕熱聚膈，故治以泄降和胃，否則恐滋脹滿之憂。

白馬山李　舌滑灰黃，脘痛窒格，嘔惡，湯水難入，脈弦濡，食後潮熱，便閉。症屬重險，宜苦辛通降。候正。

淡乾薑（二分）　炒枳實（錢半）　栝蔞皮（五錢）　生白芍（錢半）　炒川連（八分）　滑石（四錢）　炒麥芽（三錢）　佛手花（八分）　仙半夏（錢半）　降香（八分）　炒棗仁（三錢）

清煎二帖。

介按：上不納食，下不通便，此是清陽日結，脘窄陰枯，腑乏津營，胃氣已失下行為順之旨，必須大便通爽，然後脘中納食無阻。但此症已成關格，是屬難治之疴。


<h2>脘痛</h2>
安昌徐（婦）　血虛氣衝，腰腹痛，帶下，背板，脈沉弦，脘中偶痛。宜養血、和胃、平肝。

歸身（二錢）　生牡蠣（四錢）　炒杜仲（三錢）　川楝子（二錢）　茯神（四錢）　草蔻（一錢）小胡麻（三錢）　玫瑰花（五朵）　仙半夏（錢半）　木蝴蝶（四分）　丹參（三錢）

清煎四帖。

又　帶下未除，脈細，舌厚黃，腹痛惡心，仍遵前法加減為妥。

歸身（二錢）　仙半夏（錢半）　覆盆子（三錢）　小胡麻（三錢）　炒白芍（錢半）　廣皮（錢半）　炒杜仲（三錢）　佩蘭葉（錢半）　生牡蠣（四錢）　延胡（錢半）　青木香（五分）

清煎四帖。

介按：腎虛而帶脈失於固束，則背板腰痛而帶下，肝陽逆行而阻氣，則脘腹作痛。總因血虛肝滯所致。故以和胃平肝，補腎養血為主，次以腹痛惡心，又參用理氣之品。

安昌李（文彬）　脘痛窒極，口湧清水欲嘔，脈弦，舌白，中心微黃，肢稍乍冷，宜厥陰陽明同治。（七月二十四日。）

乾薑（二分）　草蔻（一錢）　降香（八分）　瓦楞子（三錢，打吳萸三分拌炒）　川連（八分）桂丁（四分）　厚朴（一錢）　仙半夏（錢半）　穀芽（四錢）　通草（錢半）　玫瑰花（五朵）

清煎三帖。

（又）　脘痛未除，嘔惡已瘥，脈弦，肝橫，舌厚嫩黃。宜疏泄厥陰為治。（七月二十七日）

川楝子（三錢）　枳實（錢半）　栝蔞皮（三錢）　郁李仁（三錢）　延胡（二錢）　炒穀芽（四錢）　薤白（一錢）　玫瑰花（五朵）　草蔻（一錢）　蝟皮（錢半）　厚朴（錢半）

清煎三帖。

又　脘痛較減，脈弦，噯氣上逆，肝木未和。姑宜鎮逆和胃為妥。（八月初四日）

金沸花（三錢，包煎）　川楝子（三錢）　瓦楞子（四錢）　炒穀芽（四錢）　代赭石（三錢）　延胡（二錢）　薤白（一錢）　雞內金（三錢）　仙半夏（錢半）　蝟皮（錢半）　厚朴（錢半）

清煎四帖。

介按：肝氣逆行犯胃，而清水泛溢作嘔，胃脘痹痛。初方通陽泄濁，次則和胃平肝，終則參以鎮逆之品，秩序不亂，故多奏效。

頭蓬何　脘腹聯痛有瘕，脈弦細，舌白，便溺澀。症屬重險，宜治防厥，候政之。（六月二十三日。）

栝蔞皮（五錢）　川楝子（三錢）　郁李仁（三錢）　降香（八分）　薤白（錢半）　草蔻（一錢）廣鬱金（三錢）　玫瑰花（五朵）　生香附（三錢）　通草（錢半）　炒延胡（三錢）

清煎二帖。

又　脘痛未除，大便已通，脈弦細，舌膩，還宜防厥。嘔逆，宜和肝胃為主，候正（六月二十五日。）

仙半夏（二錢）　川楝子（三錢）　九香蟲（三錢）　通草（錢半）　左金丸（八分）　制延胡（二錢）　五穀蟲（三錢，酒炒）　玫瑰花（五朵）　厚朴（一錢）　草豆蔻（一錢）　降香（八分）

清煎二帖。

介按：肝陽侮胃，氣聚成瘕，而脘腹聯痛，此因情懷憂鬱，肝氣無從宣泄。前後兩方，系是泄厥陰以舒其用，和陽明以利其腑。藥取苦味之降，辛氣宣通之義。

安昌黃　嗜酒濕勝，脈弦，肝橫，脘腹痛，宜解酒，分消利氣為主（三月初三日。）

川楝子（三錢）　瓦楞子（四錢）　雞內金（三錢）　雞椇子（三錢）　延胡（三錢）　白蔻仁（八分，沖）　厚朴（一錢）　玫瑰花（五朵）　小青皮（八分）　烏藥（三錢）　降香（八分）

清煎三帖。

介按：水穀之濕內著，脾陽不主默運，胃腑不能宣達，因而肝氣乘侮，以致脘腹聯痛，治以疏脾降胃以平肝，令其氣機運布而漸瘥。

安昌俞　脘腹聯痛較減，脈弦細，腰胯墜，濕熱猶存，還宜前法加減再進。（元月初七日。）

川楝子（三錢）　草蔻（一錢）　雞內金（三錢）　九香蟲（錢半）　延胡（三錢）　茯苓（四錢）木蝴蝶（四分）　玫瑰花（五朵）　生牡蠣（四錢）　豨薟草（三錢）　通草（錢半）　（引）路路通（七顆）

四帖。

又　腹痛已緩，腰胯猶墜，背掣，脈濡細，口甜。宜和肝胃為主。（元月二十九日）

仙半夏（錢半）　豨薟草（三錢）　木蝴蝶（四分）　獨活（錢半）　左金丸（八分）　絲瓜絡（三錢）　廣鬱金（三錢）　玫瑰花（五朵）　茯苓（四錢）　沉香曲（錢半）　通草（錢半）　（引）路路通（七顆）

四帖。

介按：肝陽侮胃，胃虛不能司束筋骨，兼以濕熱凝滯於脾腎之經，阻其氣血流行之隧道，以致腰跨墜痛。且背為陽明之腑，茲被風陽之擾，不能束筋骨而利機關，遂致背掣，故治以平肝和胃，滲濕通絡之劑。

漁莊沈　脘痛較減，脈弦，舌黃根厚，寒熱交作，仍遵前法加減為妥。（四月二十九日）

川楝子（三錢）　棗兒檳榔（三錢）　生香附（三錢）　左金丸（八分）　延胡（二錢）　廣鬱金（三錢）　川樸（一錢）　炒谷牙（四錢）　降香（八分）　通草（錢半）　蔻殼（錢半）　（引）路路通（七枚）

四帖。

介按：脾胃濕熱未清，肝陽乘勢侵侮，而致脘痛寒熱，故以平肝滲濕為治。

大義汪　脘痛已瘥，大便不快，脈弦，舌根黃厚，溲溺赤。宜啟膈、和中、疏肝。（十一月三號九月二十日）

栝蔞皮（三錢）　川楝子（三錢）　炒穀芽（四錢）　瓦楞子（四錢）　薤白（一錢）　延胡（二錢）　郁李仁（三錢）　玫瑰花（五朵）　厚朴（一錢）　通草（錢半）　雞內金（三錢）　路路通（七個）

介按：濕熱阻遏清陽，而肝陽上逆，胃不下行，致大腸失於傳導，小腸失於變化，而二便不爽。然脈象仍弦，故治以泄肝和胃而啟膈通陽。

某　水虧木旺，脈形兩手皆弦，食入脘格，臍下脹悶，暮夜手足心發熱。姑宜養胃、和中　清肝。（三月十二日。）

釵斛（三錢）　雞內金（三錢）　穀芽（四錢）　炒青皮（七分）　省頭草（錢半）　石決明（六錢）　香附（錢半）　綠萼梅（錢半）　左金丸（八分）　川楝子（錢半）　合歡皮（二錢）

清煎三帖。

介按：胃液既虧，脾失健運，而肝陽愈橫，故治以升脾養胃兼柔肝。

蜀阜孫　腹痛聯脘，脈弦，肝橫，噯氣上逆。姑宜疏肝和中。

川楝子（三錢）　雞內金（三錢）　生香附（三錢）　左金丸（八分）　延胡（二錢）　貢沉香（五分）　廣鬱金（三錢）　佛手花（八分）　炒青皮（八分）　炒穀芽（四錢）　枳殼（錢半）　路路通（七枚）

四帖。

介按：肝橫氣滯，胃弱不和，以致腹痛聯脘，噯氣上逆，是屬旋覆代赭石湯之症。今以疏肝和中為治，可謂別出心裁。

遺風龐　營虛胃痛，脈虛，心悸，宜辛甘治之。（又月初三日。）

丹參（三錢）　沉香曲（錢半）　九香蟲（錢半）　生牡蠣（四錢）

清煎四帖。

又　胃痛未除，脈虛左弦，心悸如懸，仍宜養血平肝（六月初八日。）

全當歸（錢半）　川楝子（三錢）　茯神（四錢）　烏藥（錢半）　九香蟲（錢半）　炒延胡（錢半）　炒穀芽（四錢）　玫瑰花（五朵）　生牡蠣（四錢）　草蔻（一錢）　丹參（三錢）

清煎四帖。

介按：五液未能上承，心陽過動，愈耗營陰，是以心悸胃痛。養血平肝，洵治此症之要圖。


<h2>腹痛</h2>
漁莊沈　秋暑內逼，腹痛如絞，大便赤不爽，脈弦濡，舌赤，嘔惡，防痢。（七月二十四日。）

藿香（錢半）　紅藤（錢半）　炒銀花（三錢）　仙半夏（錢半）　左金丸（八分）　廣鬱金（三錢）　滑石（四錢）　萊菔子（三錢）　省頭草（三錢）　川樸（一錢）　枳殼（錢半）

清煎二帖。

介按：暑熱內逼肝經，阻礙氣機，擾亂腸胃，因而腹中絞痛。治以平肝清熱，理氣止痛，方法甚佳。

漁莊沈　腹痛已除，胃氣較振，脈兩手皆弦，肝橫氣滯，陰火不斂。姑宜養胃泄肝。（八月初三日。）

黃草斛（三錢）　左金丸（八分）　焦梔子（三錢）　川楝子（三錢）　生石決明（六錢）　白芍（錢半）　廣鬱金（三錢）　佛手花（八分）　丹皮（三錢）　枳殼（錢半）　木蝴蝶（四分）　（引）路路通（七枚）

二帖。

介按：此係腹痛少減，肝熱未清，胃陰未復之症。

安昌沈　閨女腹痛欲嘔，脈寸弦滑，此由寒溫失調，夾食為患，咳逆。宜開提和中，防變。（九月二十二日。）

桔梗（錢半）　枳殼（錢半）　省頭草（三錢）　青木香（七分）　山楂（四錢）　前胡（錢半）　原鬱金（三錢）　光杏仁（三錢）　紅藤（錢半）　藿香（二錢）　炒麥芽（三錢）

清煎三帖。

介按：寒凝火鬱，挾穢濁食滯而阻遏氣機，故以芳香逐穢，兼以疏泄清肺為治。

某　便瀉已止，脈弦，腹痛腸鳴。姑宜清肝和中。

川楝子（三錢）　新會皮（錢半）　通草（錢半）　生牡蠣（四錢）　茯苓（四錢）　廣鬱金（三錢）　炒白芍（錢半）　玫瑰花（五朵）　左金丸（八分）　炒穀芽（四錢）　廣木香（七分）

清煎四帖。

介按：氣滯濕阻，六腑不和，以致先瀉後痛。但古人以胃為陽土，肝屬陰木，治胃必主泄肝，制其勝也。

安昌陳　腹痛已瘥，脈弦，脘悶氣衝，舌微黃，故宜順氣和中。（五月十七日）

烏藥（二錢）　川楝子（三錢）　刺蒺藜（三錢）　左金丸（八分）　生牡蠣（錢半）　厚朴（一錢）　枳殼（錢半）　玫瑰花（五朵）　沉香曲（錢半）　炒青皮（八分）　仙半夏（錢半）

清煎四帖。

介按：肝熱未清，氣機阻痹，治以泄肝和胃，方極穩妥。

某　腹痛較瘥，脈沉弦，頭暈，仍遵前法加減為妥。（五月十三日）

川楝子（三錢）　刺蒺藜（三錢）　仙半夏（錢半）　沉香曲（錢半）　延胡（二錢）　茯神（四錢）　新會皮（錢半）　玫瑰花（五朵）　生牡蠣（四錢）　雞內金（三錢）　左金丸（八分）

清煎二帖。

介按：肝氣稍平，而內風未熄，以致頭暈。治以柔肝熄風，兼理氣。藉止腹痛而緩暈。


<h2>泄瀉</h2>
遺風王　舌厚黃滑，便瀉不化，脈弦濡，小便不利，此屬濕熱。脘悶，宜和中清利。（六月初八日。）

藿香梗（二錢）　焦六曲（四錢）　蜜銀花（二錢）　豬苓（錢半）　原滑石（四錢）　炒川連（七分）　扁豆衣（三錢）　通草（錢半）　川樸（一錢）　省頭草（三錢）　新會皮（錢半）　（引）荷葉（一角）

二帖。

介按：濕勝便瀉而小便不利，治以清利濕熱。又佐消食扶脾，確是雙方兼顧之療法。

安昌夏　舌滑白，脈弦細，便溏，患小便不多，脘悶，氣衝欲嘔，藉豬苓湯加減。（三月十三日。）

豬苓（錢半）　廣藿香（二錢）　仙半夏（錢半）　大腹皮（三錢）　澤瀉（二錢）　滑石（四錢）左金丸（八分）　玫瑰花（五朵）　茯苓（四錢）　厚朴（一錢）　香附（三錢）

清煎四帖。

又　濕熱未清，腹中脹悶，脈澀滯，便瀉，仍宜豬苓湯加減。

豬苓（錢半）　藿香梗（二錢）　大腹皮（三錢）　左金丸（八分）　澤瀉（三錢）　滑石（四錢）制香附（三錢）　佛手花（八分）　茯苓（四錢）　厚朴（錢半）　佩蘭葉（錢半）

清煎四帖。

介按：內經曰：濕勝則濡泄。難經曰：濕多成五泄。茲以濕勝而脾胃失於健運，不能滲化，方從豬苓湯加減，以藿、樸、香附，玫瑰等味，芳香燥濕，二苓、澤瀉健脾佐運，半夏、左金和胃寬胸，腹皮、滑石泄濕利溲。前後二方，大旨相同，即古人所謂利小便即是實大便之意。

漁莊沈（婦）　便瀉腹痛，右脈澀，左弦細，經停四月，腰痠帶下。心泛，舌微白，咳嗆。姑宜清氣和中。（十月二十日。）

藿香梗（二錢）　訶子肉（錢半）　新會皮（錢半）　桔梗（錢半）　川貝（錢半）　扁豆衣（三錢）　蘇梗（錢半）　生款冬（三錢）　大腹皮（三錢）　廣木香（八分）　蔻殼（錢半）

清煎三帖。

介按：肝腎陰虧，帶脈不固，則腰痠帶下，肝陽橫逆，則腹痛便瀉，上乘於肺則咳嗽心泛。先以清肺扶脾，兼用理氣之品，是急則治標之意。

新田酈　據述便瀉較減，舌根厚，面浮，宜和胃為主。（六月十三日。）

焦六曲（四錢）　新會皮（錢半）　制香附（三錢）　雞內金（錢半）　川連（五分）　赤苓（三錢）　扁豆衣（錢半）　大腹皮（三錢）　仙半夏（錢半）　炒麥芽（三錢）　通草（錢半）　鮮荷葉（一角）

二帖。

介按：便瀉較減，舌厚面浮，此係濕熱未淨，夾食為患。故治以扶脾滲濕，兼消食滯。

大西莊沈　木剋土便瀉，氣滯經阻，脈右澀左弦，舌心光，胃鈍脘悶，腹中有瘕。姑宜泄木和中。（七月二十九日。）

烏藥（二錢）　川楝子（三錢）　炒穀芽（四錢）　左金丸（八分）　茯苓（四錢）　木蝴蝶（四分）　扁豆衣（三錢）　玫瑰花（五朵）　大腹皮（三錢）　炒白芍（錢半）　佩蘭（錢半）

清煎四帖。

介按：肝陽侮胃，氣聚成瘕，陽明隸於衝脈，衝脈即是血海。茲以胃被肝乘，血海亦同時為病，以致經阻。治以泄肝救胃，方極穩健可法。

某　據述胃納稍增，便瀉稀水，緣水濕並歸陽明，宜分利為穩。

茯苓（三錢）　大腹皮（三錢）　原砂仁（七分）　石蓮子（三錢）　澤瀉（三錢）　豬苓（錢半）綠萼梅（錢半）　通草（錢半）　江西術（一錢）　新會皮（錢半）　生白芍（錢半）

清煎四帖。

介按：濕歸陽明而為泄瀉，治以五苓散加減，洵是對症之妙劑。

遺風龐　舌黃滑，脈弦濡，便利腹痛，此屬濕熱。宜治防痢。（六月初九日。）

廣藿香（二錢）　焦六曲（四錢）　青木香（七分）　大腹皮（三錢）　六一散（三錢）　炒川連（五分）　炒枳殼（錢半）　新會皮（錢半）　川樸（一錢）　豬苓（錢半）　通草（錢半）

清煎三帖。

介按：濕熱薄於腸胃，阻遏氣機，而致太陰失健運，厥陰失疏泄，濕蒸熱鬱，傳導失其常度，而便利腹痛。清熱導氣以滲濕，則諸恙自愈。

某　便瀉較減，脈虛，氣機不和，舌滑，宜固腎止瀉，理氣和中。（三月十七日。）

熟地（三錢）　骨碎補（三錢）　炒杜仲（三錢）　炒米仁（四錢）　懷藥（三錢）　茯苓（四錢）新會皮（錢半）　玫瑰花（五朵）　芡實（三錢）　原蠶砂（一錢）　甘松（四分）

清煎十帖。

介按：此是脾腎兼虛為瀉，故君以地黃、杜仲、骨碎補，大滋腎陰，填精補髓，臣以芡實、山藥之健脾，又佐澤瀉、米仁以疏水道之滯，使以芳香諸味之理氣，適氣機轉動，則濕走而腎強脾健矣。

漁莊沈　中虛氣餒，水穀釀濕，成痰作瀉，左脈虛細，右弦濡，舌微黃，心腎不交，寢不成寐。宜治脾腎為主。（五月十三日。）

骨碎補（三錢）　夜交藤（三錢）　炒棗仁（三錢）　炒川連（五分）　炒杜仲（三錢）　懷山藥（三錢）　（辰砂拌）茯神（四錢）　粟殼（一錢）　炒江西術（一錢）　陽春砂（一錢）　百藥煎（三錢）

清煎五帖。

介按：雷少逸曰：昔賢云，脾為生痰之源，肺為貯痰之器。
夫痰乃濕氣而生，濕由脾弱而起。蓋為太陽濕土，得濕則健，一被寒濕所侵，遂困頓矣。脾既困頓，焉能掌運用之權衡，則水穀之精微，悉變為痰。痰氣上襲於肺，肺與大腸相為表裡，其大腸固者，肺經自病而為痰嗽，其不固者，則肺病移於大腸而為痰瀉矣。雷氏此言，發明痰瀉之病源，已無餘蘊，深堪欽佩，惟此症系是脾腎兼虛，以致水泛為痰，因大腸不固，遂移病於大腸而作瀉。且以心不藏神，陽不交陰而不寐，故其治法，於固腎健脾之中，參用安神澀腸之品。

朱墅楊（婦）　木剋土便瀉腹滿，脈沉澀，舌黃，心泛欲嘔，癸澀，宜防腹脹。（六月二十日。）

藿香（二錢）　大腹皮（三錢）　新會皮（錢半）　川楝子（三錢）　左金丸（八分）　茯苓（四錢）　扁豆衣（三錢）　玫瑰花（五朵）　佩蘭（錢半）　通草（錢半）　香附（錢半）

清煎三帖。

介按：沖隸陽明，厥陰對峙，今因肝病犯胃，則心泛欲嘔，乘脾則便瀉腹滿，衝脈既被肝逆犯胃而受影響，則癸水難以應期而至。故治以苦辛泄降，俾肝逆稍平，胃氣漸和，則諸恙自退。

安昌馬（婦）　上咳下瀉，形肉日削，脈弱細，經閉脘格，屬棘手重症。宜法候政之。（又六月初五日。）

省頭草（五錢）　訶子肉（三錢）　炒穀芽（四錢）　綠萼梅（錢半）　川貝（三錢）　扁豆衣（三錢）　石蓮子（三錢）　桑白皮（錢半）　制香附（三錢）　新會皮（錢半）　赤苓（四錢）

清煎二帖。

介按：經閉脘格，咳瀉形削，此是脾弱肝橫，生化無權，中氣久虛，血液漸涸，雖用扶脾抑肝之品，究屬難愈之症。

某（稚孩）　嘔渴已瘥，脈澀滯，舌心厚，腹尚大，胃鈍便滑，仍遵前法加減。（二月十一日）

烏梅（一個）　甘松（四分）　赤苓（三錢）　生香附（錢半）　椒目（四分）　炒穀芽（三錢）　厚朴（一錢）　雞內金（錢半）　大腹皮（三錢）　通草（錢半）　綠萼梅（一錢）

清煎三帖。

介按：肝胃濕熱久蘊，脾弱而致腹大便滑，當然以扶脾滲濕，兼清肝胃之熱。

某（稚孩）　腹形不減，氣逆便溏，脈弦細，舌薄滑，身微熱，口渴，仍宜和中分消，防疳。（六月二十四日）

廣藿香（二錢）　省頭草（錢半）　雞內金（錢半）　川楝子（錢半）　宣木瓜（錢半）　甘松（四分）　五穀蟲（三錢）　綠萼梅（一錢）　大腹皮（三錢）　通草（錢半）　香附（錢半）

清煎三帖。

介按：食物不節，脾胃受創，肝陽乘侮，而致腹膨便瀉，故治以和肝健脾，清導清熱。

漁莊沈　女孩蟲氣內著，腹痛乍作乍止，脈弦濡，便溏。姑宜安胃和中。（二月十五日。）

烏梅（一個）　川椒（十四粒）　五穀蟲（三錢）　廣木香（八分）　川楝子（三錢）　延胡（二錢）　茯苓（四錢）　茉莉花（八分）　生白芍（錢半）　甘松（四分）　佩蘭（三錢）

清煎二帖。

介按：疳瀉治法，不離脾胃，約分數種，如胃滯當消，脾弱宜補，因熱則苦寒清火，因冷則辛溫健脾，有蟲則用殺蟲之品，因虛則補本臟之母。今此案系是濕熱內滯，夾著蟲積，以致腹痛便溏。治宗安胃丸之意，而以健脾驅蟲，理氣導滯，洵治蟲積腹痛而兼便溏之良方。

遺風龐　女孩瘄後受暑，夾食化瀉，脈弦，舌黃，口渴，宜清熱和中。

藿香梗（二錢）　炒川連（八分）　百藥煎（三錢）　銀花（二錢）　六一散（四錢）　扁豆衣（三錢）　生白芍（錢半）　麥芽（三錢）　佩蘭（三錢）　通草（錢半）　新會皮（錢半）

清煎二帖。

又　時瘄後，便瀉腹痛，右脈弦，潮熱似瘧。宜和中清利。（七月十三號五月二十九日。）

豬苓（三錢）　六一散（四錢）　青蒿子（八分）　炒川連（八分）　澤瀉（三錢）　大腹皮（三錢）　蔻殼（錢半）　新會皮（錢半）　赤苓（四錢）　扁豆衣（三錢）　通草（錢半）

清煎三帖。

又　瘄後便瀉化利，腹痛不爽，胃納較增，舌滑微黃。宜清熱、化氣、分利。（七月十七號丁未初四日）

炒川連（八分）　萊菔子（三錢）　大腹皮（三錢）　冬瓜皮（三錢）　生白芍（錢半）　六一散（四錢）　廣皮（錢半）　焦六曲（四錢）　枳殼（錢半）　青木香（八分）　生米仁（四錢）

清煎二帖。

介按：麻疹又名曰痧，吾紹通稱曰瘄，江蘇總名曰疹。
其實皆一病也，無非因地異名耳。葉氏治法，分晰四時，最為簡明。其言曰：春令發痧，從風溫治，夏季從暑風，暑必兼濕，秋令從熱爍燥氣，冬月從風寒。又曰：疹宜通泄，泄瀉為順。下痢五色者亦不妨。惟二便不利者，最多凶症，治法大忌止瀉。今此案適在夏月，吸受暑熱，兼挾濕食化瀉，治以清暑，最屬正當。逮日久而濕熱內陷，移於大腸，治以導滯而清濕熱，大旨近是。


<h2>痢</h2>
遺風龐　便痢未除，脈弦急，氣不和，舌厚黃滑，潮熱。姑宜清暑和中。（八月十四號戊申初三日。）

焦六曲（四錢）　青蒿子（錢半）　大腹皮（三錢）　藿香梗（二錢）　六一散（三錢）　扁豆衣（三錢）　省頭草（二錢）　通草（錢半）　川樸（一錢）　炒麥芽（三錢）　仙半夏（錢半）

清煎三帖。

介按：暑濕痢由於濕熱鬱滯腸胃，每至午後潮熱，治以清暑滲濕，最為適當。

後馬周　腸澼久累，脈弦，舌滑，頭暈而疼。宜黃連阿膠湯治之。（二月十二日。）

炒川連（八分）　炒白芍（錢半）　白頭翁（錢半）　北秦皮（錢半）　赤茯苓（四錢）　枳殼（錢半）青木香（八分）　草決明（三錢，即青葙子）　炒驢膠（錢半）　荊芥炭（錢半）　通草（錢半）　（引）荷葉（一角）

一帖。

介按：古之所謂腸澼下血，即今之所謂赤痢也。茲以熱入厥陰而為下痢，肝陽上越而為頭暈，治以黃連阿膠合白頭翁湯，借清肝熱而滋陰。

某　休息下痢，脈弦濡，跗浮脘悶，此濕熱蘊蓄，宜和中清利。（三月十七日。）

秦艽（錢半）　藿梗（二錢）　炒枳殼（錢半）　豬苓（錢半）　厚朴（一錢）　原滑石（四錢）　青木香（七分）　澤瀉（三錢）　大腹皮（三錢）　冬瓜皮（三錢）　新會皮（錢半）

清煎三帖。

又　休息下痢，圊而不爽，脈澀滯，胃鈍，濕熱猶存，舌微白。宜和中清利（三月二十日。）

藿梗（二錢）　左金丸（八分）　川楝子（三錢）　大腹皮（三錢）　滑石（四錢）　炒枳殼（錢半）　赤苓（三錢）　石蓮子（三錢）　厚朴（一錢）　廣木香（七分）　新會皮（錢半）

清煎三帖。

介按：休息痢疾，多由病人貪食油膩，或由醫者早投滋陰，以致濕熱留戀，滯而不去。茲因濕熱久蓄，傷及脾臟中氣，中氣一傷，則脾不能為胃行其津液，津液鬱滯，則不能下潤於大腸，所以圊而不爽。初方從藿樸胃苓湯加減，次則參用平肝和胃。此後尚須參用補氣之品，庶奏桴鼓之應。


<h2>瘧</h2>
瓜瀝楊　太陰濕瘧，脈弦濡細，面跗浮，食人脘中脹悶。姑宜滲濕和中（十月十七日。）

草果仁（一錢）　桂枝（八分）　生香附（三錢）　仙半夏（錢半）　厚朴（錢半）　酒炒淡芩（錢半）　滑石（四錢）　蔻殼（錢半）　棗檳（三錢）　威靈仙（錢半）　栝蔞皮（三錢）

清煎三帖。

又　瘧邪猶來，脈弦濡，舌滑，濕熱未清，仍遵前法加減為妥。

草果（一錢，去殼）　桂枝（八分）　炒茅朮（錢半）　酒炒常山（一錢）　厚朴（錢半）　酒炒淡芩（錢半）　炒青皮（八分）　新會皮（錢半）　棗檳（三錢）　姜半夏（錢半）　赤苓（四錢）　（引）老薑（三片）

三帖。

介按：濕瘧治法，當辨濕重於熱者，藿樸二陳湯加減。熱重於濕者，蒼朮白虎湯加減。此方系從達原飲加以滲濕之品，洵是濕重熱輕之正法。

安昌陳　氣虛邪留，寒熱久羈。脈虛左弦。夜寐少安。姑宜補中益氣湯加減。（四月三十號甲辰十四日。）

東洋參（錢半）　江西術（一錢）　制首烏（三錢）　秦艽（錢半）　酒炒柴胡（八分）　陳皮（錢半辰砂拌）　茯神（四錢）　威靈仙（錢半）　當歸（錢半）　清炙耆（三錢）　遠志肉（八分）

清煎四帖。

又　益氣升陽。寒熱較差，脈虛，按之弦細，邪猶未淨，仍遵前法加減為妥（五月九號甲辰二十三日。）

東洋參（錢半）　升麻（五分）　仙半夏（錢半）　制首烏（三錢）　酒炒柴胡（八分）　陳皮（錢半）炒江西術（錢半）　淮牛膝（三錢）　當歸（二錢）　清炙耆（三錢）　炙甘草（八分）　（引）紅棗（四枚）

四帖。

介按：柯韻伯曰：李杲知其為勞倦傷脾，穀氣不勝，陽氣下陷陰中而發熱，制補中益氣之法。
又曰：凡脾胃一虛，肺氣先絕，故用黃耆固皮毛護腠理，不令自汗，元氣不足，懶言氣喘，人參以補之，炙甘草之甘以瀉心火而除煩，補脾胃而生氣。此三味除煩熱之聖藥也。佐白朮以健脾，當歸以和血，氣亂於中，清濁相干，用陳皮以理之，且以散諸甘藥之滯，胃中清氣下陷，用柴胡、升麻氣之輕而味之薄者，引胃氣以上騰，復其本位，便能升浮以行生長之令矣。今此案系是氣虛邪留，瘧久不愈，用補中益氣湯以升脾胃之清氣。初因夜不安寐，故加茯神、遠志以安神，因其寒熱久羈，又加首烏、靈丹、秦艽以退邪，次方參入半夏、牛膝等味，退邪補虛，標本兼顧，洵是虛瘧之良方。後悉此人，年已四旬以外，患瘧年餘，服此方數劑，果然告痊。


<h2>卷四</h2>

<h2>腫脹</h2>
遺風龐　暑熱內著，口腹不慎，化脹，脈濡左弦，舌白罩灰，嗆咳脘悶，最重之症。宜分消，候正。（八月十一號丁未二十九日。）

金沸花（三錢包煎）　赤小豆（四錢）　大腹皮（三錢）　冬瓜皮（三錢）　赤苓（四錢）　光杏仁（三錢）　炒枳殼（錢半）　雞內金（三錢）　前胡（錢半）　蔻殼（錢半）　通草（錢半）

清煎三帖。

復診　浮腫消減，脈浮濡，舌滑白，嗆咳音嘶，脘中略和。仍宜分消為穩。（八月十四號戊申初二日。）

金沸花（三錢，包煎）　桑白皮（三錢）　冬瓜皮（三錢）　萊菔子（三錢）　赤苓（四錢）　光杏仁（三錢）　原滑石（四錢）　川萆薢（三錢）　大腹皮（三錢）　杜赤小豆（三錢）　雞內金（三錢）　（引）路路通（七個）

三帖。

三診　浮腫已退，脈弦勁，嗆咳音嘶，舌滑。宜清肺利濕為妥。（八月二十號戊申初八日。）

霜桑葉（三錢）　生米仁（四錢）　射干（錢半）　白前（錢半）　石決明（四錢）　川貝（錢半）茯苓（四錢）　粉丹皮（二錢）　光杏仁（三錢）　冬瓜子（四錢）　通草（錢半）　（引）鮮枇杷葉（五片）

四帖。

介按：暑熱外受，濕自內起，無形夾有形之邪，阻遏肺氣下降之司而為咳嗽，乘入脾臟而為腫脹。治法仿徐之才輕可去實之意，而以苦降肅肺，辛淡滲濕，故能奏效。最後一診，浮腫已退，而亦以清肺滲濕為治，方法井井有條。

柯橋李　高年痰濕膠固，腹滿，跗浮，溺少，脈濡細，舌厚膩，微灰兩邊白，嗆咳。最重之症。（八月九號丁未二十七日。）

仙半夏（錢半）　炒蘇子（二錢）　雞內金（三錢）　麥芽（三錢）　川樸（錢半）　原滑石（四錢）　炒萊菔子（三錢）　橘紅（一錢）　赤苓（四錢）　光杏仁（三錢）　大腹皮（三錢）　（引）路路通（七個）

三帖。

介按：濕壅三焦，肺氣不降，而脾陽不運，則跗腫腹滿，嗆咳嗽痰，喘脹要旨，開鬼門以取汗，潔淨腑以利水，無非宣通表裡，務在治病源頭。故以清肅肺氣，滲濕導滯為治。但高年患此，是屬重險之候。

盛陵徐　腹中仍屬脹悶，食入尤甚，脈澀滯，舌滑尖紅，大便溏，跗浮，究屬重極之症。（六月初五日。）

烏藥（二錢）　雞內金（三錢）　冬瓜皮（三錢）　炒穀芽（四錢）　左金丸（八分）　新會皮（錢半）　赤苓（四錢）　佛手花（八分）　通草（錢半）　厚朴（一錢）　枳殼（錢半）

清煎四帖。

介按：濕熱阻滯，肝陽橫逆，致脾胃失於健運，而便溏跗浮。治以清肝扶脾兼滲濕，庶免腹滿之虞矣。

安昌沈（厚記）　濕久化腫，脈澀滯，舌滑，溲數，脾陽受傷，非輕藐之症。（八月二十九日。）

帶皮苓（四錢）　豬苓（錢半）　大豆卷（三錢）　光杏仁（三錢）　桂枝（五分）　車前（三錢）原滑石（四錢）　杜赤小豆（三錢）　澤瀉（三錢）　冬瓜皮（三錢）　萊菔子（三錢）

清煎三帖。

又　浮腫稍減，脈尚澀滯，舌滑，溲數，脾陽傷殘，究非輕藐之症。（九月初四日。）

商陸（一錢）　赤苓（三錢）　炒菔子（三錢）　海金砂（四錢）　桂枝（五分）　車前（三錢）　滑石（四錢）　新會皮（錢半）　澤瀉（三錢）　冬瓜皮（三錢）　大腹皮（三錢）

清煎三帖。

介按：濕漫三焦，郁傷脾陽，故治以通陽祛濕為主。方從河間桂苓甘露飲脫胎，恰是對症良劑。

後馬金　室女食積化腫，脈濡右大，舌滑，便溺澀。宜消食消腫。

焦六曲（四錢）　大腹皮（三錢）　通草（錢半）　冬瓜皮（三錢）　炒萊菔子（二錢）　赤苓（四錢）　枳殼（錢半）　炒麥芽（三錢）　陳皮（一錢）　車前（三錢）　杜赤小豆（四錢）

清煎三帖。

介按：食積傷脾，脾失運化之權，更兼濕熱壅滯，溢於皮膚而化腫。治以消積逐水，則浮腫自退。

後馬金　閨女舌微黃，脈弦濡，便利稀水，浮腫已退。宜分消為穩。（八月二十九日。）

廣藿梗（二錢）　炒川連（八分）　澤瀉（三錢）　雞內金（三錢）　滑石（四錢）　豬苓（錢半）炒菔子（三錢）　通草（錢半）　省頭草（三錢）　厚朴（一錢）　新會皮（錢半）

清煎三帖。

介按：濕熱久蘊，脾氣未復化瀉，再以清熱滲濕，理氣消積，俾氣行濕退，則腫瀉均瘥。

遺風包　痢後浮腫腹大，脈澀滯，舌滑白，溺少。宜和中分消。（七分十四日。）

大腹皮（三錢）　焦六曲（四錢）　生香附（錢半）　炒枳殼（二錢）　澤瀉（三錢）　炒車前（三錢）　赤苓（四錢）　炒萊菔子（二錢）　冬瓜皮（三錢）　防己（三錢）　通草（錢半）

清煎二帖。

介按：痢後脾虛濕滯，故治法仍以扶脾滲濕。

漁莊王　伏暑濕熱，脈濡，舌滑微黃，跗腫溲赤，尤宜防脹。（八月二十九日。）

棉茵陳（三錢）　赤苓（四錢）　通草（錢半）　蔻殼（錢半）　杜赤小豆（四錢）　廣皮（錢半）省頭草（三錢）　藿香梗（二錢）　仙半夏（錢半）　扁豆衣（三錢）　焦六曲（三錢）

清煎三帖。

介按：濕為黏膩之邪，暑為熏蒸之氣，兩相膠錮，病勢最為淹纏。今以跗腫溲赤，治以芳香理氣，辛淡滲濕，方法俱佳。若日久而濕濁凝滯，傷殘脾陽，即防化脹之慮。

遺風金　痰濕化腫，左脈濡細，右寸關弦滑，嗆咳氣急，胸滿溺少。症非輕藐，宜治防變。

金沸花（三錢，包煎）　炒車前（三錢）　通草（錢半）　川貝（錢半）　沉香曲（錢半）　廣橘紅（一錢）　海石（三錢）　光杏仁（三錢）　杜赤小豆（三錢）　白前（錢半）　地骷髏（三錢）

清煎三帖。

介按：余閱葉香岩《指南醫案》，內有朱姓一症，適與此案證治相同，爰節錄之，以資質證。
其述病源曰：初因面腫，邪干陽位，氣壅不通，二便皆少，桂附不應，即與導滯。滯屬有質，濕熱無形，入肺為喘，乘脾為脹，六腑開合皆廢，便不通爽，溺短渾濁，時或點滴，視其舌絳口渴，腑病背脹，臟病腹滿，更兼倚倒左右，腫脹隨著處為甚，濕熱布散三焦，陰眼難以決勝矣。經云：從上之下者治其上。又云：從上之下而甚於下者，必先治其上，而後治其下。此病逆亂紛更，全無頭緒，皆不辨有形無形之誤。姑以清肅上焦為先（方用飛滑石三錢，大杏仁十位，生苡仁三錢，白通草一錢，鮮枇杷葉去毛三錢，茯苓皮三錢，淡豆豉錢半，黑山梔殼一錢，急火煎，五分服）。葉氏發明病源與誤治之由，以及應當治法，分辨明晰，深堪則效。今此案與葉氏所述，適相符合，而療法亦意旨相同。惟藥味則大同小異。前哲後賢，如出一轍，正如先哲所謂活法法：中多活法，奇方方外有奇方，今以此案徵之，益信。

漁莊沈（霖記）　木剋土化脹，兩跗皆腫，脈沉弦，便瀉不爽，氣逆溺少，非輕藐之症。（七月初三日）

大腹皮（三錢）　雞內金（三錢）　新會皮（錢半）　川樸（一錢）　車前（三錢）　沉香（五分，沖）　枳殼（錢半）　炒米仁（四錢）　通草（錢半）　省頭草（三錢）　杜赤豆（四錢）

清煎三帖。

又　浮腫已退，脈虛細，腰痛，胃納尚和。宜《金匱》腎氣丸加減治之。

生地（四錢）　陳萸肉（錢半）　淮牛膝（三錢）　豨薟草（三錢）　茯苓（四錢）　丹皮（一錢）炒車前（三錢）　炒杜仲（三錢）　懷藥（三錢）　澤瀉（三錢）　五加皮（三錢）

清煎五帖。

又　諸款悉減，脈虛，夜不安寐，臨晚跗浮，嘈雜已瘥，仍遵前法加減為妥。（九月二十二日。）

當歸（錢半）　夜交藤（三錢）　仙半夏（錢半）　穀芽（四錢）　炒川連（六分）　茯神（四錢）新會皮（錢半）　海桐皮（三錢）　柏子仁（三錢）　棗仁（三錢）　豨薟草（三錢）

清煎四帖。

又　諸款悉瘥，脈虛細，臨晚跗浮酸楚。宜分消為妥。（九月二十七日。）

生牡蠣（四錢）　杜赤豆（三錢）　海桐皮（三錢）　大腹皮（三錢）　澤瀉（三錢）　茯苓（四錢）　冬瓜子（三錢）　通草（錢半）　防己（錢半）　豨薟草（三錢）　柏子仁（三錢）

清煎四帖。

又　兩跗猶腫，脈澀滯，面浮。宜分消，防化脹。（十月初三日。）

生牡蠣（四錢）　冬瓜子（三錢）　新會皮（錢半）　豨薟草（三錢）　澤瀉（三錢）　赤苓（四錢）　豬苓（錢半）　五加皮（三錢）　防己（錢半）　商陸（錢半切忌甜）　大腹皮（三錢）

清煎四帖。

介按：李中梓曰：腫脹之病，諸經雖有，無不由於脾肺腎者。
蓋脾主運行，肺主氣化，腎主五液，凡五氣所化之液，悉屬於腎，五液所行之氣，悉屬於肺。轉輸二臟以制水生金者，悉屬於脾。故腫脹不外此三經也。然其治法，有內外上下虛實，不可不辨也。在外則腫，越脾湯、小青龍湯證也。在內則脹，十棗湯、神佑丸證也。
在上則喘，葶藶大棗湯、防己、椒目葶藶大黃丸證也。在下則小便閉，沉香琥珀丸、疏鑿飲子證也。此皆治實之法。若夫虛者，實脾飲、腎氣丸證也。李氏此言，發明盡致，但此症初起，系是情懷少暢，以致清氣不轉，肝木侮脾，而濕熱停滯化脹，第一方宗雞金散加減，以運氣消積，參用滲濕之品。次則因其利久傷陰，宗腎氣湯意以養陰滲濕，補而不滯，利而不伐，洵治虛脹之良方。故至三診而諸款悉減。然此時腎液未充，心神未安，則宗安神丸以補心而滲濕，四五兩方，皆以牡蠣澤瀉散加減，以分消下焦未淨之濕熱，步驟井然，故多奏效。但三診方中，有仍遵前法加減之言，而且浮腫已退，則此診以前，似乎遺失一方，深懷未窺全豹之感。


<h2>遺精</h2>
上灶屠　屢有遺滑，脈弦細，氣滯，腹中不和，嗆咳，舌微灰。宜清肺胃為主。

北沙參（三錢）　光杏仁（三錢）　生牡蠣（四錢）　預知子（三錢，即八月札）　懷山藥（四錢）　川貝（二錢，不杵）　茯神（四錢）　綠萼梅（錢半）　石蓮子（三錢，杵）　砂殼（錢半）　穀芽（四錢）

清煎五帖。

介按：腎陰久虧，陽升無制，沖肺則嗆，精滑則遺。治法於攝固之中，參以補脾養胃而清肺，乃是上損從陽，下損從陰之義。

某　咳嗽較減，脈虛細，心腎並虧，濕未淨，屢次滑精。宜清養肝腎，佐清肺滲濕。（四月十八日。）

釵斛（三錢）　桑寄生（三錢）　甜杏仁（三錢）　冬瓜子（三錢）　生牡蠣（四錢）　懷藥（三錢）　川貝（錢半）　豨薟草（三錢）　炒杜仲（三錢）　生米仁（四錢）　絲瓜絡（三錢）

清煎四帖。

介按：鄒滋九曰：遺精一症，前賢各有明辨，其義各載本門，茲不復贅。
大抵此症變幻雖多，不越乎有夢、無夢、濕熱三者之範圍而已。古人以有夢為心病，無夢為腎病，濕熱為小腸膀胱病。夫精之藏制雖在腎，而精之主宰則在心，其精血下注，濕熱混搖遺滑者，責在小腸膀胱。今此案病在心腎，陰虛不攝，而兼濕熱留著，若陽升無制，乘肺則咳，腎精不固，下注則遺。如用固攝，決難應病。清肺滲濕，兼以養心補腎，庶克有濟。

安昌高　痰紅已除，脈形小數，溺白，精關不固，溺後有淫。宜固補心腎為妥。（七月十八日。）

東洋參（一錢）　桑螵蛸（三錢）　遠志肉（八分）　蓮鬚（一錢）　懷藥（三錢）　抱木茯神（四錢）　生牡蠣（四錢）　新會皮（錢半）　生地（四錢）　炒驢膠（錢半）　炒杜仲（三錢）

清煎五帖。

介按：汪昂曰：心君火也，君火一動，相火隨之。相火寄於肝膽，腎之陰虛則精不藏，腎之陽強則氣不固。今此案是肝陽上冒，故致痰中兼紅，腎虛不攝，則溺後有淫，治以固攝助納，又佐安神寧氣，氣固則精自守矣。

漁莊沈（湘記）　陰火已斂，脈虛細，心腎不交則精滑，舌白稍潤。宜補心丹加減。（五月十九日）

丹參（三錢）　生地（三錢）　金櫻子（三錢）　生牡蠣（四錢）　茯神（四錢）　遠志肉（八分）懷藥（三錢）　柏子仁（三錢）　西洋參（一錢）　炒棗仁（三錢）　新會皮（錢半）

清煎四帖。

又　精滑未除，脈細勁，舌微白，大便難，有血。宜補益潤腸。（五月二十八日。）

太子參（一錢）　龜版（四錢）　麻子仁（三錢）　新會皮（錢半）　茯神（四錢）　丹皮（三錢）金櫻子（三錢）　生牡蠣（四錢）　生地（三錢）　遠志肉（八分）　穭豆衣（三錢）

清煎四帖。

介按：經云：神氣舍心，精神畢具。又曰：心者生之本，神之舍也。今以腎液未能上承於心，而心不藏神，心神一動，腎精遺泄，故治以補心丹加減，藉滋腎液而安心神。但其陰液已虛，未能腴潤於大腸，腸中宿垢，因致秘結不通。傳導之官，失其常度，故次方於滋陰潛陽之中，參用麻仁、生地以潤腸通便，俾得腎液漸充，則便自通暢，而精固神安。


<h2>遺尿</h2>
老埠頭壽　瀉猶未除，左脈虛細，右濡，小便不禁。姑宜分清養陰。

生地（三錢）　川萆薢（三錢）　淡秋石（八分）　潼蒺藜（三錢）　懷山藥（三錢）　車前子（三錢）茯苓（四錢）　生米仁（四錢）　澤瀉（三錢）　桑螵蛸（錢半）　石蓮子（三錢）　（引）陳淘米泔水（並煎）

介按：經曰：下虛則遺尿。又曰：膀胱不約為遺尿。今以膀胱失約，無氣以固，而致小便不禁。又因脾氣未健，濕熱未淨，而瀉猶未除，故治法於滲濕扶脾之中，參用縮小便之味。


<h2>淋濁</h2>
大義汪　濕熱阻氣，舌白厚，脘格，潮熱，小便澀痛，便結。宜清利。（九月十七日。）

瞿麥（三錢）　焦梔子（三錢）　海金沙（四錢）　蕤仁（錢半）　車前（三錢）　淡芩（錢半）　木通（錢半）　澤瀉（三錢）　生牡蠣（四錢）　滑石（四錢）　川萆薢（三錢）　兩頭尖（七十粒，包）

三帖。

介按：丹溪謂五淋症，濕熱阻竅居多，今兼氣閉而小便澀痛，治以滲濕清熱，固屬佳妙。此方從八正散加減，合牡蠣澤瀉以通調水道，下輸膀胱。且其便結系是腑氣不用，故用兩頭尖以導濁。

東浦陳　濕熱下注，溲溺赤流，脈濡右弦，舌滑跗腫。姑宜分清養陰為主。

川萆薢（三錢）　生地（四錢）　綿茵陳（三錢）　川柏（錢半，鹽水炒）　澤瀉（三錢）　懷藥（三錢）　生米仁（四錢）　通草（錢半）　車前（三錢）　丹皮（三錢）　豨薟草（三錢）

清煎四帖。

介按：膀胱者，州都之官，津液藏焉，氣化則能出也。茲因腎陰氣逆於少腹，阻遏膀胱之氣化，以致小便短赤，足跗浮腫，故此方既利膀胱之濕，復滋腎臟之液。

漁莊沈　身熱已退，脈弱，舌滑，小溲仍屬淋漓。宜清利太陽。（八月初三日。）

西琥珀（八分）　銀花（錢半）　木通（錢半）　海金沙（四錢）　車前（三錢）　六一散（三錢）焦梔子（三錢）　石葦（二錢）　青木香（八分）　瞿麥（三錢）　省頭草（三錢）　陳淘米泔水（並煎）

三帖。

介按：濕熱下注成淋，清利之法極是。

安昌茹　濕熱下注，小便澀痛帶血，脈濡，肢冷背寒，舌黃。宜分清利濕為主。（二月十八日。）

川萆薢（三錢）　西琥珀（八分沖）　蒲黃（錢半）　赤苓（四錢）　澤瀉（二錢）　炒車前（三錢）　當歸（三錢）　木通（錢半）　海金沙（四錢）　血餘炭（一錢）　粉丹皮（錢半）

清煎四帖。

又　濕熱未清，溺後仍屬有血，惟澀痛較差，脈濡，舌滑，借四物湯加減治之。（四月九號癸卯二十三日。）

生地（四錢）　蒲黃（錢半）　生甘梢（八分）　焦梔子（三錢）　當歸（錢半）　血餘炭（一錢）澤瀉（三錢）　瞿麥（錢半）　丹皮（三錢）　炒車前（三錢）　木通（錢半）

清煎四帖。

又　尿血遇勞即發，脈濡細，舌黃滑，濕熱蘊蓄。姑宜涼血、清熱、分利。（五月十五號甲辰二十九日。）

生地（四錢）　血餘炭（一錢）　川萆薢（三錢）　淡竹葉（錢半）　丹皮（三錢）　茯苓（四錢）銀花（錢半）　木通（錢半）　焦梔子（三錢）　澤瀉（三錢）　生米仁（四錢）

清煎四帖。

又　尿血屢發屢瘥，脈澀數，肺氣窒痹，胸次痰阻。姑宜瓜蔞薤白湯主之。（元月初八日。）

栝蔞皮（三錢）　光杏仁（三錢）　炒蒲黃（錢半）　白薇（三錢）　薤白（一錢）　廣鬱金（三錢）　血餘炭（一錢）　兒茶（一錢）　焦梔子（三錢）　丹皮（二錢）　通草（錢半）

清煎三帖。

介按：陰虧而濕熱下墜，致尿管阻痹而為血淋，初方宗分清飲意，再加琥珀、赤苓。
以通血利竅，是通則不痛，痛隨利緩之義，故能澀痛較差，次方雖是四物湯加減，適與錢氏導赤之意相符，以清小腸火腑之熱，乃是滋陰涼血之方。但其陰未固攝，濕未退淨，以致過勞即發。且濕熱蘊蓄不解，屢次化熱劫液，又進清熱滲濕，兼以涼血之劑，而血餘炭尤擅一方之長，在愚見尚堪兼用陳棕灰，則更為特效。至第四診，濕化痰涎，阻痹肺氣，又用栝蔞薤白湯以除胸次之痰。此等方案，洵堪作為後學之師範。

茅蓬陳　濕火下注，莖腫作痛已潰，脈弦濡，舌白厚。宜龍膽瀉肝湯治之。（四月十七日。）

龍膽炭（七分）　銀花（三錢）　澤瀉（三錢）　綿茵陳（三錢）　當歸（錢半）　生甘梢（七分）條芩（錢半）　生米仁（四錢）　炒車前（三錢）　赤茯苓（四錢）　海金沙（四錢）

清煎四帖。

介按：濕熱下注前陰，用龍膽瀉肝湯以清肝膽之濕熱，但恐過於滲利，耗傷津液，故佐當歸以養肝。

長巷沈　濁流未除，小便仍屬澀痛，脈濡，氣口滑，舌根黃，咳逆，仍遵前法加減為妥。（元月二十九日）

瞿麥（三錢）　栝蔞仁（三錢）　西琥珀（八分）　川萆薢（三錢）　車前（三錢）　木通（錢半）丹皮（二錢）　光杏仁（三錢）　甘草梢（八分）　海金沙（四錢）　血餘炭（一錢）　（引）陳淘米泔水（並煎）

四帖。

介按：肺主氣化，今被濕熱阻滯，以致濁流未止，故治以清肺滲濕，通血利竅為主。

東關金　心腎不交，陰分尚虧，脈細數，手心熱，精竭形怯，小溲乍赤。宜養陰清熱為主。（七月一號五月十七日。）

細生地（三錢）　釵斛（三錢）　夜交藤（三錢）　川薢（三錢）　川柏（一錢，鹽水炒）　茯神（四錢）　遠志肉（八分）　生甘梢（八分）　淡秋石（八分沖）　地骨皮（三錢）　生米仁（四錢）

清煎四帖。

復診　養陰清熱，精濁較差，脈尚細數，耳鳴，寢寐恍惚，仍遵前法加減為主。（五月二十四日。）

細生地（四錢）　釵斛（三錢）　川萆薢（三錢）　茯神（四錢）　懷山藥（三錢）　炒遠志（八分）　澤瀉（三錢）　生米仁（四錢）　淡秋石（八分，沖）　骨碎補（三錢）　夜交藤（三錢）　鮮帶心蓮子（七粒）

八帖。

介按：此係心神常動，腎精暗泄，以致有形敗濁，阻於隧道，隨尿而出。前後兩方，均是安神寧心，養陰通濁之品，洵屬對症之藥。


<h2>疝氣</h2>
安昌陳　濕熱鬱遏，臍下脹悶，睪丸偏墜，脈澀滯，舌黃膩。宜疏利為主。（二月二十四日。）

川楝子（三道）　橘核（三錢）　雞內金（二錢）　川萆薢（三錢）　延胡（三錢）　赤苓（四錢）香附（三錢）　玫瑰花（五朵）　炒青皮（八分）　澤瀉（三錢）　通草（錢半）　（引）兩頭尖（七十粒）

四帖。

介按：此係七疝中之氣疝，其脈澀滯，而舌黃膩，是夾濕熱之候。方從《濟生》橘核丸加減，確治睪丸偏大，痛引臍腹之專劑。茲又加以萆薢、赤苓、澤瀉等味以利濕，用兩頭尖以濁導濁，治法極是。若再參用荔枝核、山楂核等味，尤為靈效，此鄙人所歷驗不爽者。

某　小便流濁澀痛，右脈弦細，睪丸偏墜。宜金鈴子散為主。（四月初四日。）

川楝子（三錢）　川萆薢（三錢）　木通（錢半）　海金沙（四錢）　延胡（三錢）　澤瀉（三錢）赤苓（四錢）　車前子（三錢）　橘核（三錢）　生香附（二錢）　炒枳殼（錢半）　（引）兩頭尖（七十粒）

四帖。

介按：此與前案大同小異，方從金鈴子散合橘核丸加減，而參用利濕導濁之品，治法極為穩妥。


<h2>瘡瘍</h2>
清水閘陳　濕熱下注為痔，始起下疳，脈滑數，九月身發疹痘，系是結毒。宜清解，仰希外科政之。

苦參（一錢）　藏連丸（一錢）　桑寄生（三錢）　豨薟草（三錢）　銀花（三錢）　炒知母（錢半）　茯苓（四錢）　天花粉（三錢）　炒條芩（錢半）　焦山梔（三錢）　生白芍（錢半）

清煎四帖。

介按：此症雖是濕熱下注，恰系脾腎陰虧，以脾司統血之職，腎主攝納之權，茲以陰絡被傷，其血內溢。故治法以清熱滋陰為主。

漁莊沈（湘記）　結喉旁及右手臂腫，潰而不斂，左脈細數，右寸關弦，不時汗出，形體怯弱。宜防瘡勞。（五月初十日。）

北沙參（三錢）　霍斛（三錢）　穭豆皮（三錢）　忍冬藤（三錢）　茯神（四錢）　炒白芍（錢半）　棗仁（三錢）　地骨皮（三錢）　炙黃耆皮（八分）　生牡蠣（四錢）　新會皮（錢半）　（引）陳南棗（三枚）

三帖。

又　瘡毒未斂，脈弦細數，陰火上升，齒痛，舌白少津。宜養陰清降，防瘡勞。（五月十三日。）

西洋參（錢半）　骨碎補（三錢）　生地（四錢）　天花粉（錢半）　粉丹皮（三錢）　懷藥（三錢）　廣皮（錢半）　蜜銀花（錢半）　釵斛（三錢）　生牡蠣（四錢）　冬桑葉（三錢）

清煎三帖。

又　瘡勞胃鈍，脈虛濡，舌滑白，邇由濕熱傷氣，清竅不利。宜清利為妥。（又月初四日。）

骨碎補（三錢）　生米仁（三錢）　蔻殼（一錢）　冬瓜子（四錢）　炒遠志（八分）　抱木茯神（四錢）　新會皮（錢半）　川貝（錢半）　苦丁茶（錢半）　穀芽（四錢）　石蓮子（三錢）

清煎四帖。

又　瘡勞形怯，胃氣稍振，脈虛細，舌滑白，濕熱猶存，仍遵前法損益。（又月初七日。）

骨碎補（三錢）　生米仁（四錢）　丹參（三錢）　省頭草（錢半）　遠志（八分）　懷藥（三錢）新會皮（錢半）　通草（錢半）　茯神（四錢）　炒穀芽（四錢）　冬瓜子（四錢）

清煎四帖。

又　諸款悉減，脈虛細，瘡口未斂。宜補虛扶元為妥。（六月初九日。）

太子參（一錢）　歸身（錢半）　霍石斛（三錢）　金櫻子（三錢）　茯神（四錢）　炒白芍（錢半）　新會皮（錢半）　懷山藥（三錢）　夜交藤（三錢）　生牡蠣（四錢）　炒杜仲（三錢）

清煎五帖。

介按：此症潰而未斂，膿血去多，營液大耗，以致形體怯弱，次以胃熱上衝而齒痛，三因濕熱重傷，故其處方，初以養胃斂陰，次則參以滋陰潛陽。三四兩方，又佐滲濕。終則悉屬扶脾益腎以安神，俾脾能統血，肝能藏血，心能生血，血液充足，則形體亦得恢如常矣。


<h2>調經</h2>
某　便瀉已除，六脈澀細，癸來澀少，脘中脹悶，皆緣肝橫氣滯，仍遵前法損益。（八月初三日）

左金丸（八分）　烏藥（二錢）　茯苓（四錢）　雞血藤（錢半）　厚朴（一錢）　佩蘭（三錢）　丹參（三錢）　綠萼梅（錢半）　通草（錢半）　炒穀芽（四錢）　大腹皮（三錢）

清煎四帖。

介按：秦天一曰：血氣之化，由於水穀，水穀盛則血氣亦盛，水穀衰則血氣亦衰。是水穀之海，即是陽明胃氣，又是衝脈之本。故月經之本，所重在衝脈，所重在胃氣，所重在心脾生化之源耳。今以胃被肝乘，失其生化之源，是癸來澀少。脘中脹悶，此方清肝和胃以養血，庶幾肝逆稍平，太衝脈盛，則月事以時下矣。

瓜瀝王　頭暈心泛已瘥，六脈細澀。癸來腰腹聯痛如刺，宜和營衛為主。（五月四號甲辰十八日。）

當歸（二錢，小茴香五分拌炒）　制香附（三錢）　雞血藤（三錢）　炒白芍（錢半）　杜仲（三錢）　茯神（四錢）　延胡（二錢）　川芎（一錢）　小胡麻（三錢）　丹參（三錢）　玫瑰花（五朵）

清煎五帖。

介按：血積不散，為氣所沖，新血與故血相搏，引動衝任，以致經來腰腹刺痛。此方養血理氣，調和營衛之意。

西莊俞　潮熱不清，右脈澀，左關沉弦，大便忽瀉，經停，腹中有瘕，臍下痛較緩，氣轉至咽，舌微黃。宜清熱、養胃、和肝。

銀柴胡（一錢）　扁豆衣（三錢）　制香附（三錢）　烏藥（錢半）　地骨皮（三錢）　茯苓（四錢）　杜仲（三錢）　綠萼梅（錢半）　青蒿梗（錢半）　丹參（三錢）　廣木香（七分）

清煎五帖。

又　寒熱較差，胃納已和，右脈虛，左弦細，經停，腹中有瘕，臍下偶痛，肝木抑鬱。仍宜逍遙散加減。（十一月初四日。）

柴胡（八分）　當歸（錢半）　青木香（五分）　木蝴蝶（四分）　炒白芍（錢半）　制香附（二錢）　杜仲（三錢）　川楝子（錢半）　茯苓（四錢）　生地（三錢）　炒青皮（八分）

清煎四帖。

介按：肝鬱不暢，血氣凝滯，以致臍下偶痛，而經停成瘕。然大便作瀉，又是肝陽侮脾之候，治以理氣疏肝，健脾清熱，而寒熱較差，胃氣稍和。次以泄肝熱而解肝鬱，逍遙散為對症之方。因其既和氣血，又佐柴胡以微升，藉引少陽之生氣。如是治療，俾鬱勃之氣，由此可以條暢。

某　衝任內損，腰疼背掣，脈澀細，頭疼心悸，癸澀。宜柔肝、補心、調經。

桑寄生（三錢）　炒杜仲（三錢）　煅龍齒（三錢）　煨天麻（八分）　白茯神（四錢）　甘菊（錢半）　遠志肉（八分）　穭豆衣（錢半）　炒棗仁（三錢）　丹參（三錢）　雞血藤膠（錢半）

清煎四帖。

介按：肝為風木之臟，內寄相火，體陰用陽，其性主升，全賴腎水之涵，血液之養，庶得遂其條達之性。茲以肝腎並虧，血液已虛，因而內風時動，即覺頭暈心悸，腰背痠痛，癸水澀少，此方治法，系是緩肝熄風，滋腎退熱之意。

某　脘悶氣滯，癸澀，脈澀細，右弦，帶下腰痠。宜養血和中。（又月初三日。）

雞血藤（三錢）　制香附（錢半）　大腹皮（三錢）　丹皮（三錢）　冬瓜子（四錢）　小胡麻（三錢）　丹參（三錢）

清煎五帖。

介按：濕熱蘊蓄，因而氣滯血阻，以致帶下腰痠，故治以理氣和血，清熱滲濕。

安昌包　閨女月事仍閉，脈沉澀，腹痛脘悶，肢體浮腫，頃經少安。

當歸（錢半）　澤瀉（錢半）　通草（錢半）　冬瓜皮（三錢）　川芎（一錢）　制香附（三錢）　車前（三錢）　雞血藤（三錢）　延胡（三錢）　大腹皮（三錢）　杜赤豆（四錢）

清煎四帖。

介按：此因血液被濕熱逼出，旁流膈膜，以致肢體浮腫，經來之時，濕熱乘虛而入，阻礙血脈之周流，血既凝滯，自然經閉腹痛，利水活血以行氣。方法面面顧到。

某　帶下腰疼，脈虛細，癸澀，腹左有瘕，病在衝任。宜柔肝調經。

桑寄生（三錢）　炒杜仲（三錢）　炒白芍（錢半）　生牡蠣（四錢）　全當歸（二錢）　覆盆子（三錢）　木蝴蝶（四分）　綠萼梅（錢半）　茺蔚子（三錢）　香附（三錢）　雞血藤（三錢）

清煎八帖。

介按：衝任並虛，肝鬱成瘕，故以柔肝固腎，理氣活血為治。

安昌顧　氣鬱成痹，脈澀，右寸關弦，音嘶，腹痛有瘕，癸水早期。宜泄降清肝。（三月二十七日。）

栝蔞皮（三錢）　石決明（六錢，生打）　川楝子（三錢）　茺蔚子（三錢）　薤白（一錢）　丹皮（三錢）　木蝴蝶（四分）　綠萼梅（錢半）　霍斛（三錢）　炒延胡（錢半）　新會皮（錢半）

清煎四帖。

介按：情懷不暢，肝鬱化熱，以致癸水早期，氣逆上升，則胸脘阻痹，腹中瘕痛。故治以泄肝養胃。

某　便瀉未除，舌色左邊厚，癸水早期，脘悶氣滯，右脈虛細，左關沉弦，肝木偏橫。宜養胃、平肝、調經。（六月七號。）

霍斛（三錢）　雞血藤（三錢）　通草（錢半）　紫香附（錢半）　佩蘭（三錢）　穀芽（四錢）　石蓮子（三錢）　生米仁（四錢）　丹皮（二錢）　木蝴蝶（四分）　丹參（三錢）

清煎四帖。

介按：便瀉未除，是挾時令之濕熱，癸水早期，是屬肝熱而不藏血之症。肝陽橫逆，則脘悶氣滯，而左脈沉弦，胃被肝乘，未能與衝脈生化血液，則右脈虛細，治宜雙方顧到，故以養胃和血，平肝滲濕之劑。

安昌壽　血虛木旺，脈弦，右虛細，項背掣痛，癸水先後不一，脘中偶痛，夜寐少安。宜補心平肝為主。

丹參（三錢）　當歸（錢半）　生牡蠣（四錢）　小胡麻（三錢）　茯神（四錢）　炒白芍（錢半）木蝴蝶（四分）　雞血藤（錢半）　棗仁（三錢）　炒杜仲（三錢）　川楝子（三錢）

清煎五帖。

介按：肝主筋而藏魂，腎主五液而惡燥，茲以腎液不能上承，則心不生血而癸水愆期，肝不藏魂，則夜寐不安，又不養筋，則項背掣痛而聯及脘中。故治以補腎養心，柔肝和血。

瓜瀝王　癸澀後期，脈虛左澀，腰痠帶下，胃納不旺。姑宜養胃、調經、澀下。

釵斛（三錢）　雞血藤（錢半）　覆盆子（三錢）　小胡麻（三錢）　省頭草（三錢）　炒杜仲（三錢）　川斷（三錢）　丹參（三錢）　生牡蠣（四錢）　穀芽（四錢）　制香附（三錢）

清煎十帖。

介按：月經之本，所重在衝脈，而衝脈隸於陽明。今以胃納不旺而血海漸涸，是以癸澀後期，腎虛而帶脈不固，則腰痠帶下。治以養胃補腎，庶幾經調帶止。

瓜瀝王　癸澀遲滯，氣衝脘悶，脈左澀，右弦滑，痰濕下注為滯。宜養血理氣為主。（四月二十三號。）

歸身（二錢）　仙半夏（錢半）　雞血藤（三錢）　制香附（三錢）　炒白芍（錢半）　新會皮（錢半）　茺蔚子（三錢）　沉香（四分）　川芎（一錢）　生牡蠣（四錢）　杜仲（三錢）　

清煎四帖。

介按：濕痰下注於帶脈，帶脈不能約束而下濁液。但帶脈又能於衝任，衝任並虧，則氣衝癸澀，治以補脾腎之氣。又佐舒肝之品，俾血旺氣和，則諸恙自愈。

安昌顧　心悸帶下，癸澀過滯，腰痠，臍下痛，脈濡澀細，邇有頭疼，齦起脹泡。宜勝金丹加減。（五月二十日。）

生地（三錢）　小胡麻（三錢）　遠志肉（八分）　炒杜仲（三錢）　當歸（錢半）　釵斛（三錢）茯神（四錢）　石決明（四錢）　白芍（錢半）　香附（三錢）　雞血藤膠（錢半）

清煎五帖。

介按：傅青主曰：帶脈橫生，通於任脈，任脈直上，走於唇齒，唇齒之間，原有不斷之泉，下貫任脈以化精，使任脈無熱氣之繞，則口中之津液，盡化為精，以入於腎矣。惟有熱邪存下焦之間，則津液不能化精而反化濕也。今此案系是帶任兩脈，液虛熱熾之象，故用勝金丹加減，藉以養血清熱，柔肝安神。


<h2>帶下</h2>
遺風龐　血虛嘈雜，知飢少納，脈虛細，腰痠帶下，舌色灰厚。姑宜養血、和中、平肝。

當歸身（錢半）　仙半夏（錢半）　遍金釵（三錢）　雞血藤（三錢）　茯神（四錢）　左金丸（八分）　木蝴蝶（四分）　佩蘭（錢半）　丹參（三錢）　炒穀芽（四錢）　生牡蠣（四錢）

清煎五帖。

介按：衝脈之血，系是陽明水穀所化，茲以胃液已虛，未能容納水穀，而致知飢嘈雜。且肝腎並虧，而致腰痠帶下，故以柔肝、和胃、養血為治。

遺風龐　帶下腰痠，脈關尺澀細，經停七月，腹中有形，病在衝任。宜柔肝、澀下。（三月二十三日。）

桑螵蛸（三錢）　歸身（錢半）　菟絲子（三錢）　生香附（錢半）　炒杜仲（三錢）　木蝴蝶（四分）　川斷（三錢）　綠萼梅（錢半）　生牡蠣（四錢）　大腹絨（三錢）　覆盆子（三錢）

清煎四帖。

介按：任脈通，太衝脈盛，則月事以時下。茲以衝任並虧，而經停七月，肝鬱不暢，則腹中有形，腎虛而帶脈不固，則酸下腰帶。治以柔肝澀下，即是攝衝任之意。

黃公漊徐　小腹仍屬滯痛，脈尚澀，白帶未除，衝任腰胯痠痛。宜和肝澀下為穩（六月七號乙巳二十二日。）

當歸（錢半，小茴香炒拌）　省頭草（三錢）　覆盆子（三錢）　杜仲（三錢）　延胡（錢半）　九香蟲（一錢）　烏藥（錢半）　香附（三錢）　炒小胡麻（三錢）　生牡蠣（四錢）　玫瑰花（五朵）

清煎七帖。

介按：王叔和曰：帶脈為病，左右繞臍，腰脊痛，沖陰股也。據是以觀，則此症系是帶脈失司，肝逆未平之候。

盛陵徐　衝任內怯，腰疼背掣，帶下，脈澀細，癸澀不調，頭疼。姑宜養血、調經、澀下。（八月二十二號戊申十四日。）

全當歸（三錢）　茺蔚子（三錢）　雞血藤（三錢）　豨薟草（三錢）　炒白芍（錢半）　炒杜仲（三錢）　覆盆子（三錢）　化龍骨（三錢）　川芎（錢半）　生牡蠣（四錢）　桑寄生（三錢）

清煎七帖。

介按：女人月水，由諸絡之血，彙集血海而下，茲以衝任內怯，肝腎液虛，是以頭疼腰痛，背掣帶下，養血補腎以調經，深得內經先其所因，伏其所主之旨。

安昌馬　帶下如注，小腹滯痛，脈澀左弦細，癸澀不調，舌厚膩，汗出濈濈。宜疏泄厥陰為主。（四月二十八日。）

川楝子（三錢）　當歸（錢半）　桑螵蛸（錢半）　柏子仁（三錢）　延胡（三錢）　麻子仁（四錢）　生香附（錢半）　海金沙（四錢）　省頭草（三錢）　車前子（三錢）　青木香（八分）

清煎三帖。

介按：此係肝鬱侵脾，濕熱下陷，是以脾精不守，未能化為經水，反變白滑之物，直下而為帶。故治以疏泄厥陰，兼滲濕熱而澀下。


<h2>胎前</h2>
瓜瀝謝　經停二月餘，右脈滑數，脘格嘔惡，食入即吐。宜防妊育。

釵斛（三錢）　藿梗（二錢）　桑寄生（三錢）　生香附（錢半）　蘇梗（二錢）　陽春砂（六分）杜仲（三錢）　焦梔子（錢半）　新會皮（錢半）　炒穀芽（四錢）　條芩（錢半）

清煎二帖。

介按：婦人受妊，全賴腎氣之旺，腎氣旺則容易攝精而蔭胎。茲由肝熱挾胎氣上衝。致妊娠二月，嘔吐惡阻，故於平肝養胃之中，參以補腎之品，確治惡阻之良方。

頭蓬胡　肝風犯胃，頭疼暈眩，嘔惡，脈左虛細，右稍滑，經停厭食。宜防孕育，未知然否，候正。

桑寄生（三錢）　扁金釵（三錢）　新會皮（錢半）　炒杜仲（三錢）　炒驢膠（錢半）　蘇梗（錢半）　藿梗（錢半）　陽春砂（六分，沖）　穭豆皮（三錢）　明天麻（八分）　甘菊（錢半）

清煎四帖。

介按：胃虛而肝風內震，以致眩暈嘔惡。治以滋肝和胃而理氣，是惡阻而兼肝風之良法。

漁莊沈　妊育頭脹，腹中氣機不和，脈弦濡滑，溲弱短數，嘔惡涎沫，胃鈍。宜和中、理氣、護胎。（五月初四日。）

大腹皮（三錢）　江西術（一錢）　桑螵蛸（錢半）　藿梗（二錢）　蘇梗（錢半）　新會皮（錢半）　車前子（三錢）　焦梔子（二錢）　天仙藤（錢半）　陽春砂（七分，沖）　條芩（錢半）

清煎二帖。

介按：肝陽橫逆，阻滯氣機，挾濕而侵侮脾胃，是以嘔惡頭脹。故治以安胎為主，兼清濕熱以佐之。


<h2>產後</h2>
黃公漊徐　小產後帶下如注，脈弦細澀，脘中有形，攻觸而痛，癸水不調。姑宜澀下平肝。（六月七號乙巳二十二日。）

生牡蠣（四錢）　草豆蔻（一錢）　仙半夏（錢半）　丹皮（錢半）　化龍骨（錢半）　制香附（二錢）　廣皮（錢半）　玫瑰花（五朵）　炒杜仲（二錢）　左金丸（八分）　木蝴蝶（四分）

清煎五帖。

介按：劉宗厚曰：帶下多本於陰虛陽竭，營氣不升，經脈凝澀，沖氣下陷，精氣積滯於下焦而成。今此案系是肝經抑鬱，耗及營液，以致帶脈失固，沖氣下陷。故小產之後，而帶下如注，衝任虛氣挾肝陽上逆，則脘腹作痛，治宜平肝補腎為先。

華舍施　產後濕臌，溲黃，腹滿，足腫，脈滯，舌黃，症勢棘手。（民國十年七月十九日。）

杜赤小豆（錢半，杵）　大腹絨（錢半）　帶皮苓（四錢）　光杏仁（三錢）　冬葵子（三錢）　椒目（五分）　澤瀉（三錢）　地骷髏（一兩，煎湯代水）　晚蠶砂（一兩，包）　淡附片（四分）　炒米仁（四錢）

四帖。

又　產後臌脹，舌仍黃，溲較長，脘未展，脈尚滯，症尚棘手。

淡附片（五分）　雞內金（三錢炒）　杜赤豆（錢半，杵）　棗檳（錢半）　光杏仁（三錢）　桃仁（十粒）　官桂（五分）　椒目（五分）　晚蠶砂（一兩，包）　沉香曲（錢半）　冬葵子（三錢）　地骷髏（一兩，煎湯代水）

又　產後臌脹，脈尚滯，溲長，舌黃，症尚棘　手。（八月初五日。）

沉香曲（錢半）　晚蠶砂（一兩）　蜣螂（三雙）　大腹絨（錢半）　炒雞內金（三錢）　冬葵子（三錢）　烏藥（錢半）　椒目（五分）　杜赤豆（錢半，杵）　淡附片（四分）　原粒砂仁（一錢，鹽水炒）　地骷髏（一兩，煎湯代水）

介按：產後而患臌脹，須防瘀血凝結，但用普通治濕臌之藥，決難奏效。
雖則在後二方，用桃仁十粒，亦難濟事。若能參用抵當湯，庶幾近之，否則兼與黃連、丹參、大黃、五靈脂、蒲黃等品，下其瘀血，或能中鵠。後聞斯人轉就診於潘星如君而全愈，諒必兼用消瘀之品矣。此方滲濕扶陽，若治普通濕臌之症，亦是極好。惟產後血臌，尚欠斟酌。今特錄之，以資後人之鑑戒。
<script src='https://williamkpchan.github.io/LibDocs/readbook.js'></script>
</pre></body></html>
