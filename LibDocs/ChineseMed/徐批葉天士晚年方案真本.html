<base target="_blank"><html><head><title>徐批葉天士晚年方案真本</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = false;
  var topicEnd = ", ";
  var bookid = "徐批葉天士晚年方案真本"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>徐批葉天士晚年方案真本</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>


作者 葉桂 朝代 清 年份 公元1888年


<h2>張序</h2>
敘曰：古之志士，隱淪卜祝，藏器屠釣，非賤鼎鍾輕軒冕也。
喪亂既降，非才不宏，故有辱身以濟物，降志以匡時。若家無一命之恩，朝無許史之戚，而希黼黼求殊異，亦足恥也。夫利祿有損於賢豪，賢豪無求於利祿，故甘岩壑，悅棲遁者，惡聞足音。然閒曠性之所適，衣食身之所資，不能棄所資取所懌，是以君平握粟以自怡，韓康負囊而不悔。小林先生，隱君子也，以醫三致千金，視夫士大夫之屈志意，競名利，又與夫無岩處奇士之行，而說仁義，長貧賤者，不可同年而語。義而能富，孔父不等浮雲，巧者有餘，子長於焉驗道矣。
予嘗嘆夫技不足養妻子，財不足給祭祀，守殘缺，命高蹈，何足稱焉。此乃小林先生之所羞也。惜其術成不可托後昆，懼其藝之將沒，乃寄意《臨證指南》，托其宗旨，抒其所得，亦可慨矣。嘗自謂人頌予為濟世。如予者，乃世濟耳。蓋無驕之心，見於是語與是書，殆司馬遷所謂富而好行其德者與。
夫證莫大於寒熱，班固疾醫之以熱益熱，以寒增寒，然則醫之能辨寒熱者鮮矣。淳于意自云藥方試之多不驗，則十全者難矣。況《素問》、《九靈》，文辭質奧，通人尚難章句，醫乃神聖所慎，今則視為讀書不成，去學劍之事也，惡能決嫌疑定可治哉。又嘗論世之學師醫師，其權與朝廷等，且為朝廷之害，何以言之，人雖聖、俗師教之無不狂也。人雖壽，庸醫治之無不夭也。是朝廷培之，俗師覆之，朝廷生之，庸醫殺之。揚馬之文章，鄭孔之學術，管樂之事功，亦云少未遇俗師，長未遇庸醫耳。世之父兄孫子，方卑辭厚禮於俗師庸醫之前，悲夫：若小林先生之綜覽書史，強記博聞，予竊慕焉。宜其逍遙池館，謀度酒食，耆艾若童稚，健步若壯夫。撰述傳於遠裔，待收侔於千戶也，有味哉。

<u>張祥齡撰</u>


<h2><br><span class="orange">卷上</span></h2>
丁（常熟，二十四歲）　勞嗽寒熱是百脈空隙，二氣久虛所致，純用填精益髓，猶慮弗能充養肌肉，日見乾癟，病人說醫用沉香，聲音逐啞（勞嗽大忌香燥。）大凡香氣如煙雲，先升後降，況諸香皆泄氣，沉香入少陰腎，疏之泄之，尤為勞怯忌用。

萸肉　山藥　建蓮　五味　茯神　熟地炭　芡實　川斛

顧（嘉善，四十八歲）　五六月間，氣候溫熱，地泛潮濕，六氣之邪，其時濕熱為盛。凡濕傷氣，熱亦傷氣，邪入氣分，未及入血，癮疹搔癢，其色仍白，氣分郁痹之濕邪也（氣分血分辨析分明示後學看病良法。）病人說汗出，或進食後疹即旋發，邪留陽明，陽明主肌肉，醫稱曰風，愈以散藥，不分氣血，邪混入血分，疹色變赤，此邪較初感又深一層矣。

飛滑石　石膏　紫花地丁　寒水石　白蘚皮　三角胡麻　生干首烏　木防己

王（淮安，二十九歲）　平昔好飲，脾氣已傷，醉後便溏不實。夫酒性濕而動血，聚濕必傷脾胃之陽，三年失血，食大減少，惡酒如仇，全是脾胃受困（因好飲而傷中，致血當蘇脾胃之陽而補中為急，好飲者每多此病。）世俗醫者，見血見嗽，以滋降清肺治法，滋必滯膩理嗽清寒，此中陽久困不蘇，墜入勞損矣。


<h2>異功散</h2>
中央脾胃，為酒濕所困，憊甚，至惡酒如仇，其中氣之衰壞，莫此為甚。舍異功散之外，別無良法。多服人參，庶幾有益。好飲者，比比皆是，須鑑諸。

範（湖州，二十五歲）　形色黃瘦，脘痛嗆血，問納食減平日之七，自初春至霜降，不得醒復。此內損七情，淹淹勞怯，若不扶其脾胃，但以嗽嗆為治，殆不可為矣（有力量）。


<h2>參歸建中湯</h2>
先天元陽，全賴後天水穀之氣蔭庇，胃旺納穀，中氣既能充護臟腑，且精生於穀，陰分亦藉以充裕，納食既減平日之七，安得不急扶脾胃耶。

高（陸墓，二十歲）　少壯脈小澀屬陰，臍左起瘕，年來漸大而長，此係小腸部位。小腸失司，變化傳導，大便旬日始通，但脾胃約束津液不行，古人必用溫通緩攻，但通腸壅，莫令礙脾（因大便旬日始通，故臍左起瘕，確指其為小腸部位，聰明過人）。

麻仁　桂心　桃仁　大黃

蜜丸，服二錢。

從來通腸壅之藥，必礙脾胃，以湯能盪滌耳。今改作丸藥，只用二錢，令每日漸積流入腸中，而通泄法自脾約丸來（桃仁承氣加入潤腸之藥）。

馮（寧波，二十五歲）　面起瘍瘡，瘡愈頭痛，牙關不開。凡頭面乃陽氣遊行之所，不容濁氣留著，外瘍既合邪痹入骨骱，散風藥僅走膚膜，上焦氣多，血藥無能為幹上部之隧（說穿似覺尋常，而他人已不能道及，言言至理。）

角針　蜂房　淡豆豉　牙皂　甜瓜蒂　大豆卷

讀天翁方案，雖為病人設法，其實處推開精論，治病道理，警醒當世聾瞶語，教人看病下手處，後學得此，便有主張，不致一病到手，即慌忙心無措也，有功千古。

韓（海州，四十五歲）　單單腹大，脈得右弦空，左漸弱，乃積勞陽傷之脹，久病之變，難望其愈（斷語清真，切當，治病便不蒙糊）。

大針砂丸三錢。

華（南京，二十二歲）　胃痛已久，嘔水，大便結燥，藥已不可用。

桃仁　薑汁　茯苓　延胡　半夏　廣皮白

陸（太倉，三十二歲）　陰損瘕泄，以酸收甘補。

人參　茯神　炒白芍　熟地炭　炙甘草　五味子

山藥漿丸。

朱（靖江，二十五歲）　自春季失血，血止痰嗽，左脈細數，是陰虛勞嗽。幸胃納不減，可填補真陰，肺藥理嗽，必傷胃氣，但精血藥不能生長，加慎保養。冀交春不致血來，屢發則難治矣。

熟地　萸肉　雲茯苓　山藥　天冬　五味　麥冬　阿膠　龜板　黃柏

袁（黎里，二十九歲）　肛瘍膿漏將一年，氣下垂，精血傷，補下流，佐堅陰除熱。

人參　熟地　湖蓮肉　海參　茯苓　黃柏

沈（東山，二十九歲）　食入吐，久不化，胃中無陽，濁氣逆攻，不貫注入腸，大便堅痹。

用半硫丸錢半。

熱生清，寒生濁，中陽衰微，陰濁反從下而上干，大便堅痹，半硫丸溫劑中之最滑潤者，不但泄濁通陽，抑且下行降逆。

錢（嘉善，三十六歲）　情志不和，病起於內，由痛吞酸嘔吐，臥著氣衝，必是下起，議泄木安土。

吳萸（泡）　人參　茯苓　川楝肉　乾薑　半夏（炒）

顧（來安縣，四十六歲）　此病起痰飲咳嗽或外寒，勞倦即發（陽氣已薄極。）發必胸脘氣脹，吐出稀涎濁沫，病退痰濃氣降乃已，此飲邪皆濁飲久聚。兩年漸漸腹中痞悶妨食，肛門尻骨，坐則無恙，行動站立，刻刻氣墜。若大便欲下之象，腎虛不收攝顯然。或於在前見痰嗽以肺治，苟非辛解，即以寒降，以致釀成痼疾。

腎氣丸加胡桃肉、角沉香。

腎虛氣不歸元，既不能溫養脾陽以化食，以致飲邪濁陰久聚，此腎虛而脾益虛也。再經腎氣不攝，逆上飲泛，病苦胸脘脹悶，必得腎氣收攝，則諸症皆安。

何（三十二歲）　酒客大便不旺，奔走勞動失血，乃酒色之傷。止血理嗽，藥味無非清降滋潤，聲音日啞，肺痿氣餒，為難治之症。

人參　茯苓　米仁　炙草　白芨　黃精

此方脾肺並補，以肺痿氣餒，順崇土生金，母子兼顧。

四君中以米仁換白朮，加白芨、黃精，以培補中宮，此旺中央以益四維之法。

姜（鹽城，五十七歲）　脅膈左右懊憹不舒（此中上二焦之病），有嘔逆帶血，凡人臟腑之外，必有脈絡拘絆絡中聚血（絡中留瘀，漸成血隔，）中年操持，皆令耗血。氣攻入絡，必有難以自明其病狀之苦。況宜宣通血分以和絡，俾不致瘀著，可免噎膈反胃（此之積血若薛立齋治吳司馬積血在肺胃之間）。

新絳　青蔥　橘葉　桃仁　鉤藤　土蔞皮

肝氣本居下焦，寧靜即是生陽。動則逆攻入絡，以致血液瘀聚，久生變幻。

通絡宣瘀，熄風，理厥陰之血氣，有如此清靈松銳。

吳（盪口，四十六歲）　面黃白，消瘦無神，腹大臍突，足冷腫重，自言如著囊沙，曾經因脹攻下，下必傷陽（插入斷語一句）而滿脹如故，乃濁陰錮閉，真陽大傷，見症是不治之條。用藥究理，暖以通陽泄濁。

生炒附子　椒目　炒黃乾薑　炒小茴　車前子

傷陽，傷足太陰脾、足少陰腎也。故用生附、椒目、炒姜，以溫通脾腎之陽，小茴以溫太陽之腑，再加車前以利水也。

沈（長善，浜二十歲）　毆詈大聲用力，氣逆失音，雖陰虛腦泄，亦宜以輕揚肅上。

桑葉　枇杷葉　生甘草　象貝　米仁　大北沙參

蔣（楓橋，十九歲）　沖年陰火末寧，情志易動，加怒氣火迸逆絡，血上溢，問納食不旺，氣衝血上，必撫摩氣降，血不出口，但絡中離位之血，恐致凝遏，越日必氣升湧逆矣（此症血氣平靜之後，補陰自不可少，以通瘀為主，識力俱老。）

杜蘇子　降香末　炒桃仁　粉丹皮（炒）　炒南楂　薏苡仁

加老韭白汁。

用藥到此地位，可謂擇焉而精。

程（徽州，四十六歲）　此痰飲宿病，勞怒遇冷即發（總由肺腎不固，）已十年之久，不能除根。


<h2>桂苓甘味湯</h2>
何（八字橋，二十一歲）　此肝病也。肝主筋，木藏，內寄火風，情志不適，熱自內起，鑠筋襲骨¼有牽強不舒之狀。惟怡悅可平，藥無除病之理（熱自內起，固由肝腎陰虛而火風內熾，飛揚走竄，涼肝之品自不可少。）

首烏　杞子　桑寄生　歸身　沙苑　杜仲

既云熱自內起，鑠筋襲骨，此方尚少涼肝藥一二味。

吳（朱婆橋，六十三歲）　寒入厥陰之絡，結為氣疝，痛則脹升氣消，寂無蹤跡。老年下元已乏，不可破氣攻疝，溫養下元，尿管脹或阻溺，佐宣通仿香茸丸。

鹿茸　大茴　韭子　蛇床　當歸　麝香　青鹽　覆盆子

溫經不用剛燥，總以老人下元先虧，腎虛惡燥，故主以柔陰藥。

戴（太興，二十八歲）　色脈是陰虛，其喉妨納，乃陰乏上承，熱氣從左升，內應肝腎陰火。前議復脈，大便滑泄，知胃氣久為病傷，不受滋陰，必當安間靜室以調，非偏寒偏熱藥能愈（陰虛不用陰藥，別開生面，但養肺胃津液，培中宮元氣，此為務本之圖）。

人參　扁豆　川斛　茯神　木瓜　北沙參

凡咽喉妨納，總因氣火上升，陰精不能承載於上。然竟養肝腎之陰，脾胃必受滋膩，一或泄瀉陰液更下走矣，惟養胃陰升於肺，甚為捷徑。

汪（吳趨坊，四十五歲）　清竅在上焦氣分，搐鼻宣通氣固妙。但久恙氣錮，濕痰必生。

茶調散臥時服五分。

推進一層，眼光獨到，有形之濕痰不理，氣分決不宣通，清竅斷難疏利。些微小恙治法，迥不猶人，可敬。

楊（海寧，二十六歲）　此勞怯是腎精損而枯槁，龍雷如電光閃爍無制，腎脈循喉，屢受陰火熏灼，必糜腐而痛。冬無藏精，春生寂然，胃氣已索，草木何能資生。


<h2>豬膚湯</h2>
豬膚湯，上中下三焦俱治。白蜜潤肺，兼滋大腸，白粉補中以養脾胃，豬膚清膩以填少陰，既不滯脾，又能補益，不使龍雷上熾，何等穩妥（立方穩妥，病至如此，惟求用藥無礙而已）。

張（葑門，三十九歲）　過勞熬液，陽升咳血，痰多夜熱，非因外感。尺脈中動左數，肝腎內虛，失收肅之象。（咳血而收肅肺氣，今人必出養陰矣。）

北沙參　玉竹　麥冬（炒）　扁豆　甘草（炙）　蔗汁

治節之權，若能收肅於上，縱有龍雷相火，亦寧靜帖伏。如秋月氣收，雷電即下伏而不升發。病因先勞熬液，液為血之先鋒，液枯則繼之以血溢。惟肺氣肅上，則水藏有母，尺脈可寧矣。

錢（嘉善，三十三歲）　肺痿失音，形肉枯癟，氣損甘藥調和，不宜辛散滋寒矣。

白芨　米仁　黃耆　茯苓

元氣雖歸根於腎，亦藉後天水穀之精運行，以使真氣維續，生生不已，以供日用，相繼於不息之途。下則吸歸於腎，上則充護於肺。中宮脾胃之司，其權最重。若氣分既損，則腎乏統攝之根，肺失堅剛之體，萎靡不振，乏精化氣。甘藥調和，尚恐不及，何堪辛散滋寒。

氣本無形，全賴有形之精血以化。古稱精生於穀，中宮納食生精，化氣之本也。

李（海州）　望七力量不比壯盛，凡男子下焦先虛，其跌僕致傷，從外而傷，筋縱骨短，不能再伸，外踝留著瘀凝形色，須至夏月，令瘍醫磁針砭刺可愈。

還少丹老年下元先虛，頭轉腳重，總為陽不下趨，濁陰上升清道也。故稍或不慎，最易跌僕致傷。還少丹溫補下元之品多，最宜常服不輟，自然輕健。

男子年將五十，仰事俯育正繁，且練達人情，洞明世事，神明內煩，些微精血，只供操勞而已。生氣日淺，下元安得不虛，所以頭重腳輕，最易顛仆耳。

王（唯亭，十八歲）　讀書身靜心勞，夜坐浮陽易升，少年人雖未完姻，然偶起情欲之念，人皆有諸。致陰中龍雷挾木中相火，震動而沸，失血咳嗽，乃臟陰不寧，暫緩書卷，早眠晏起，百日中勿加雜念，擾亂神志，可以全愈。服草木圖愈，非要領也。

少年生陽勃勃，動躍莫遏。凡濁陽下注，干變為離，洞開靈府，天機穎悟，蓋惟虛故靈耳。然不知禁懼，虛捐夭枉者比比（此案筆致飄逸體察工細先生甚忠恕也）

蔣（楓鎮，十九歲）　血止心脘熱燥。（血後餘波。）當養胃陰（妥帖）

生白扁豆　大北沙參　骨皮　玉竹　桑葉　甘草　青甘蔗汁

從來養陰者，但知養腎肝之陰。不知胃氣弱者，下元未受其益，中宮先受其滯，曷若先養胃陰，津液旁敷而不滯也。

高（江寧，二十一歲）　食已少頃，酸水湧嘔（虛中挾火，）但飢時不食，仍不安適。久病致胃虛，陽不運行，濁陰乃聚。春季以開導氣分辛溫不效，思虛中挾滯，泄濁溫通，必佐養正。苟不明避忌，食物焉能取效。

川連　吳萸　茯苓　淡熟川附　淡乾薑　熟半夏　人參

泄濁溫通而不佐養正，則力量單薄，雖暫時通利，不久又復陰凝，惟養正則濁陰永不聚矣。

王（四十七歲）　痰飲乃陰濁化有形之物，阻陽氣不入於陰，陽蹺穴空，夜不熟寐，靈樞經用半夏秫米湯，謂通陽交陰，痰飲不聚也。天王補心一派寒涼陰藥，與濁陰樹幟，中年必不受護陽為要。（精實。）仲景云：凡痰飲當以溫藥和之。（指明確鑿。）

小半夏湯加秫米。

陽氣入於陰蹺穴即不空矣。今被有形陰濁阻逆，陽不內交，苟非驅化痰飲，擴清道路，安得通陽交陰耶?

陳（同里，五十三歲）　瘦人多燥，癉瘧，熱氣由四末乘至中焦，胃中津液，為熱劫鑠乾枯，不飢不飽，五味不美，是胃陰傷也。（切當。）

麥冬汁　人參　知母　生甘草

胃陰充溢精氣，上升於喉舌，津液滋味和，食味甘美，胃陰虧者，陽明必熱，但覺喉間乾澀，舌中味苦，精氣不榮於口，舌即不知味而不覺鮮美矣。

毛（四十歲）　氣塞填胸阻喉，不飢不飽，病起嗔怒，寅卯病來，臨晚病減。凡氣與火，必由少陽木性而升，故上午為劇。

栝蔞皮　薄荷梗　神麯　黑梔皮　新會紅　青蒿梗

一日亦備四時之氣，上午主升，猶春氣也。
中午主泄，猶夏令也。下午主收，猶秋降也。夜深主藏，猶冬伏也。治病體察至此，可云知幾矣。（知幾用涼藥必兼疏散，否則遏鬱而火愈不散。）

何（淮安，十九歲）　性情固執，靈慧氣鈍，大凡心藏神，腎藏精，少年先病精神不易生旺有諸。宜用六味加遠志、菖蒲，開導心竅腎精，兩相交合（聰敏智慧本心腎竅通，錮閉則開通之，使之交合，真化工矣。）

人當十五六歲，即愚頑薄劣者，到此時聰明漸啟，知識漸開，讀書便有領悟，世事略知二三。蓋因濁火已泄，干變為離也。

細極入微，惟虛故靈。

王（用直，五十歲）　肺痿聲啞，胃減食少不安，難治之症。


<h2>戊己湯</h2>
席（東山，五十歲）　血痹氣滯，腹中不和，而大便燥結不潤（血痹之故。）夏季以柔藥辛潤，交霜降土旺，連次腹痛，目眥變黃，此非黃疸，濕熱瘀留阻壅乃爾。

炒桃仁　郁李仁　茺蔚子　冬葵子　菠菜乾

血蓄久必澀，故行瘀兼以滑可去澀，藥味總不妄投。

血主流行，痹則血結而氣滯，不甚血虛，當用宣通法，藥品精細。

劉（淮安，二十六歲）　有物有形之滯，從胃入腸，當心胸之下，皆陽氣遊行之所，因初起停食幾年，疑惑其實，陽不旋轉，而致結痹。

薤白白酒湯病屬無形之氣，不關有形之滯，故用通陽法。

江（通州，四十四歲）　痰飲哮喘，遇寒勞怒即發。

小青龍去麻黃。

哮喘先開太陽。

陳（黎里，四十四歲）　形色脈象，確是陽虛。酒食聚濕，濕注腸痔下血。濕為陰濁，先傷脾陽，陽微氣衰，麻木起於夜半亥子，乃一日氣血交代，良由陽微少續。有中年中痱之疾。

人參　生於術　炮姜　炙草　炒黑附子

陽主蹺疾，陽衰則軀殼重滯，陽微則生氣少續，附子理中以溫中下。總為健陽計耳。

張（嘉興，十八歲）　陰火從晡暮而升，寐中呻吟，是浮陽不易歸窟，形瘦食少，盜汗，攝固為是。

六味加人中白、阿膠。

凡小兒夜寐，神魂不寧，多哭淋漓，時起躁擾者，的系陰虛體質，先天稟薄，非遭痘殤，即至長育二十左右，必成癆瘵，此屢試屢驗者。

寐則陽氣潛藏，魂氣歸於肝矣，肝陰不充，神魂少戀，故寐中呻吟。治以養陰降火為宜。

李（婁門，六十七歲）　左右為陰陽之道路，而暮年頻又操持經營，且不獲利，心境失暢，則行動之氣血，拘束不和，為痛甚於夜者，陽氣衰微，入夜陰病加也。養營法，操持經營而不獲利，則心營拂鬱而失養，以養營法和暢氣血，俾肝木欣欣向榮，無拘束不和之患矣。

此無形之邪，僅免脫營失精耳。

張（海鹽，六十三歲）　據述秋季外邪變瘧，延幾月始愈。夫秋瘧是夏令暑濕熱內伏，新涼外觸，引動伏邪而發，俗醫但知柴葛解肌小柴胡等湯。不知暑濕在氣分，因藥動血，血傷攣脾，筋熱則弛，筋寒則縱，乃致有年痿痹難效之疴。

當歸　寄生　虎骨　杞子　沙苑　撫芎

病在氣分，妄動血分，每成筋痿拘攣，骨節疼痛，痿痹不舒，久恙，業醫者，可不慎歟？

孫（南倉橋，二十四歲）　精損於下，陰中龍雷燃爍莫制，失血後肛瘍膿漏，即陰火下墜所致。行走喘促，涎沫盈碗上湧，腎不攝納真氣，五液化沫湧逆，無消痰治嗽之理。扶胃口攝腎真，此時之要務。

人參　坎氣　胡黃連　紫石英　茯苓　五味子　芡實　山藥

火性本上炎，而陰火有孔即注，亦能下墜。恆見足心沸熱，喜踐冷處，亦陰火下墜之症也，老氣無敵。

吳（關上）　氣泄用陽藥固氣，庸醫治嗽滋陰，引入勞病一途。

黃耆建中加人參

久嗽則肺氣緣咳而升泄。肺主華蓋，一身治節出焉。泄則中氣少續，用陽藥固氣，是為知要。

王（同里，二十七歲）　向成婚太早，精未充先泄。上年起於泄瀉（少陰不固）繼加痰嗽（五液變痰）食納較多，形肌日瘦（陰火內灼）深秋喉痛，是腎精內乏（循少陰脈上烈。）當冬令潛降，陰中龍雷閃爍（逆天度矣。）無收藏職司，穀雨萬花開遍（陽氣大升大泄，）此病必加反復。

秋石拌人參　紫衣胡桃肉　茯神　紫石英　女貞子　北五味子

病情一路述來，分五層次第，著實說來，無捕風捉影之談。

沈（三十四歲）　六腑陽氣不行，濁凝便艱，濁結則痛，半硫丸熱藥中最滑，入腸泄濁，陰沉滯胃，陽當未醒復，薄味相宜。

炒生川附　生淡乾薑

蔥白汁泛丸。

惟半硫丸最滑，故入腸速而不留戀於胃，胃陽尚未醒復。

陸（寶山，十八歲）　春正氣候，寒威未去，吸受寒氣，先傷胸膈胃脘之陽，食已噯噫酸濁陳腐之氣，乃清陽不至，旋轉運用。忌進腥黏，始用蔬食，病去胃口不得亂藥。

蓽茇　生益智仁　生薑　砂仁殼　土瓜　蔞皮

上焦主清，主陽，惟虛靈無濁味薰染，則上焦得通，津液得下，胃氣因和也。

唐（江寧，二十九歲）　病人述上年夏五月住直隸白溝河，北省不比南地，雨濕熱蒸，夜坐寒侵，即寒熱亦是輕邪，醫用滾痰丸下奪，表邪結閉，肺痿音啞，喉痛咽物艱難，仿徐之才輕可去實，有氣無味之藥。（氣走陽，味走陰，輕揚肅上，取氣輕力薄者。）

射干　甘草　大力　滑石塊　麻黃苗　蟬蛻　杏仁

張（無錫，二十二歲）　嗽血秋季再發，夜熱汗出，全是陰虛。大忌肺藥。理嗽絕欲百日，助其收藏，胃口頗好。腎肝陰藥必佐攝納。

熟地　炒山藥　芡實　五味　湖蓮　茯神

陸（西淮，六十一歲）　人到花甲，下元先虧，嗜酒濕聚便滑，視面色雄偉，精采外露，加勞怒，內風突來，有痱中之象。（精采外露，下元愈虧，內風一動，無根蒂以立基地矣，故痱中也。）

七寶美髯丹加三角胡麻。

陳（東倉，三十三歲）　脈小緩澀，自胃脘脹至少腹，大便已溏，泄肝苦辛，小效不愈。少壯形色已衰，法當理陽宣通，慮其腫浮腹大。

人參　木瓜　廣皮　炮姜　益智　茯苓

沈（湖州）　農人單腹脹，乃勞力肌飽失時所致，最難見效。


<h2>腎氣丸</h2>
陳（二十七歲）　精血奪，足痿。

人參　茯苓　大茴　當歸　鎖陽　精羊肉


<h2>膠丸</h2>
龔（無錫，六十三歲）　老年嗜蟹介，鹹寒傷血，上下皆溢，當理其中。


<h2>理中湯</h2>
楊（無錫，三十一歲）　脅痛失血，以柔劑緩肝之急。

桃仁（炒）　丹皮（炒）　歸尾　柏子仁　鉤藤

杜（鳳陽，三十八歲）　瘧後脾弱，肝乘中氣不舒，易生嗔怒。

生益智仁　檀香末　茯苓塊　新會皮　枳實皮

為末，水泛丸。

汪（徽州，三十五歲）　仲景云：厥陰病氣上撞心，明示木中風火上行，都因血少陰虛，以癇症痰火有餘，大謬。

女貞　茯神　萸肉　天冬　細生地　建蓮　赤金箔

氣上撞心之所以然，發揮明確。

錢（淮安，二十二歲）　露姜飲止瘧，是益中氣以祛邪，虛人治法皆然。脾胃未醒，忌腥酒濁味。

大半夏加橘紅、益智，薑汁丸。

湯（胥門，五十六歲）　酒客大便久溏，世俗謂聚濕脾傷損腎，脾病入腎，有久瀉久痢為腎病矣。
失血用滋陰涼降者，十居七八，以少年陰虛火炎為多。如中年積勞走動欲喘，久立肛墜後重，所宜在乎攝腎固納（察症細密已精，而益求其精。蓋少年所慮在陰虛，老年所慮陽虛耳。）理中湯劫胃水，能止上下失血。王損庵法立見，非是杜撰，不效之所以然，以腎虛惡燥耳（以酸味固納，兼以酸甘化陰）。

人參　萸肉　茯苓　石蓮子　木瓜　炙草　五味子

腎氣乃先天真陽，主收攝一身之元氣，腎氣充足，既不上升逆沖，亦不下墜後重。一經散漫，上下交失，沖氣既有咳嗆之虞，二便時有欲出之勢，葆真者免夫。

羅（二十三歲）　壯年述冬季夜汗，入春吐血，問納頗旺，無力舉動，但喉癢發嗆，此陰虛龍火上灼。議用虎潛去牛膝、當歸，加五味、二冬。

沈（崑山，六十一歲）　老人形寒足痿嗆痰，男子下元肝腎先衰，其真陰少承，五液化痰，倘情懷暴怒，內風突來，有中痱之累。戒酒節勞，務自悅怡養，壯其下以清上（壯其下則濁陰不升，五液漸化精微，而神明之地不為濁蒙而清矣。）

熟地　萸肉　蓯蓉　川斛　戎鹽　牛膝　枸杞　鹿筋膠

任（山西，三十歲）　夏季吐血，深秋入冬頻發，右脈弦實，左濡，是形神並勞，絡血不得寧靜，經營耗費，氣血不化少壯矣。


<h2>黃耆建中湯</h2>
範（無錫，二十九歲）　織梭身體皆動，過勞氣血，偏倚左脅痛，失血嘔血，肝絡傷瘀，久發則重。

炒桃仁　延胡　新絳屑　降香末　炒丹皮　鉤藤

沈（湖州，二十九歲）　病傷不復元，壯失保養，延為勞嗽，胃氣頗好，可與填精固下。

都氣法去丹澤，加水陸二仙（金櫻芡實）胡桃肉。

洪（吳江，二十七歲）　肌肉日瘦，竟夜內熱，是內損陰虛，漸挨勞怯，安逸可久，天暖氣泄病加（陰損將及陽矣，故氣暖病加。）

早服乳酪一杯，另服補陰丸。

王（寧波，四十八歲）　七疝肝病為多，有聲響為氣疝。寒入募絡，積疝堅硬下墜，中年不可從張子和用八味加大茴香、葫蘆巴（聲響乃氣之所鼓，寒氣凝阻正氣淵乎微妙，不到中年以後，那知病情如是耶?）

雍（楓橋，二十七歲）　眩暈嘔水，心中熱，神迷若癇，皆操持運機，易於升舉，蒙冒清神。生薑辛可通神，但氣溫先升，佐入涼降劑中乃可。


<h2>溫膽湯</h2>
沈（南潯，三十三歲）　凡外邪入肺而咳嗽者，可用表散肺氣。若內傷累及於肺致咳者，必從內傷治（此係中虛咳嗽，用藥純粹以精。）汗之則泄陽氣，肺痿食減音低，顯然藥誤。

黃耆　米仁　黃精　白芨

痰飲乃積滯久留，吐出為安。若濁黏涎沫，是身中臟腑津液，所以奉養軀命者，倘被陰火燔灼，上逼咽喉吐出，是腎臟不納，乃為重病。

金（運漕，四十四歲）　冬藏失司，嗽吐涎沫，是腎病也（識力清老脈必兩尺不固。）醫見嗽咸以肺藥治之，年餘無效。


<h2>桂苓甘味湯</h2>
氣機從天度升降，是乾坤翕闢大道。年多真氣真精虛衰，病氣為主，以致天氣肅降而收。病反多抗拒，偏易上逆，應藏不藏，違逆天度矣。

何（王家巷，二十七歲）　色奪脈促，寒露霜降嗽甚，風冷形肌凜凜，衛陽空疏氣泄，群醫不識，是為瞽醫。


<h2>小建中湯</h2>
蔡（南濠，四十三歲）　操持太過，肝腎浮陽上冒，寤不成寐。


<h2>《金匱》酸棗仁湯</h2>
顧（鐵瓶巷，十六歲）　稚年筋脈未堅，努力摟抱，致氣血流行，有觸胸背，骨偏突成損，此屬不足，非因外邪。在身半以上為陽，主氣，致右肛瘍成漏年餘，真陰五液皆傷，納食在胃，傳入小腸而始變化。因咳痰不出，致嘔盡所見乃已，喉痛失音，涎沫吐出，喉中仍然留存，明明少陰腎脈中龍火內閃，上燔陰液，蒸變涎沫，內損精血所致。醫見嗽啞，清金潤肺，未明嗆嗽之源，是就其凶。（老筆。）


<h2>豬膚湯</h2>
莊（宜興，十九歲）　瘧痢後脾腎兩傷，用繆氏法。


<h2>雙補丸</h2>
周（金匱，十九歲）　夏伏暑濕，秋季如瘧，邪不盡解，成瘡，能食不化，腹中有形，脾胃不和，用東垣法。

李　勞久傷陽，胃痛吞酸，痰多（真陽傷而火愈旺，故吞酸痰多，溫中則邪火自伏矣。）

熟半夏　延胡索　葫蘆巴　高良薑　老生薑　川楝子　塊茯苓

王（南金，二十八歲）　環跳筋骨痠痛，少年積勞傷陽維脈血少護衛。

歸身　枸杞　生虎脛骨　巴戟　川牛膝　沙苑　青鹽　羊肉膠丸

張（橫涇，三十七歲）　勞傷虛質，脹病初愈，因動怒氣鬱不食，二便皆阻。論腸痹從丹溪開肺法。

杏仁　紫菀　蔞皮　蘇子　桑葉　桃仁

黃（嘉興，五十三歲）　情志內郁，心痛如絞，形瘦液枯，不可氣燥熱藥。

炒桃仁　柏子仁　延胡　炒丹皮　小胡麻　鉤藤

張（大興）　精未生來，強泄有形，最難充旺，至今未有生育，形瘦食少，易泄精薄，形脈不受剛猛陽藥。議借血肉有情，充養精血。

淡蓯蓉　鹿鞭　巴戟　牛膝　羊腎　鎖陽　枸杞　青鹽　菟絲　舶茴香

方藥精實。

戴（楓橋，五十二歲）　喉咽管似乎隘窄，一身氣降，全在於肺。由胃熱升肺失司，年紀日多，氣結痹阻，薄味肅清上焦，用藥以氣輕理燥（肺藉資於胃，胃熱氣升，肺即失司，清降肺以清潤為主，理其燥自下降矣）。

枇杷葉　蘇子　米仁　桑葉　降香　茯苓

肺之失司，總由於燥胃有火熱，上升嬌藏，失其滋養，故治肺貴乎理燥，而理燥在乎氣輕。

馬（陸家橋）　濁止足腫，膝首腫痛，起於夏秋，必挾地氣，濕自下受，酒客內濕互蒸，內外合邪，湯藥決不取效。


<h2>蠲痛丹</h2>
濁病止則足腫，是濕邪無從泄瀉，其從前濁病，亦是濕氣下注膀胱，非關精竅為患。

周（塘樓，二十五歲）　濕是陰邪，膚腠中氣癭結，病起大便自瀉，從太陰治。

生白朮　淡熟小附子　細川桂枝尖　茯苓塊

李（嘉興）　質虛不耐煩冗，動則陽升，由陰不和陽，深秋痢症雖愈，猶夏季致傷。

人參　茯苓　棗仁　炙草　小麥　青花　龍骨

用妙香法以和陽，是和心陽耳。

王（北濠，二十五歲）　中焦痛起，四肢逆冷，汗出，嘔涎及食物，此屬脾厥。

極黑附子　草果仁　粗桂皮　片薑黃　延胡索

厥為寒之極，太陰本是至陰，熱藥為宜。

呂（同里，二十歲）　夏令熱氣傷陰失血，冬藏氣降，血症必然不來，肉瘦精虛，嗽不肯已。宜滋培臟陰，預防春深升泄病發。

固本加五味子

汪（沐陽，五十四歲）　居住臨海，風障癘氣，不比平原，人眾稠密，障癘侵入腦髓骨骱，氣血不和，壅遏內蒸，頭面清真痹阻，經年累月，邪正混處其間，草木不能驅逐。具理而論，當以蟲蟻向陽分疏通逐邪。

蜣螂　威靈仙　蜂房　川芎

火酒飛面同丸。

呂（同里，四十五歲）　心痛得食反緩，是積勞營虛，大忌破降氣藥。

桃仁　桂元肉　炒黑芝麻　當歸身　柏子仁

羅（二十三歲）　病人述遇春季則失血，煩勞必有衄血。凡冬月大氣藏伏，壯年自能聚精匯神，不加保養，春半地中陽升，發生之氣交，反為發病動機矣。是皆身中精氣之薄，胃納安旺，自能知惜靜養則神藏。

熟地　山藥　芡實　五味　金櫻　湖蓮　萸肉　龍骨　茯神

朱（湖州，三十八歲）　太陰腹脹，是久勞傷陽，不飢不飽，二便不通爽，溫以通陽，苦溫疏滯。

製附子　熟大黃　草果　生厚朴　生薑　廣皮

溫下法，從許學士溫脾湯來。

夏（山塘，七十五歲）　初冬溫熱氣入，引動宿飲，始而狀如傷風，稀痰數日，痰濃喉干，少陰中五液變痰，乏津上承，皆下虛易受冷熱，致陰上泛。老人頻年咳嗽，古人操持脾腎要領，大忌發散泄肺，暫用越婢法。

凡內有宿病，每因新感六氣，病邪牽動而發。蓋藏匿夙病之處，氣血必虛弱，故新邪必注空隙為患。

沈（槐樹巷，二十二歲）　自交秋初，皆令陰陽巔脹失血，三月懷妊，法當養陰固胎。

人參　黑殼建蓮　子芩　阿膠　白芍　桑寄生

戴（徽州，三十九歲）　仲景論痰飲分二要，外飲治脾，內飲治腎。
又云：凡飲邪必以溫藥和之。閱方是溫養腎藏，不為背謬。考痰飲有形，原其始也。陽氣微弱，濁陰固聚，自下逆行，喘不著枕。附子走而通陽，極為合理。然其餘一派滋柔護陰，束縛附子之剽疾矣。（此為陽微而陰未甚虧者。設仲景八味丸治痰飲，丹苓澤原疏通臍陽，非盡滋柔護陰者。）


<h2>真武湯</h2>
此症只須通陽，不必顧陰。

李　積勞傷陽，腹膨仍軟，脈弦（雜症細）無胃氣，形衰廢食，理中宮陽氣之轉旋，望其進食。延久無能卻病矣。

人參　淡附子　穀芽　茯苓　益智　廣皮

腹膨而不軟，不但傷中宮之陽，中下濁陰凝結矣。惟膨而仍軟，知陽雖傷而尚未陰凝，但理中宮之陽，俾得轉旋斯愈矣。

陽氣在胸腹升降轉旋，無一息之停，斯清濁分而上下治。

沈（北城下，三十六歲）　溫疹皆病氣鼻口吸受其穢邪，是天地乖戾不正之氣，無形之物，上竅阻塞，嗆物不下，醫不知無形有形，但曰清火寒降，至藥直入腸胃，與咽中不相干涉（無形穢濁之邪，有氣無質，氣雖濁而性仍上浮，故以清輕氣分藥治之）。

連翹心（一錢）　射干（三分）　鮮蘆（一兩）　馬屁勃（七分）　牛蒡子（錢半）　銀花（一錢）

以無形治無形，針鋒的對，此法前人所未發泄。天翁具此清輕一路，使無形之感化於無有，抑何巧思至此。

徐（宿遷，四十七歲）　冬月涉水之寒，深入筋骨，積數年發，脛膝骨冷筋縱，病在下為陰，久必氣血與邪交混，草木不能驅逐。古人取蟲蟻佐芳香，直攻筋骨，用許學士法。

炒烏頭　山東地龍　全蠍　麝香

著筋著骨病邪，須服著筋著骨藥品。

錢（同里，五十六歲）　酒熱入血，瘀嘔盈盆，越六七年變成反胃妨食，嘔吐涎沫。問大便仍通，結閉在脘中。姑以通瘀開閉（酒性本走血分，火酒更易煎熬，血被熱氣劫住，故瘀滯耳。）

韭白汁　桃仁　延胡　京墨汁　生蒲黃　片子薑黃

得訣在問大便仍通，故知結閉乃在脘中。通瘀開閉，足愈斯病。不入治反胃門藥矣，此為善審病機。

韓（新開湖，四十五歲）　臭氣入喉（吸字解勿作香臭，斯乃腎不納氣之病），嗆咳失血，緣腎脈上循咽喉舌下，是腎虛氣逆也。風藥治表，清寒降氣，無識者，皆然。病人說病來必先寒冷，陰中陽虛不收攝（孟於謂鼻之於臭也。）

人參　枸杞　茯苓　沉香汁　坎氣　建蓮肉　人乳粉

李（無錫，三十三歲）　嗆嘔下焦寒冷（先治下，繼治中。）


<h2>薛氏八味丸</h2>
用四君湯加黃耆、山藥，名曰六神湯，或以之改丸常服。既平之後，復後天生氣從脾胃起。

顧（南京，三十二歲）　頻年發失血症，嗽甚痰多，必有嘔噦，日晡寒熱，夜深汗泄。
據述見血，醫投鬱金、薑黃、韭汁、製大黃，逐瘀下走，希圖血止為效，此有餘治法（往素病機不論內傷外感，總是氣順則治，氣逆則病。極平常語，切須記憶。）凡人稟陰陽，造遍致損，由內損傷，即是不足。脈左動數，尺不附骨，明明腎精肝血內奪，弱陰無能交戀其陽，衝陽上逆，吸氣不入，咳嗽氣並失旋，必嘔噦濁涎黏沫（咳嗽氣並失旋四字內景如繪幾經烹煉。蓋胸中真氣呼吸出入往來，轉旋如轆轤，咳則氣逆，有升無降，故必嘔噦矣。）內經謂五臟六腑，皆令人咳，奈今醫以咳治肺，見痰降氣清熱，損者更損，殆不能復。不知臟腑陰陽消長之機，雜藥徒伐胃口，經年累月，已非暴病，填實下隙，須藉有形之屬。

人參　紫衣胡桃肉　紫石英　茯神　五味子　萸肉　河車膠（一錢）　秋石（二分）

張（官宰弄，三十一歲）　酒客多濕，腸胃中如淖泥，陽氣陷，血下注，昔王損庵以剛藥劫胃水濕（陽氣陷、血下注則病，在氣不在血矣。）

理中湯加木瓜

理中剛燥劫藥，加木瓜則辛中有酸，以斂氣而不散越。且木瓜宜宣通經絡，於濕病相宜，收中有宣泄之妙。兼能酸甘化陰，不致剛燥劫津，此加味有巧思也。

華（南京，三十二歲）　通中焦氣血，痛緩嘔食，是胃虛氣逆。旋覆代赭湯。

華（無錫，三十一歲）　夏月帶病經營，暑熱乘虛內伏，秋深天涼，收肅暴冷，引動宿邪，寒熱數發，形軟減食，汗出，與歸耆建中湯。

汗經寒熱屢出，暑熱宿邪已去，惟真陽不足，元氣未充，益中上之陽，其病自愈。

王（雙林，二十六歲）　早食嘔吐酸水濁涎，心口痛引腰胯，此陽微濁陰犯絡，例以辛熱（玩早食二字，必至晚。尚未消磨也。上午為清陽用事，停滯陽虛顯然。）

烏頭　良薑　延胡　川楝　紅豆蔻　茯苓

王（杭州，二十一歲）　據述遺精頻至，哮喘病發必甚，此腎虛失納不固，真氣散越沖急。少年形瘦，難用溫法，當導引入任脈陰海以固之。

龜腹板　人參　芡實　金櫻膏　坎氣　紫胡桃　五味　黃柏

千斟萬酌，有此良治。

金（杭州，三十四歲）　當正面傍左發瘍，牽出黃，濕中生熱，由陽明少陽經來。宜薄滋味，忌辛辣。

連翹心　飛滑石　浙茯苓　蒼耳子　干浮萍草　白蘚皮　金銀花　紫花　地丁草

絕妙瘍科方藥，清輕無滯，欲其上浮也。

張（雙林，二十七歲）　痛而喜按屬虛，痰多肢冷是脾厥。病大便三四日，乃津液約束（脾厥雖由臟寒，總是脾營失養不運。）

炒桃仁　火麻仁　片薑黃　淡歸鬚　炒延胡

張（無錫，三十九歲）　初秋經停幾兩月，下血塊疑似小產，遂經漏不止（精義）。入冬血淨，加五心脊椎骨熱，天明微汗熱緩，凡經漏胎走（筆勢展拓，下元真陰先損，任脈陰海少液，督脈陽海氣升，所謂陰虛生熱矣。精血損傷，醫投耆朮，呆補中上，是不究陰陽氣血耳（督任為天關地軸，為升降樞機，陰陽每相繫戀，陰虛陽必升逆）

人參　建蓮　女貞　茯神　糯稻根　阿膠　炙甘草　白芍　萸肉

張（包衙前，四十五歲）　自胃痛起，咽食又噎（閱症極似肝膽熱升，須確切脈理，）近加湧泛黏涎，經營勞瘁傷陽，清氣不轉旋，上不知飢，大便不爽，九竅不和，都屬胃病。（此人中上二焦之脈必微弱不旺，重按無力。辛溫開結法，用人參以統御之。）

人參　熟半夏　茯苓　葫蘆巴　蓽茇　老薑汁

以大便不爽，知中宮陽氣不司轉旋，不然症類木火氣升矣。蓋氣火升則下焦失溫納，大便反易出而爽也。辨症切脈，最難明確。

王（陸家浜，三十歲）　陰邪盛為腫，便溏溺短，議通腑陽。

生炒黑川附子　椒目　炒焦遠志　生於術　生厚朴　茯苓　豬苓　青皮

錢（五十四歲）　外邪窒閉肺竅，用輕劑治上。食可下咽，水入必嗆，此喉氣有阻，仍以辛潤。

杏仁　桑葉　米仁　紫菀　浙茯苓　川通草

唐　閱原案開列皆肝腎為下元，男子中年已後，精血先虧，有形既去難復，五液內奪，陽氣易越。治法從陰引陽，勿以桂、附之剛（五液內奪，裡氣必燥熱有火，是以內風易起）。

鹿茸　角霜　當歸　天冬　茯苓　蓯蓉　杞子　天麻　浙黃菊

詹（四十三歲）　食入脘悶噯氣，嘔吐覺爽，少焉仍然痞悶，形軀充偉，脈形小濡，中年陽微不運，是為不足。泄降氣分攻痰，有餘治法，非此脈症所宜（此脈形小濡，故確指其為陽微不運之病，否則錯認肝火矣。）


<h2>治中法</h2>
中不安穀，既無痰凝火升，但覺脘悶噯氣，吐後仍痞，顯屬中宮氣衰，陽微不主運動，再行泄降氣分大謬。

沈（北城下）　辛氣開上，肺氣降可效。

蘆根　白蔻仁　杏仁　米仁　浙苓　厚朴

劉（三十三歲）　武略用力迸氣，與酒色精傷不同，失血在長夏熱泄之令，胸附骨皆痛，乃肝胃絡傷。

桃仁　蘇子　南楂　米仁　茯苓　韭汁　丹皮　降香

陳　久嗽失音，脈小痰冷，此肺虛氣餒，不易驟愈，酒家有飲邪沖氣，入暮為重。


<h2>桂苓甘味湯</h2>
孫（三十六歲）　奔走勞煩，暴熱上蒸，即是身中陽氣不交於陰（精義）麻木在四肢，內風屬陽之化，左屬肝，肝性剛，柔劑為宜。若用酒藥，益助其動陽，是矛盾矣。（從來火中有風，肝陽旺甚火生，即熱極化風矣。）

生地　天冬　藕汁　沙苑　寄生　女貞　炒枸杞　川斛

唐（五十六歲）　夏足跗肌浮，是地氣著人之濕邪，傷在太陰。陽明初病失血，繼而嘔涎拒食，醫不知濕傷脾胃，漫延乃爾（從來濕傷太陰，熱起陽明，濕為陰邪，下先受之。）

五苓散去澤瀉，加

益智仁　厚朴　廣皮　滑石

龔（茜涇，六十八歲）　心下胃口之上，痛有兩月，問酒客往昔腸血，每痛發，食進少，其痛始緩，食進多，痛即立至。據說飲熱酒，脘中爽然，則知濁凝厚味，皆助陰傷陽宜戒（肉食難飢，素食易餓，總是厚濁難於運化。然中宮之陽為濁陰滋膩，陽氣亦漸勞乏也）。

蓽茇　紅豆蔻　烏藥　蘇梗　良薑　延胡　生香附

陽氣在中下二焦，如火熏走馬燈，轆轤旋轉不定。鬆脆之物，入胃易於流走運化，精華糟粕，旋即分頭各歸其所。若厚味酒液黏膩，濃厚留滯腸胃，樞機雖旺，其如窒礙何。

吳（三十九歲）　自幼失血，是父母遺熱，後天真陰不旺。
幸胃納頗強，不致延成損怯。血利十六個月（是虛症矣），腹中不痛，但肛門下墜，刻刻如大便欲出。世俗見利，咸治肝胃，此係腎虛，陰陽下竅不固，固攝其下為是（腎氣攝納，緊固下元，始有關閘。若下墜如欲便出，氣不固矣。若再加以濕熱下注，晨起即大便欲出，不能耐久。）

熟地炭　萸肉炭　山藥　五味子　生白芍　茯苓

王（五十三歲）　問有女無男，嗆咳甚於日晡黃昏，肌肉消瘦，夏季失血，天令暴暖，陽浮熱灼，弱陰無從制伏。夫精損陰火上鑠，必絕欲可以生聚，半百未生育，當自諒情保節（夏月陽氣既浮，熱氣灼烈。陽浮則真陽散越，汗泄而虛，熱灼則陰分煎熬，津液枯鑠，當分兩層。）

熟地　龜甲　魚膠　牛膝　茯神　遠志　萸肉　青鹽　沙苑　五味　柏子仁

程（二十二歲）　偶食閉氣物，胸中痞悶不飢，脈小澀怕冷，清陽受傷，不宜端用消克。

杏仁　生薑　廣皮　厚朴　蓽茇　生益智　蘇合香丸

李（二十五歲）　精泄痿躄內枯，損及奇經，六年沈痾，藥難取效（陽蹺、陰蹺、陽維，陰維皆失其司矣。）

淡蓯蓉　鎖陽　羊肉膠　舶茴香　菟絲子　青鹽

戴（楓橋）　用肺藥開上氣不效，病人說痰味鹹，穀道窄，從腎氣逆升入咽，用滋腎丸。每服三錢，鹽湯下（腎氣逆上入咽，用滋腎丸下走，何等巧思靈妙。）

肺氣統攝一身之氣下行，腎氣受其節制，亦不致上逆。乃腎氣既易上升，再因肺藥開上氣，更易逆升矣。

許（常熟）　奔馳勞動搖精，精腐溺濁，繼出血筋，真陰大泄於下，胸痞不知飢，腹中鳴響攻動，乃清陽結閉於上（陽微不下行致響。）此皆不知陰陽虛實（精實），但以淡滲涼降，反傷胃中之陽（此症下損及上，從陰損陽，用妙香最為穩著。）

茯苓　炙甘草　煨熟廣木香　人參　茯神　益智仁　生穀芽　新會皮

儲（宜興，三十三歲）　問生不長育，自覺形體不為矯捷，陰中之陽不足，精氣未能堅充，莫言攻病，務宜益體。夫生化之源，在乎水中有火，議斑龍丸（從來生育之機，非陽不生，非陰不成，最重水中之火也。）

王（山塘，二十四歲）　八日間痛發一次，日來不飢，大便不爽。凡痛嘔出黃濁，水難下咽，濁氣自下上湧，即有嘔吐之狀。腸中滯氣不行，胃中涎沫不瀉。濁氣自下上湧，由於腸中滯氣不行，胃中涎沫不瀉耳。

半硫丸，每服一錢二分。

腸中滯氣，胃中涎沫，所以不行不瀉，由於腸胃陽氣不足，陰邪濁邪，轉得逆上湧泛，必半夏之降逆，硫黃之溫通。俾滯氣行而涎沫瀉耳。

嵇（石塔頭，四十八歲）　夏月黃疸，是脾胃濕熱氣化，治疸茵陳，乃苦清淡滲，右脅之傍為虛里穴，久進寒藥，胃傷氣阻成瘕。問大便不爽。用阿魏丸，每服一錢，（久進寒藥，後之變相黃疸，濕熱留著，阿魏丸消克之。）

莊（新盛，二十二歲）　煙燻犯肺，嗆逆咽痛，以清氣分之熱。輕可輕揚，味重即非治上。

大沙參　綠豆皮　葳蕤　桑葉　生甘草　燈心

沈（五十二歲）　巔頂近腦，久痛骨陷，乃少年時不惜身命，真精走泄，腦髓不滿，夏月乏陰內護，痛軟不能起床。五旬有二，向衰諒難充精復元。（夏月氣泄傷陽，而陰乏亦不能內護，抵當熱氣，此病機所以難執一也。）

龜腹甲心　黃柏　虎脛骨　熟地　鎖陽　鹽水炒牛膝

蜜丸。

楊（三十八歲）　病未復元，勉強勞力傷氣，胸腹動氣攻衝，或現橫梗，皆清陽微弱，不司轉旋。


<h2>小建中湯</h2>
三陽少陽為樞，平日上升清道，為樞機轉旋，升清降濁，三焦分理，皆是物也。病後清陽微弱，勉強勞力，傷在氣分，樞機無力，轉旋失司矣。

顧（葑門）　失血既止，入冬不但血來，嗆嗽火升，外寒內熱。夫冬為蟄藏匯神之令，少壯不自保惜收藏，反致泄越，乃腎肝藏陰內怯，陽氣閃煉自鑠，草木填陰，暫時堵塞其隙，精血無以寧養。務潛以絕欲，百日不發為是，屢發必凶。（真水所以養真火，冬為萬物歸根，陽氣內伏藏陰因不謹虧損，真火獨旺，真水愈涸，至木旺春升，溫熱病所由熾也。）

熟地（炒炭）　茯神　萸肉　五味　湖蓮　芡實　女貞　川斛

不特火氣內伏，煎熬精血，至來春水不養木，少陽相火熾甚也。陰虛者火必升，嗆嗽吐血，當時有必致者耳。

於（金壇，二十六歲）　風熱傷衛外之陽，再發散升藥動陽，血自陽絡而出，醫用大黃逐瘀使下，下則陰傷，不飢痞悶，痰黏不渴。急急醒脾扶胃，再以清寒治嗽。決無愈期（蓋衛應乎胃，衛外陽傷，當亟醒脾胃之陽，但治血溢之所以然，絕不於血分內瞻顧。蓋治其本則標自愈，非如今人之見血治血也。）

人參　白芍　生益智　茯苓　炙草　廣皮

服十劑後，接服異功散（血從胃來，非關肺腎，故異治也。）

胃為多氣多血之海，而脾實統之，是以少年從色欲致傷而失血者，久則尚須亟固脾胃，使精生於穀，以漸補腎肝。況因風熱傷陽，再以發散升泄，陽不固而致血上溢者乎?治病安可通套耶!

張（二十九歲）　勞傷陽氣（直起喝破，惟老手能之不可以為老生常談，）當壯盛年歲，自能保養安逸，氣旺可愈。


<h2>人參當歸建中湯</h2>
曹（三十一歲）　腎虛（筆力清老）水液變痰，下部潰瘍成漏，血後嗽嗆不止，精血內奪，龍雷閃爍，陰損及陽，症非渺小，庸醫見痰血及嗽，輒投涼劑，不知腎藏生氣宜溫，若胃倒便瀉，坐視凶危矣。（腎臟生氣春升溫暖之氣也，溫則生，寒則生機絕矣。）

人參　胡桃肉　五味子　茯神　鮮河車膠　湖蓮子　芡實

治腎病有時用知、柏、龜、地，亦以其相火過熱，除其熱氣，使之溫和也，並非寒冷遏絕生氣也，亦猶溫膽湯之義。知此一層，便知用寒涼之妙，豈易言哉。

沈（二十五歲）　年十三時，自食鹿角膠吐血，繼用龜板膠而愈，緣稚少陽體，升補督脈已非，述有遺泄，慮血再發，肌肉消瘦，陰虛偏熱，既慮夙恙，當戒奔馳用力。靜處身心自寧，無發病之累（奔馳用力太過，浮陽最易泄越，陰火即隨上溢，載血湧逆。惟靜處林泉天真寧謐，斯為上藥。）

六味去丹澤，加水陸二仙、覆盆、湖蓮、龜腹版心。

楊（二十二歲）　陰損體質，學藝傾銀，火燃外爍內，液枯不能復，日飲上池無用。

糯稻根鬚　天冬　熟地　五味子

莫（無錫，四十六歲）　易怒，氣火逆行，脘中微窒（有痰滯，）氣阻妨食，先開上痹，瘦人脈數弦，勿投香燥（氣火逆行，痰必上湧，故藥兼治痰也。）

枇杷葉　降香末　黑梔皮　土蔞皮　杜蘇子　新會皮（去白）

管（四十三歲）　食減內瘦，食已不運，診關前沈濡小澀，尺中虛芤，脾陽宜動，腎陽宜藏，見此脈症，未老早衰。內損以調偏，莫言攻邪。（脾陽宜動，腎陽宜藏，其治法動脾陽即所以藏腎陽也。）

人參　茯苓　蓽茇　葫蘆巴　生益智　生薑

脾陽腎陽，宜動宜靜，各有所主。此二語醫理中玄妙，該括無數妙義，後學牢牢記著。知但動脾陽，即所以藏腎陽，而藏腎陽益所以動脾陽也。

倪（楓橋，二十三歲）　勞傷營衛，不任煩冗，元氣不足，兼後天生真不旺。古人必以甘溫氣味。從中調之（心營肺衛治法用藥益見心為陽中之太陽也。）

建中法加人參、桂心、當歸。

心營肺衛，實則兼統於心。以心為陽中之太陽，營衛惟太陽主之，建中加參、桂、當歸，建心主之宮城也。

邵（楓橋，七十七歲）　高年四末肉腫骨大，乃氣血已衰，不能涵注，內風暗起，謂風淫末疾（稟經酌雅）。

桑寄生　枸杞子　虎掌骨　沙苑

照常熬膏，不用蜜收。

徐（二十三歲）　內損血後，痰嗽漸漸聲啞，乃精血先傷，陰中龍火閃爍，迭經再發，損必難復，填實下元，慮其不及。庸醫見血滋降，見嗽清肺消痰，不知腎液被陰火煅煉化痰，頻發必凶。（每見血後繼必痰嗽，都因見血先投涼滋，遏抑火氣所致，）保養可久，服景岳一氣丹。（腎主五液，主充養肌肉、灌輸百脈，陰火日夜煎熬，悉化枯痰矣。）

徐（十七歲）　虛質，肝絡受寒為疝。議溫養入營中和血治疝。

炒橘核　桂心　粗桂枝　歸身　茯苓　冬葵子　小茴香

王（陸家浜，三十六歲）　純陽氣分藥見效，則知病人酒肉冷物亂食，濕內聚傷陽。若不慎口必危。

生白朮　炒黑生附子　茯苓　澤瀉

徐（二十六歲）　少年讀書久坐，心陽亢墜，皆令腎傷。醫藥亂治，胃傷虛里，脹悶吐水，而滑精未已，乃無形交損（妙香散。）

人參　抱木茯神　遠志　茯苓　益智仁　砂仁殼　青花龍骨　炙草

汪（二十九歲）　厥起五年，脈形細促，乃腎肝精血內怯。冬藏失降，臟陰不攝，致厥陽內風飛翔，冒昧精神，病在至陰（精神出色入理深談。）熱氣集於身半以上，皆是下元根蒂之淺（隧道陰陽交紐，內景如繪。）欲圖其愈，必靜居林壑，屏絕世務一年，寒暑隧道，陰陽交紐，不致離絕（此方乃補劑中之最靈動、最精深入微者。蓋隧道陰陽交紐主一身督任，而言惟督任為陰陽脈之二海，天關地軸交紐，此身命根二海一空，即有漸致離絕之勢，五臟失其根蒂，補劑講究及此方為透入重關，非通套治病）

龜腹板心　活靈磁石　山萸肉　細川石斛　辰砂　川牛膝　人中白　黃柏

凡介蟲三百六十，龜為之長色黑為北方坎卦，水陰能潛矯陽，味鹹純陰，直入任脈陰海。磁石質重，入腎制肝陽上冒。以辰砂鎮心神，交其水火。萸肉酸以入肝斂肝，牛膝佐入下焦，人中白咸，黃柏苦以入陰，鹹苦制上浮，川斛清陰火，堅筋骨，此方大旨。

扁鵲見虢太子屍厥之病，曰：上有絕陽之絡，下有破陰之紐。可見人身自有命蒂，根本交結，紐住陰陽，晝夜運行，循環無端，則五臟六腑，為生人根本。而臟腑之外，更有為臟腑根蒂者，此先天乾南坤北，後天南離北坎，皆於此為造化樞紐。品彙根柢，治病及此，何等深細微奧。

昔年潘鳳翽治何虎占痰病，診曰陰虛，疏方大半宗此旨，果效。

章　形壯脈弦，肢麻，胸背氣不和，頭巔忽然刺痛，是情志內郁，氣熱煩蒸，肝膽木火變風，爍筋襲巔。若暴怒勞煩，有跌蹼痱中之累。（識得透此症必熱蒸化痰，不但木火上沸矣。）

人參　茯苓　真半曲　木瓜　刺蒺藜　新會皮

已參用二陳矣。蓋形壯者，脈弦主痰飲也。

顧　勞傷形氣寒，脈小失血，亂藥傷胃，食減，必用人參益胃，涼藥治嗽必死（人參當歸建中法去姜。）

人參　炙草　南棗　飴糖　當歸　白芍　桂枝

徐　內損肝腎，久嗽失血，近日畏寒，吐血盈碗，冬不藏納，陰傷及陽，法當貞元煎溫養。

人參　熟地　桂心　茯苓　五味　白芍　童便（半杯）

鈕（湖州，二十八歲）　五六年胃痛，發必嘔吐不便（妙方藥。）

桃仁（炒）　麻仁　墨汁　延胡　歸鬚　南楂（炒）

加韭汁十五匙。

是系厥陰結閉沖逆，以通幽法疏泄厥陰，遂其性而病自已，決不可投香燥也。

孫（二十二歲）　胸中乃清陽遊行之所，少年氣弱，操持經營皆擾動神機，病名胸痹。仲景輕劑通上焦之陽。

薤白　桂枝　半夏　生薑　茯苓　白酒

申（餘杭，二十六歲）　勞病水枯腎竭不治。


<h2>豬膚湯</h2>
曹（西山）　炎日遠行，熱入絡動血，入冬間發，乃身心不安逸，陽亢陰虛。


<h2>天王補心丹</h2>
方　面腫氣喘，嗆不止，音漸啞，周身之氣降，全在乎肺。酒客久蓄之濕，濕中生熱，氣必熏蒸及上，肺熱為腫為喘，聲音閉塞矣。按《內經》云：濕淫於內，治以淡滲，佐以苦溫。滲則濕從下走，酒客惡甘宜苦，溫以通濕，濕是陰邪耳（濕不下行，聚於中宮，化熱上蒸，熏灼肺氣上逆，氣機失降，見症如是。）

活水蘆根　米仁　厚朴　滑石塊　浙茯苓　杏仁

六味藥俱降下滲濕之品。

鄒（四十六歲）　辛能入腎，腎惡燥。凡辛能入血，則補辛以氣走，通泄則燥傷腎陰。方中仙靈脾泄濕，半夏遠志辛燥，由陽直泄氣至下，人參、五味生津，亦為邪藥之鋒甚所劫，何憒憒乃爾（此案未詳病形脈症，但究誤治藥味，想是陰虛症耳。）

人參　茯神　天冬　熟地　五味　柏子霜

豬腎搗丸。

項（二十七歲）　失血如飢腹痛，是煩勞致傷，見血投涼，希圖降止。乃胃傷減食，其病日凶。（煩勞者，必傷脾胃之陽，絕不用膩藥。）

熟地炭　湖蓮肉　山藥　茯神　芡實　炙草

張（蠡墅，四十七歲）　兩月晝熱夜涼，咳嗽喘急，是中年勞碌傷氣，忌酒發汗甘溫益氣。

人參　炙甘草　薏苡仁　白芨

蜜水炙黃耆

方（三十六歲）　脈細小垂尺，身動喘急，壯年形色若巔老，此情欲下損，精血內枯，氣撒不收。（氣撒不收，四個字說得極精透。）夫有形精血，藥不能生，精奪奇脈已空，俗醫蠻補，何嘗填精能入奇經。

人參　胡桃肉　茯苓　補骨脂


<h2>河車膠丸</h2>
錢（四十歲）　情志鬱結，是內因生脹，自投攻瀉，脹加溺閉，已屬痼疾難治。議通下焦之陽。

生附子

去皮臍切小塊，炒極黑色三錢，水一盞，煎至四分，入童便一小杯，豬膽汁一個。

何（南濠）　甘溫益氣見效，糞後腸血乃營虛。


<h2>下藥飴糖漿丸</h2>
人參　白朮　歸身　炮姜　黃耆　黃精　炙草　白芍

施　陽明之陽已困，胸脹引背，動怒必發，醫藥無效。

人參　熟半夏　生白蜜　薑汁　茯苓

大半夏湯加味。

吳（江陰，十六歲）　十二年春夏發瘡，內因之濕，本乎脾胃，忌口可愈。

生真於朮（一斤）　白蒺藜（一斤）

用糯薏苡仁十兩煎汁泛丸（方藥極精）。

王（三十二歲）　濕去八九，前議運脾安腎，治本既乏人參，雙補未合，況屢見黃色，仍以脾胃之法。

生於術，生杜仲　澤瀉　茯苓　米仁　川斛

水泛丸。

陸（陝西，三十八歲）　血脈有熱，外冷襲腠，氣血不和，凝澀肌隧，遂見癮疹。凡痛多屬冷閉，癢由熱熏，渺小之恙久發，欲除根不易。平時調理，忌食腥濁，發時用涼膈散，二日愈時，用和血熄風。

連翹　生甘草　炒黑山梔　赤芍　薄荷　桔梗　枯芩　生大黃

接用丸方　黑豆皮湯丸

首烏　胡麻　當歸　松節　茯苓　地膚子

戴（楓橋）　咽痹痰咸，是腎虛水泛，下焦少力，浮陽上升，陰不上承，以咸補甘瀉實下（甘守中，咸潤下。甘能化咸，土製水也。中宮既培，鹹味自當趨下，不上泛矣。）

熟地　遠志　蓯蓉　茯苓　青鹽　骨脂　胡桃

紅棗肉丸。

苗（三十六歲）　痛起寒月，胃脘貫及右脅，腹鳴攻至少腹，少腹氣還攻胃口，嘔吐酸濁，或食或不食，三年之久。
病由胃絡逆走入肝，肝木復來乘胃土，主以辛熱，佐以苦降。（土氣先走入木中，是為侮其所不勝，故曰逆也。總是胃中寒勝，故引入厥陰。厥陰不受，仍還乘胃土耳。治法極為周密。）

吳萸　良薑　茯苓　川楝　延胡　莪朮

荻（二十四歲）　左搏尺動（脈理深微，）肝腎陰傷，血後干嗆，夜汗陰火閃動，陽不內交，虛怯陰損，壯水固本為要。醫但治嗽清肺，必致胃乏減食。

人參　茯神　芡實　山藥　熟地　五味　萸肉　湖蓮　生龍骨　鮮河車膠丸

朱（木瀆，三十歲）　外視偉然，是陽氣發越於外，冬乏藏陽，肝腎無藏。上年酸甘見效，今當佐苦堅陰。

熟地　五味　萸肉　茯神　天冬　黃柏

陸（水關橋，二十三歲）　久嗽入夜氣衝，失血腎逆，必開太陽。


<h2>桂苓甘味湯</h2>
吳（三十二歲）　脾胃最詳東垣，例以升降宣通，忌膩濁物。味補必疏，欲降濁必引伸清氣皆平，調和法，幾年小效未平，仍是脾陽胃陰。

南楂肉　九蒸於朮

乾荷葉煮湯一杯泛丸。

湯（四十六歲）　是腎虛精奪於裡，陽失內交，陽泄為汗，腎脈循咽，元海不司收攝，沖氣升騰，水液變痰，升集壅阻，而為喘促（語入經典。）夏月陰內陽外，忌寒屬陽虛。究其源頭，精損於先，乃陰分先虧，損及乎陽也。（惟陰中之陽虛，故肌表衛外之陽亦虛，而為汗泄。急補真陽而肌表自固。）

天真丸去黃耆，加鹿茸、補骨脂、紫衣胡桃肉。

李（木瀆，二十一歲）　男子血湧出口已多，面色氣散，冬乏藏納，是無根失守。凶危至速。況脈小無神，醫以寒降清火，希冀止血何謂。

人參　牛膝　白芍　熟地　枸杞

魏（花溪，三十五歲）　胸中是清陽轉旋之所，凡飢飽憂勞太過，陽氣不行，則濁陰錮結，非有積聚之比，酒肉助陰聚濕，永不能愈。（此人必是貪饕）

蓽茇　厚朴　茯苓　公丁香柄　茅朮　米仁

許（五十歲）　勞倦傷陽，失血、庸醫以涼藥，再傷氣分之陽，指麻身痛，法當甘溫。（氣已屬陽，再於氣分分出陰陽，精細極矣。）

人參當歸建中湯，去姜。

血症能用陽藥。已是老氣無敵。其妙在辨症明確，不似今人之動輒滋陰也。然於傷陽失血之症，再經涼藥，更傷其陽，則建中更無慮其動血矣。

汪（水潭頭）　腎陰已怯（同一少陰耳，）心陽遇煩多動，所謂臟陰絡損之血，甘以緩熱，酸以固陰（少陰精血上承心陽，自爾寧靜，勞心不以為煩，腎陰一怯，勢必遇煩多動矣。）

熟地（炒枯，水洗一次）　旱蓮草　茯神　萸肉　女貞　柏子仁　柿餅炭（三錢）

張（大馬坊）　脈沉細，久嗽，五更陽動咳頻，汗泄陽不伏藏，腎氣怯也。（寅時氣血注於肺，陽動而咳頻，不但肺虛矣，下元不固沖氣，使然。）

茯苓　甜桂枝　炙草　五味子

每見肺虛氣弱之人，凡遇秋冬曉寒，即重茵疊被，不任霜寒肅降之氣，咳逆不已，此內傷兼外因也。若陽動即咳，乃應時沖逆，不必秋冬也。

詹（衢州，四十三歲）　閱開列病原，腎精內損，心神不斂，臟陰不主內守，陽浮散漫不交（不過陽不戀陰四字出自有筆人，便云臟陰不主內守，陽浮散漫不交，意新詞湛。）中年未老先衰，內傷臟真，心事情欲為多，問後嗣繁衍，絕欲保真，勝於日嘗草木。

九制大熟地　人參　金箔　石菖蒲　遠志肉　茯神　生白龍骨　生益智

紅棗蜜丸。

吳（東山，二十七歲）　頻失血已傷陰，冬至後脈弦，屬不藏，是腎陰不足，虛浮熱氣之升。戒酒節欲，勿日奔馳，可免春深反復。（細膩風光。）

六味去丹澤，加龜腹版心、清阿膠、天冬、秋石。

臟真無日不宜深藏，故曰臟也。冬至更是萬物歸根之候，弦脈為春深發升之象，先時而見，恐當時反不能見矣，故曰不藏。

邵（杭州，三十六歲）　寇宗奭桑螵蛸散，溫固下竅，佐以寧靜，以陽之動，既有齒痛熱升，理陰藥和陽攝陰（鎖陽一味鎖住陽氣，以入陰而不令上越耳。）

芡實　旱蓮草　鎖陽　金櫻子膏　龜版心　女貞子

蜜丸。

陽氣動，即浮升散越而不能攝陰。須充沛陰分，俾陽內交而依戀，則陽入陰中而和陽，即是攝陰矣。

李（橫街，十九歲）　精滑無夢，咳涎常嘔，乃腎不攝納，肺藥無用（直截了當）。

人參條　紫胡桃肉　人乳粉　坎氣（漂潔）　茯苓　五味子

江（章蓮蕩，二十二歲）　驚恐內動肝腎，真陰不旺，陽失偶而浮越，下虛上實，過勞有厥僕之累。

熟地　龜板　天冬　白芍　萸肉　鎖陽　歸身　黃柏

蜜丸。

徐（五十六歲）　眼胞上下脾腎之脈循行，垂不開闔，太陰脾脈已倦，甘補多用為宜。

蒸於朮　枸杞　桂元　歸身　黃耆　炙草　煨木香　浙菊花

周（十八歲）　能食胃和，後天頗好，視形神及脈，非中年沛充，乃先天稟薄而然。冬寒宜藏密，且緩夜坐勤讀。

六味加石人乳粉，蜜丸。

張（茜涇，三十七歲）　三瘧已十三個月，汗多不解，骨節痛極，氣短噯噫，四肢麻，凡氣傷日久，必固其陽（立方周密）。

人參　炒蜀漆　生左牡蠣　桂枝　淡熟　川附子　五花生龍骨　老生薑　南棗肉

林（線香橋，二十七歲）　陰火擾動精走，用滋腎丸（以知柏瀉之，）每服三錢。

郭（談家巷）　凡滋味食下不化，噯出不變氣味，蓋在地所產梁肉成形者，皆陰類。宜食飛翔之物，以質輕無油膘濁凝。醫用妙香，謂香能醒脾，不致燥烈傷腎（此本乎天者親上，本乎地者親下，自然之理，格物之功深矣。）

人參　茯苓　茯神　石菖蒲　檀香末　生益智

朱（臨頓路）　精血空隙在下，有形既去難生，但陰中之陽虛，桂附辛熱剛猛，即犯劫陰燥腎，此溫字。（溫字洗剔精義。蓋溫劑總以柔陽立法，）若春陽聚，萬象發生，以有形精血，身中固生氣耳。

淡蓯蓉　桑螵蛸　炒黑大茴香　鎖陽　生菟絲子粉

顧（三十二歲）　氣候漸冷，冬至收藏，陽浮氣泛，嗽甚噦多，前議柔藥固腎方不謬，早上仍用，不宜更張。佐以鎮胃安脾，中流有砥柱，潰決逆行之勢，可望安瀾。晚餐宜早，逾時用冬白朮三錢，大黃精五錢，煎服（先固下繼填中，治法井井，舍此無他法矣。）

錢（婁門，十七歲）　少年面色青黃，脈小無神，自幼頻有嘔吐，是後天飲食寒暄，致中氣不足，咳嗽非外感，不宜散泄。小建中湯法主之（老筆紛披）。

李（三十二歲）　喜寒為實，喜曖為虛，沖氣逆干則嗆，黏涎著於喉間，是腎精內怯，氣不攝固於下元矣。腎臟水中有火，是為生氣，當此壯年，脈細不附骨（即是虛脈無根，）其稟質之薄顯然。（精能化氣，精充者氣自歸根，腎精怯水不化精而成黏涎，陰火上逼而嗆痰亦黏矣。）

紫河車　紫衣胡桃　五味子　雲茯苓　枸杞　人參　沙苑　黃柏（鹽水炒）　秋石

搗丸。

薛（範壯前，八十歲）　稟陽剛之質，色厲聲壯，邇來兩月，腸紅色深濃濁，臥醒咯痰已久，肺熱下移於腸，腸絡得熱而泄，自言糞燥越日，金水源燥，因迫動血（瞭如指掌，上下一貫。）

大生地　柿餅灰　生白芍　淡天冬　側柏葉

孫（三十四歲）　內損精血，有形難復，淹淹年歲，非醫藥功能，病中安穀如飢，後天生氣未憊，若究醫藥，必溫煦血肉有情，有裨身中血氣。冬春用天真丸（冬春二字最有斟酌。）

病中安穀知飢，陰損尚未及陽可知。先天精氣雖損，猶賴後天水穀之精氣以蔭，治虛損必以脾胃為先務也。

朱（唐市，三十一歲）　農人冷雨淋身，在夏天暴冷暴熱，原非大症，木鱉有毒，石膏清散，攻攢觸之氣閉塞，咳久咽痛，輕劑取氣，開其上壅。若藥味重力不在肺（上焦之藥宜輕，所謂輕藥輕用，取其氣輕味薄，不但分兩輕也。）

射干　生草　牛蒡　麻黃　米仁　嫩蘇葉

朱　形瘦虛數之脈，血屢次發，痰嗽不止，此非肺咳，乃血去陰傷，陰火如電爍而致咳。如日進清肺降氣消痰，則內損不起矣。（陰火如電爍，最為駁劣難當，注射臟腑，最易爍肺金，焉得不咳。）

都氣法去丹澤，加脊髓、芡實、蓮肉。

李（二十六歲）　壯年形瘦肌減，自述無因滑泄，長夏內陰不生旺而失血，顯然陰虛，竅隧不固。大忌勞力奔走。雖在經營，當諸事慎養，身心調理之恙，不取藥之寒熱攻病也（陰虛之人略加勞力奔走，陽即上升，陰火即載血上溢矣。）


<h2>桑螵蛸散</h2>
陳（乍浦，五十歲）　咽食物有形不覺痛，若咽水必有阻塞，此內應肺之氣分，肺象空懸，主呼出之氣，氣窒生熱，法當清肅氣分。（辨症極細切，都是氣分藥。）

連翹心　滑石塊　大力子　生甘草　南花粉　枇杷葉

張（六十四歲）　有年仍操持經營，煩冗營傷，心痛引脊。醫用附子痛甚，知不宜剛猛迅走之藥。

茯苓桂枝湯去芍

《金匱》　雖有心痛徹背，背痛徹心，用烏頭附子辛熱藥治法。然必細審氣分虛寒，不在營血，方可直施無忌。若病在營分，燥傷陰矣。

朱（二十二歲）　夏熱秋燥，傷於氣分，胸痞多噯，大便燥結，凡上燥清肺，不取沉膩滋降（一病到手，先分明在氣在血，名手過人處因此。）

大沙參　玉竹　蘇子　桑葉　麥冬汁　蜜炒橘紅

管（三十二歲）　積勞氣逆，肝膽熱升，咯血膠痰，既有是恙，務宜戒酒勿勞。藥用和肝胃之陽，陽和氣順，胸脅痛自已。（勞者氣必上逆，勞字兩火在上，即君相二火上升也，故用藥下行之品居多，和肝胃之陽則氣自順下。）

桃仁　丹皮　鉤藤　山楂　梔皮　金斛　茯苓　麻仁

翁（四十四歲）　夏月露宿，冷濕下入陰絡，少腹堅凝有形，兩傍筋絆牽引，自述夢遺。然有形固結，非補助之症，當與結疝同治，乃絡中病（治法平正通達。）

南木香　穿山甲　金鈴子　橘核　延胡　莪朮　麝香

蔥白汁丸。

沈（四十歲）　幾年失血，繼而久嗽，乃內損之咳，痰多治嗽無用，已失音嘶響，損象何疑（純粹以精。）

黃精　白芨　米仁　茯苓

四味熬膏，早服牛乳一杯。

陳（六十四歲）　據述三年前因怒寒熱臥床（即動少陽相火）繼而痰嗽，至今飲食如常，嗽病不愈。

思人左升太過，則右降不及，況花甲以外，下元必虛，龍相上竄，嗽焉得愈?古人謂老年久嗽，皆從肝腎主議，不當消痰清燥，議用都氣丸加角沉香、紫衣胡桃肉（胃脈從頭走足，胃氣一走膀胱，一走大腸，皆從下行者也。肝火上升，肺氣即不肅降，不論外感內傷，總由氣逆為多，收攝固是正治。）

葉（皋橋，五十一歲）　過勞瘀從上下溢，胸悶格嘔，先以辛潤宣通血中之氣（血上下溢，血中之氣不暢達矣。治法極佳。）

炒桃仁　降香末　茯苓　蘇子　大麻仁　蜜炒橘紅

顧　向年操持勞心，心陽動上亢，挾肝膽相火，腎中龍火自至。陰藏之火，直上巔頂，貫串諸竅。由情志內動而來，不比外受六淫客邪之變火，醫藥如涼藥清肺不效，改投引火歸源以治腎。診脈堅而搏指，溫下滋補，決不相投，仿東垣王善甫法，用滋腎丸（此古人調攝所以必要清心寡慾也。）

葉（東山，五十歲）　酒肉生熱，因濕變痰，憂愁思慮，氣鬱助火，皆令老年中焦格拒阻食，姜半之辛（筆勢展拓）開，蔞、連之苦降，即古人痰因氣窒，降氣為先。
痰為熱生，清火為要。但苦辛泄降，多進克伐，亦非中年以後，僅博目前之效。議不傷胃氣，冬月可久用者。（有形無形交傷，中氣克消，固不可滋補，亦非宜。惟選甘寒養胃，略帶辛涼，以宣鬱火，既不傷胃，又可久服，令中焦漸和，窒塞潛通，何其巧也。）

甜北梨汁（五斤）　萊菔汁（五斤）

和勻熬膏。

痰是身中津液所結，未結以前，津液為至寶，既結以後，濁滯為腐穢。病至津枯液涸，惟有氣火上升逼爍，則乾枯立至，猶幸有痰飲以滋養也。養火須以添油，辛涼滋豁，甘寒養胃，立法於無過之地，非名手不辦。

郭（四十歲）　咽中氣阻至脘，物與氣觸則嘔，病及一年，大便由漸窒塞。夫氣降通行，全在乎肺，氣阻必津液不流，上枯下燥，肺在上焦主氣，當清氣分之燥。（諸氣膹郁，皆屬於肺之燥。咽中氣阻，獨責諸肺波瀾老成。）

枇杷葉　土蔞皮　桑葉　赤蘇子　苦杏仁　黑山梔

王　稟質陽亢陰虛，頻年客途粵土，南方地薄，陽氣升泄，失血咳嗽，形寒火升盜汗，皆是陰損陽不內入交偶。醫見嗽治肺，必延綿入凶（火升者必形寒。蓋陽氣橫散，手足遍體皆溫。若火升巔頂，不得溫煦肢末，故必形寒。）

熟地　芡實　五味　茯神　建蓮　炒山藥

侯（四十二歲）　痰飲留伏而發，最詳金匱玉函。仲景必分內外，以內飲治腎，外飲治脾。更出總括一論，謂飲邪當以溫藥和之。憶越數年舉發，春夏秋之時，此因時寒暄感觸致病，今屢發反頻，勢甚於昔，乃男子中年以後，下元漸衰也（痰為火結，飲屬陰邪。蓋內寒之人真陽不能鼓動運行，水飲即為留著，且腎虛水泛最易成飲，故必以溫藥和之。）

都氣丸加坎氣、胡桃肉。

莊（長順布行，二十九歲）　開列病原，是精腐於下，系腎臟陰中之陽虛。凡腎火內藏真陽，喜溫煦則生陽自充（腎臟陰中之陽，所以煦養真精，不便腐者。）若以薑、桂、烏、附燥熱，斯燥傷腎矣（溫是春升之氣，萬物發生燥熱則如夏日之剛烈，秋陽之肅殺，煎熬血液，反涸本真，所以不可輕投也。）

鹿尾　大茴　蓯蓉　菟絲　羊腎　雲苓　巴戟　歸身　骨脂　韭子　蛇床子

楊（三十歲）　三瘧是邪在陰而發，自秋入冬，寒熱悠悠忽忽，自述煩勞必心胸痞脹，凡勞則傷陽，議以溫養營分，亦托邪一法（托邪藉乎溫養營分，亦固正以祛邪也。）

人參　歸身　桂心　茯苓　炙甘草　炒黑蜀漆　老生薑　南棗肉

戈（三十七歲）　奪精陰損，不肯生聚，致腎中龍火，如電光閃爍，庸醫以喉痛音啞咳嗽，愈用寒涼清火強降，亦如傾盆大雨而電閃更熾耳。凡腎脈上循喉嚨，縈於舌下，諸絡貫通，出乎耳竅，必得陰中五液上涵，龍光不得上射沖搏。況在冬月，氣宜潛藏，下乏把握失藏，春半陽升必加重，夏半陰不能生危矣。（虛癆至此已極情盡致，更有何法以圖全耶?雖不出方，大義可知矣）

天地生生不已，氣機無一息之停。人稟陰陽五行之秀，與天地生氣，息息相通，脈脈相貫。全賴精氣神充旺，合同而化，以生以續，相尋不已。若精氣內奪，生機斷矣。於氣化何尤。

錢（十二歲）　癇厥昏迷日發，自言臍下少腹中痛，此稚年陰弱，偶爾異形異聲，致驚氣入肝，厥陰沖氣，亂其神識，遂令卒倒無知（酸以斂魂，苦以清心，寧神，辛以開結行痰，溫以通陽泄濁。）

烏梅肉　川連　白芍　川椒　乾薑　桂枝

楊（三十三歲）　產後十五年，不得孕育，瘕聚心痛氣衝，乃衝脈受病。久則未易圖速功（泄濁消滯，溫下通陽，用攻法。）

南山楂　茯苓　莪朮　香附　炒小茴香　蔥白

馬（三十二歲）　巔頂腹痛，溺淋便難。

龍薈丸（二錢）

此肝火閉結，逆乘橫行肆虐之症。

陳（六十三歲）　三瘧是邪入陰經，緣年力向衰，少陰腎怯。
（擒住少陰便有把握。）夏秋間所受暑熱風濕，由募原陷於入里（步步著實。）交冬氣冷收肅，藏陽之鄉，反為邪踞，正氣內入，與邪相觸，因其道路行遠至三日，遇而後發。凡邪從汗解，為陽邪入腑可下。今邪留陰經，絡脈之中，發漸日遲，邪留劫鑠五液，令人延纏日月，消鑠肌肉。蓋四時氣候更遷，使人身維續生真，彼草木微長，焉得搜剔（筆致風神，俱臻絕頂超妙。）留絡伏邪，必須春半陽升丕振，留伏無藏匿之地（除病根雖在將來，而眼前亦須善於調攝，佔好地步，此之謂絲絲入筘。）今日之要，避忌暴寒，戒食腥濁，胃不受傷，不致變病（致病之由，藏病之地，發病之機，病纏之累，歷歷如繪。病情與筆力俱深入顯出，其治法須俟天地大氣升泄，方能借勢剷除，乘勢待時，事半功倍。凡事皆然，寧醫理獨不由此?）

生牡蠣　黃柏　清阿膠　甜桂枝　北細辛　寒水石

病深用藥亦深。

王（六十四歲）　平日驅馳任勞，由脊背痛引脅肋，及左肩胛屈曲至指末，久延麻木。凡背部乃陽氣遊行之所，久勞陽疏，風邪由經入絡，肝為風藏，血傷邪乘，因氣不充，交夜入陰痛加，陽氣衰微，陰邪犯陽。考古東垣。（陽氣本能生血，陽氣兼能護血攝血，今久勞陽傷，既不能生血，又不能護血，以御邪。內風既動，潛致陰邪犯陽，安得不痛?）制


<h2>舒經湯</h2>
陳（南城下，五十歲）　海風入喉，侵肺久著，散之無用，議緩逐以通上竅（藥味俱輕揚上泛，丸則不失緩逐之義。）

馬勃　射干　蟬衣　麻黃

為末，以葶藶子五錢，大棗十個，煎水泛丸。

金（關上，四十九歲）　凡痞脹治在氣，燥實治在血，四者全見，攻之宜急。此症肝絡少血，木火氣上膈而痛，辛潤柔降，得以止痛，通大便。厥是肝陽化風，燥升受熱，動怒必來，不在醫藥中事（燥居六氣之一，火就燥，燥氣上升，致木火之熱上膈而痛，不可不知治法。）

芝麻　柏子仁　天冬　生地　蘇子

姚（曹家巷，四十四歲）　心腹如焚，（陽結於內）肌腠寒冷，知飢不甘納食，大便久溏，此屬勞怯（陽結於上則中下虛寒。）醫案見嗽，清肺清熱，損者愈損，未必用藥能除病（病者到此地位，醫者無可奈何，只得出此方矣）

黃精　白芨　米仁　炙草

曹　瘧熱攻絡，絡血湧逆，脅痛咳嗽（此是瘧止後見症。）液被瘧傷，陽升入巔為頭痛，絡病在表裡之間，攻之不肯散，搜血分留邪伏熱（瘧熱太峻，火熾爍津，而逼血上溢。絡病在表裡之間，一句，指示迷途。）

生鱉甲　炒桃仁　知母　丹皮　鮮生地　寒水石

搜血分留邪伏熱，真水清石見之用藥，刀刀見血。

葛（東山，七歲）　成漿必藉熱蒸濕氣（此是痘後見症。）痘前發驚，是痘毒由血脈而出，乃常有事，牛黃大苦大寒，直入心胞。若因時氣未解，古人謂用之如油入面，反令內結，數月語言不靈，熱氣膠痰，矇蔽膻中清氣（痘驚為痘毒由血脈而出之機，不得以幼科驚風論也。）

遠志　石菖蒲　天竺黃　金箔　膽星　川連　銀箔　麝香　冰片

蜜丸，重五分。

楊　夏季暑濕，必入氣分，謂二邪亦是一股氣。同氣相感，如泄瀉溲少，皆濕鬱阻氣，以六和湯、甘露飲，有憑可證之方。已後不分氣血。涼熱互進，氣分之邪，引之入血，此亦如五胡亂華，賢如溫祖，難救神州陸沉（氣分之邪仍從氣分宣泄，末二句必有所指，非王即薛也。）

杏仁　蔻仁　大麥仁　米仁　浙苓　橘紅　佩蘭葉

程（六十二歲）　形神衰，食物減，是積勞氣傷，甘溫益氣，可以醒復。男子六旬，下元固虛，若胃口日疲，地味濁陰，反傷中和。


<h2>異功散</h2>
汪　長夏濕氣，主傷脾胃中陽，濕是陰濁之氣，不飢泄瀉，濕滯氣阻，升降不利，咳聲震動而血溢。醫知風寒火頗多，而明暑濕燥絕少，愈治愈窮，茫茫無效。到吳已易三方，病減及半，推原和中為要（病是因濕致血，但宣氣滯不必顧血，而血自已，此治病求其本者。）

生穀芽　茯苓　白芍　炙草　米仁　北沙參

藥味清和，治濕不致燥烈動血。

錢（信心巷，四十三歲）　腎精內奪，骨痿肉消，溺溲不禁如淋，大便不爽，氣注精關，液枯竅阻（施泄無度，真氣下注走熟，精隨氣泄，精關不收不固，溺溲如淋，骨髓不充，自當骨痿肉消。）有形既去，草木不能生精血，莫若取血氣填進衝任之脈絡，必多服久進，腎液默生，可保身命。（語有斤兩，慣用房術之人，逼勒臟腑之氣，盡注陽道，病中不痿，臨危方倒。）

河車、人乳煉膏，煎參湯送。

齊（四十八歲）　四五月暴暖，雨濕泄瀉，是勞煩氣弱，易受時令之氣。今見症脾胃不和，乃長夏熱泄元氣，胃津傷，口必不辨五味（以縮脾飲加減。）

人參　砂仁　桔梗　米仁　烏梅　白蔻仁　橘紅　穀芽

章（水關橋，四十九歲）　病人說咳嗽四年，每著枕必咳，寐熟乃已，此腎虛氣衝上犯。醫見嗽治肺，延及跗腫，陰囊皆浮，陰水散漫，陽乏開闔，都屬肺藥之害（講到陽氣開闔，才大心細）


<h2>嚴氏腎氣湯</h2>
陽氣有開有闔，氣即流運宣通。蓋少陽為樞，少陰亦為樞。至於陽泛開闔，不但陽微，少陰亦虧損。腎既不能化氣，更以肺藥損真，故獨宜於（濟生）腎氣湯也。

沈（三十三歲）　初春時候尚冷，水涸開湖。挑腳勞力，居於寒濕冷處，是脫力內傷，氣弱嗽加，寒熱，大忌發散清肺（發散清肺，治嗽不誤，殺許多人耶。）


<h2>小建中湯</h2>
俞（齊門，二十八歲）　氣自少腹攻至心下則痛，氣漸下歸而散。問驚恐為病，由肝腎之厥逆。

仲景厥陰例，不以純剛（法宗《金匱》酸收辛開苦降。）

烏梅　白芨　川椒　川楝　桂枝　淡乾薑

沈（三十五歲）　此嗽是支脈結飲。治肺無益，近日嗔怒嘔氣，寒熱一月，汗多不渴，舌淡白，身痛偏左，咽癢必咳（支脈結飲，用清潤法，不用辛通，恐逼成燥爍耳。）

玉竹　大沙參　米仁　生草　扁豆　茯苓

金（枚墩，二十四歲）　瘦人易燥偏熱，養胃陰，和肝陽，可以久服（養胃陰即所以和肝陽，不分兩段）

大生地　清阿膠　淡天冬　北沙參　麻仁　白芍

尤（齊門，四十三歲）　胸中屬身半以上，是陽氣流行之所。據說偶然阻塞，噯氣可爽，醫藥全以萸地滋膩血藥，況中年勞形，亦主傷氣（病屬氣傷，不用辛溫通補，而以松潤調達，治法迥出恆流，中含妙義。）

早服桑麻丸，夜服威喜丸。

凡經絡之氣，必藉津液以流行。液充則利，津枯則氣必澀滯。他人調氣，總辛燥以開通，惟天翁深知氣藉血行，故每用充養津液，略加宣滯以利氣。

胡（二十二歲）　腎虛遺精，上年秋冬用填陰固攝而效，自交春夏遺發，吞酸不飢，痰多嘔吐。顯然胃逆熱鬱，且以清理（腎為胃之關，關內空虛，濁陽上逆，胃亦氣逆，鬱熱下損及中之類）

川連　桔梗　廣藿梗　薏苡仁　橘白　白蔻仁

向有遺病，已用填陰固攝而效。今交春夏遺發，吞酸不飢，此陽明感挾濕熱，熱氣失宣，蒸痰嘔吐，與前症是兩截，閱方便見。

曹（三十四歲）　痛久必留瘀聚，屢次反復，以辛通入絡。

桃仁　歸鬚　麻仁　柏子仁　降香汁

凡痛必在絡脈，痛久瘀聚，亦必入絡。治絡主以辛通，方能入其中以疏達。

汪（三十三歲）　肝血內乏，則陰虛於下，陽愈上冒，變風化燥。凡腳氣筋攣骨痛，無脂液濡養，春夏陽浮舉發，最是陽不入交於陰，必上及諸清竅，目痛頭岑（陽為動物，不戀下即竄上矣，）坐不得寐。治宜潤燥養津，引陽下降（陽不入陰，則在下既不能蒸化脂液、濡養筋骨，是以浮陽上冒，蒙及清竅，引陽下降，兩得之矣。）

鮮生地　淡天冬　清阿膠　大麻仁　柏子仁　肥知母

始也，以陰虛不能戀陽，繼也，以陽升不能生陰，總歸於陰陽兩虛耳。

養液藥中佐以苦降，所以引陽下歸也。（此人胃氣尚完，故能進此等甘寒之藥。）

孫（五十九歲）　食入氣衝，痰升阻塞咽乾，此為反胃。病根起於久積煩勞，壯盛不覺，及氣血已衰有年，人恆有此症，未見醫愈，自能身心安逸。（安其形症，以養其神而降其火也。）可望久延年月（煩勞之人無不傷氣傷陽，根蒂不固，惹動真火上逆，有升無降，故反胃也。）

黑梔　半夏　橘紅　茯苓　金斛　竹瀝（一兩）　薑汁（三分）

此方祛消痰飲，佐以清火。

丁（四十八歲）　平日酒肉濁物助陰，脘中凝結有形，此皆陽氣流行之所。仲景陷胸瀉心皆治痞結，謂外邪內陷治法，今是內傷，與陽氣邪結異例。

蓽茇　良薑　烏藥　川烏　紅豆蔻　香附　茯苓

一派辛溫助陽行氣，驅陰濁而破散凝結。

鄧（二十七歲）　精損在下，奇經久空，陽維脈絡空隙，寒熱已歷幾月，相沿日久，漸干中焦，能食仍有痞悶便溏，陰傷已入陽位，是虛損大症。俗醫無知，惟有寒熱滋降而已（下損不得過脾，陰損及陽，已逾中焦矣。法在不治，尚幸能耐溫燥。）

人參　麋茸　生菟絲子　炒黑川椒　茯苓　炒黑茴香

陽維陰維二脈，主維繫周身陰陽相續於不息之途，則營衛流行，血脈貫通，循環無已，陰陽交紐不撒。若二脈空隙，則陰陽將不相聯屬，寒熱交作，元氣散越矣。

王（十八歲）　真陰未充，冬失藏聚，春陽初動，陰火內灼，成瘍潰膿，更傷血液，此咳乃浮陽上熏之氣。日晡及暮，神煩不寧，治在少陰（血液亦　真陰之輔，既不藏聚，而陰火鑠精，復以潰膿，而更傷血液。下焦既乏，安得不重劑滋堅陰分。）

烏膠　龜腹板心　黃柏　天冬　川石斛　生地

純陰無陽之藥，為其人火燥鑠金也。

張（三十一歲）　單單腹大，按之軟，吸吸有聲（是乃濕熱，不是寒凝。）問二便不爽，平日嗜飲聚濕變熱，蟠聚脾胃。蓋濕傷太陰，熱起陽明，濕本熱標。（濕傷太陰，熱起陽明，指明令人豁然。）

綿茵陳　茯苓皮　金斛　大腹皮　晚蠶砂　寒水石

脹因濕熱停住蟠聚，當從濕熱例治。用藥靈巧，不得概用溫補腎氣法也。

沈（二十九歲）　男子左血右氣，左麻木，血虛生風，延右面頰，及陽明脈矣。以辛甘血藥理血中之氣（此血熱生風之症。）

枸杞　菊花　刺蒺藜　桑寄生

蜜丸。

李（二十八歲）　酸梅泄氣傷中，陽升失血，議養胃陰。

生白扁豆　肥白知母　生甘草　麥門冬　甜北沙參

酸主收斂，但過助木氣，則肝強肆橫，轉主疏泄中氣，木來侮土，胃血不寧而湧泄矣。議養胃陰，既足供木之吸取，兼以生血滋肺，而木有所制。

徐（醋庫巷）　年多下元自餒，氣少固納，凡辛能入腎，辛甘潤藥頗效，陰中之陽氣，由陽明脈上及鼻中，當以酸易辛為靜藥（陰中氣濁，此症必是獨覺鼻中有穢氣難耐也。故以酸易辛收之。）

紫胡桃　萸肉　五味　茯苓　鎖陽　補骨脂　青鹽丸

既以酸鹹下降收束，又以鎖陽鎖住陽氣。蓋陰中之陽，乃是下元真火，本宜潛伏，不可上炎也。

汪　夏濕化熱，清肅氣分，已愈七八，濕解漸燥，乃有勝則復（敏捷，）胃津未壯，食味不美，生津當以甘涼，如《金匱》麥門冬湯（細玩如字，不必指定麥門冬湯為板方也。）

濕氣甫解，即慮燥勝，心源活潑，呆鈍人何從下手。

宋（五十歲）　《內經》曰：中氣不足，溲便為變。不飢口苦，脾陽不得旋轉，運行胃津，脈絡久已呆鈍，乃勞傷氣分，暑邪虛實藥中，議縮脾飲（脾挾濕熱則緩大弛長，不司旋轉，縮之以甘補酸收，辛開淡滲。則健運矣。）

人參　廣皮　烏梅肉　煨姜　益智仁　茯苓

張（四十九歲）　平昔勞形傷陽，遭悲憂內損臟陰，致十二經脈逆亂，氣血混淆，前後痛欲捶摩，喜其動稍得流行耳。寢食不安，用藥焉能去病，悲傷郁傷，先以心營肺衛立法（七情動中，營衛皆為阻逆，心營肺衛兼理，清寧其神明之主也，藥味更須著意。）

川貝　枇杷葉　松子仁　柏子仁　蘇子　麻仁

病至經脈逆亂，氣血混淆，醫從何處著手。先以心營肺衛，乃理其氣血之本，君主安十二官皆寧也。示後人以下手之法。

此病是先傷陽，繼傷陰，方藥並不以重劑陰陽並補，先理心營肺衛，調其逆亂之經絡，混淆之氣血，初看似乎迂遠，細想知先寧君主而後再用調補，治病有法。


<h2><br><span class="orange">卷下</span></h2>
羅（六十三歲）　情懷內起之熱，燔燎身中脂液，嘈雜如飢，厭惡食物無味，胃是陽土，以陰為用，津液既竅，五火皆燃，非六氣外客之邪，膏連苦辛寒不可用。必神靜安坐，五志自寧，日餌湯藥無用（五志無形之火，皆本於先天元陽。靜則溫養臟真，為生生之氣。燔灼則逼爍津液，肌肉日削。）

人參　知母　茯神　甘草　生地　天冬　鮮蓮子

胃是陽土，以陰為用，故胃陰須養，真名語也。

性情隨氣血改移，肌皮寬厚者，往往弛緩。每見燥急人瘦如骨立，津液不充，火氣飛揚耳。

潘（二十六歲）　少年失血遺精，陰虛為多。夫精血有形，既去難復，即是內損陰虛，日久漸干陽位，肝腎病必延胃府。所列病原，大暑令節，乃天運地氣之交替，人身氣餒失司維續，必有不適之狀（精深之論。）褚澄云：難狀之疾，謂難以鳴訴病之苦況也（至明確，惟其病延胃府，所以人身氣餒，失司維續也。）


<h2>妙香散</h2>
節令交替，氣旺者潛移不覺，中氣虛衰少力，旋轉樞紐，幾於或息。故維續為難耳。

顧　暑濕必傷脾胃，二邪皆陰，不必苦寒清熱，調氣分利水，此邪可去。中年病傷氣弱，以強中醒後天（中年人氣分已不旺，再因病傷，氣更弱矣。強中壯氣，即是驅邪。）

人參　炒扁豆　木瓜　茯苓　炙草　廣皮

暑因乎濕，挾濕已蒸化為熱，必須甘涼淡滲，亦不必用苦寒。若未經化熱，不致傷津劫液，但調氣分利水足矣。暑濕一門，變症最多，不可不辨。此必是未經化熱者。

胡（三十四歲）　不量自己，每事爭先（此人素稟必是偏於火重，）此非傷於一時。春夏天曖，地中陽升，失血咳嗽，聲音漸啞，填實真陰以和陽（人身隨天地氣機升降，元氣旺時不覺，氣血衰而有病，便六氣為主而此身無權矣。）

熟地　萸肉　淮山藥　茯苓　天冬　麥冬　龜甲心　女貞　芡實　建蓮肉

錢（四十七歲）　瘦人暑熱入營，瘧來咳痰盈碗，平日飲酒之熱，蓄於肝胃，舌黃渴飲。議用玉女煎。

玉女煎的系肝胃之藥，暑熱外侵，酒熱內應，內外合邪，專在營分，非石膏、生地等屬，難以清營中之熱。

楊（三十八歲）　胃傷食減，形倦舌赤，此係脾病（形倦舌赤，必是脾氣傷而脾營耗者。）


<h2>四獸飲</h2>
六君子加烏梅、草果等分，薑棗煎。三因和四臟以輔脾，故名四獸飲。

王（司前，十三歲）　液被瀉損，口渴舌白麵黃，不是實熱，血由絡下，糞從腸出，乃異歧也（指明豁然。）

炒歸身　炒白芍　煨葛根　炒南星　炒焦麥芽　炒荷葉

錢（七歲）暑風上入，氣分先受非風寒停滯，用發散消導者，氣分窒痹（氣分何以窒痹，總為燥劫津液耳。）頭岑腹痛，治之非法，邪熱入血分矣（遍閱全部傷寒論，止是存津液為主。自西昌喻氏法律一書，通首發明此旨，故先生得力處全在於此。六氣病邪原先傷氣分，治之非法，燥液劫津，即延入血分矣。）

連翹心　竹葉心　犀角尖　益元散　綠豆殼　南花粉

從來治病要訣，皮毛之邪，輕劑發散，疏之泄之，微汗即已。若熱入肌肉，漸留經絡臟腑，此時鬱熱在裡，汗出津津，燥爍津液，即應存養津液以達邪。若夫臟腑真陽發露，亟予滋補，惟恐不及矣，敢燥爍乎?

徐（二十四歲）　據述暴驚動怒，內傷由肝及胃，胃脈衰，肝風動，浮腫下起。若漫延中宮，漸次凶矣。兩年餘久恙，先議薛新甫法。

八味丸（二兩五錢，勻十服）

謝（葑門，三十四歲）　上下失血，頭脹口渴溏瀉。若是陰虛火升，不應舌白色黃，飢不納食，忽又心嘈，五十日病中吸受暑氣熱氣，察色脈須清心養胃（辨症細切，用藥清靈，工夫到此，躊躇滿志矣。）

人參　竹葉心　麥冬　木瓜　生扁豆　川石斛

張三十九歲　中年色萎黃，脈弦空，知飢不欲食，不知味（胃陰枯矣。）據說春季外感咳嗽，延秋氣怯神弱，乃病傷成勞。大忌消痰理嗽（此一句保全無數生靈，人知消痰理嗽為要務，此以消痰理嗽為大忌。醫理精超極矣。）


<h2>麥門冬湯</h2>
楊（關上，四十五歲）　瘧痢乃長夏濕熱二氣之邪，醫不分氣血，反傷胃中之陽，呃逆六七晝夜不已，味變焦苦，議和肝胃（大凡瘧痢並作，只要宣發瘧邪，松透肌表，俾得津津汗泄，則濕熱外出而痢自止。）

人參　炒黑川椒　茯苓　烏梅肉　生淡　乾薑　生白芍

顧（四十六歲）　據云負重閃氣，繼而與人爭哄，勞力氣泄為虛，嘔氣怫意為實，聲出於上，金空乃鳴。凡房勞動精，亦令陰火上灼，議左歸法（孰虛孰實，了了分明。）

周（十三歲）　凡交夏肉瘦形倦，氣短欲寐，俗謂注夏病，是後天脾胃不旺，時令熱則氣泄也（以資生丸為藍本，是謂平調和暢。）

人參　茯苓　藿香　南查　白朮　神麯　川連　麥冬　砂仁　廣皮　桔梗　米仁（是丸方）

高（五十一歲）　足心湧泉穴內，合少陰腎臟，中年已後，下元精血先虛，虛風內起，先麻木而骨軟筋縱，乃痿之象。必以血肉溫養（內景如燭照，虛風內起，不遺一隅，精細絕倫。）

生精羊肉　肉蓯蓉　青鹽　牛膝　歸身　大茴　制首烏　茯苓

盛（木瀆，五十四歲）　暑必兼濕，濕鬱生熱，頭脹目黃，舌腐不飢，能食。暑濕熱皆是一股邪氣，迷漫充塞三焦，狀如雲務，當以芳香逐穢，其次莫如利小便（聖於此矣。）

杏仁　厚朴　蔻仁　滑石　苓皮　橘白　綿茵陳　寒水石　佩蘭葉

張（四十一歲）　此膏淋也。是精腐離位壅隧，精溺異路，出於同門，日久精血化瘀，新者亦留腐敗。考古法用虎杖散（虎杖、草名、生田野中，即土牛膝也，俗名臭花娘。）

尹（三十六歲）　此痿症也。
診脈小濡無力，屬陽氣不足，濕著筋骨。凡筋弛為熱，筋縱為寒。大便久溏，為濕生五泄之徵。汗易出是衛外之陽不固，久恙不可峻攻。仿東垣肥人之病，慮虛其陽，固護衛陽，仍有攻邪，仍有宣通之用。世俗每指左癱右瘓，謂男子左屬血，右屬氣者，非此（肥人氣走於表，中外之陽不固，最易汗泄。陽虛固其陽，以宣通攻邪，而宣通攻邪即在固陽藥中，是為並行一貫，非兩事也。）

生於術　川烏頭　蜜炙黃耆　防風　生桂枝　熟附子

李（二十八歲）　暑濕氣痹，咳逆微嘔，有發瘧之象。

杏仁　白蔻仁　厚朴　絲瓜葉　連翹　象貝　射干

郁（葑門橫街）　易飢能食，陽亢為消，此溲溺忽然如淋，乃陰不足也（溺道有病，即用溺道所出之物治之。）

天冬　麥冬　生地　熟地　知母　黃柏　人中白

阿膠為丸。

金（麒麟巷，五十九歲）　平日操持，或情懷怫鬱內傷，病皆臟真偏以致病。庸醫但以熱攻苦辛雜沓，津枯胃憊，清氣不司轉旋，知飢不安穀（駁劣龐雜之藥不能去病，能造病，以致津枯胃憊，清窒塞轉成痼疾矣。）


<h2>大半夏湯</h2>
常見有力之家，或父母年高，或己身微恙，往往十分珍重，藥餌不絕於口。
始以藥之偏氣，治身中氣血之偏。不知久服藥石，傷沖和清粹之氣，盡為草木香移易。即參、苓日進，久之臟腑相安。倘遇緩急服之，亦呼應不靈。病氣深而歸於無益，此惟閱歷深且久者，方知有此弊耳。

錢（四十七歲）　前方去犀角、連翹，加川貝、黑梔皮。

陳（二十六歲）　此勞病自腎損延及胃腑，脈垂色奪，肌消，日加枯槁，陰損及陽，草木不能生出精血，服之不效為此。


<h2>一氣丹</h2>
偶（關上，五十九歲）　瘦人液枯，煩勞動陽，氣逆沖氣，漸如噎膈。衰老之象，安間可久（液枯之人即勞動傷陽，亦須清養津液，是盞中添油法。）

枇杷葉　杜蘇子　柏子仁　火麻仁　炒桃仁

張（五十五歲）　竅乏之人，身心勞動，賴以養家。此久嗽失血聲嘶，是心營肺衛之損傷，不與富戶酒色精奪同推。

黃精　白芨　米仁　茯苓

戴（十六歲）　男子情竇動萌，龍雷內灼，陰不得充，遂有失血咳逆內熱，皆陰虛而來。自能潛心篤志，養之可愈，數發必凶（龍雷之火內灼，勢必暗爍精氣，必思所以暢泄，安得不陰虛乎?）

六味去丹皮、澤瀉，加龜板、蓮肉、芡實、人乳粉、金櫻膏。

王（三十一歲）　勞力氣血逆亂，內聚瘀血，壅阻氣分，痛而嘔紫滯形色，久病只宜緩逐，不可急攻。

桃仁　茺蔚子　延胡　歸尾　南查　漏蘆　青蔥

楊（花步）　背寒屬衛陽微，汗泄熱緩。

人參建中湯去姜。

嚴（倉前，三十三歲）　長夏濕邪，治不按法，變瘧，不盡泄其邪，痛瀉不爽，不能受食，勉強與食即嘔吐（種種病形中有穢滯耳。）是脾胃運行之陽，久為苦寒消克所致（濕邪必帶穢濁，芳香逐穢，即是按法治病。）

蘇合丸。

汪　到吳諸恙向愈，僉從兩和脾胃，近日家中病人糾纏，以有拂鬱肝膽，木火因之沸起。氣從左脅上撞，即丹溪上升之氣，自肝而出，木必犯土，胃氣為減（病雖向愈，元氣未固，肝膽木火最易沸起，況氣從左升，病機顯然。）

人參　茯苓　炙草　生穀芽　木瓜　川斛

席（東山，二十歲）　問病已逾年，食飽腹膨，微痛便溏，久嗽痰多，凡越幾日，必熇熇身熱，此勞傷由脾胃失運，鬱而來熱，痰多，食不相和，則非地黃滋滯者（脾胃失運，鬱火生熱，蒸動周身，此必有積滯留中，氣機不暢達者。）

米仁　南棗　生麥芽　桔梗　胡連　茯苓　白芍　廣皮

張（三十歲）　此腎虛不納，沖氣上干，喘嗽失音，夜坐不臥，醫每治肺，日疲致凶。早服薛氏八味丸三錢。

兩腎中間一點，明是謂命門先天之精，元氣之始，人托之以生命者。凡人呼出之氣，肺主之，吸入之氣，直下達腎中，必腎氣足，而吸引之機權自旺。

楊（二十二歲）　心事悶縈，胸膈痞痹，多噯吐涎，述臍左及小腹有形而堅，按之微痛，大便亦不爽適，此屬小腸部位，腑病宜通（心與小腸為表裡，未有心事悶縈而不病及腑陽者。輕則小便赤，重則堅成有形。明眼人見透。）

枳實　桔梗　莪朮　青皮　檳榔　蘆薈

蔥汁泛丸。

此等病，婦女更多，不得誤認為瘕病也。

蓋婦女最多心事悶縈耳，須留意也。

沈（丁家巷，六十五歲）　痔血與腸風不同，心中嘈辣，營分有熱，非溫蒸補藥矣（閱此則凡心中疼熱煩悶，雖因木火上衝，必是營分有熱也。）

生地　白芍　柿餅炭　槐花　銀花　地榆

的是營分有熱，方藥中下虛而下血，須用溫蒸補藥。

程（四十二歲）　夏四月陽升病發，深秋暨冬自愈。夫厥陰肝為陰之盡，陽之始，吐蛔而起，必從肝入胃。仲景辛酸兩和，寒苦直降，辛熱宣通，所賅甚廣。白朮甘草守中為忌（烏梅法何等深奧，此則十二字廣深該博，直截了當，讀書另具慧眼。）

川椒　川連　桂枝　附子　烏梅　乾薑　白芍　細辛　人參　川楝子　黃柏

韓（五十四歲）　時令之濕外襲，水穀之濕內蘊，遊行軀殼，少陽陽明脈中久濕，濕中生熱。《內經》淡滲佐苦溫，新受之（有分曉）邪易驅，已經兩月餘，病成變熱矣（若非用桂枝一味，溫通經絡，勢必涼藥具濕熱拒格而不相入矣。名手過人處在此。）

南花粉　飛滑石　石膏　桂枝（仙乎）　薏苡仁　羚羊角

周（鈕家巷，六十七歲）　老年精血內枯，開闔失司，癃閉分利（該括無數病機，）仍是瀉法。成形者，散漫之氣也（精深之論，散漫之氣，濁陰之氣也。）

鹿茸（二兩）　麝香（二錢）　歸身（一兩）

用生薑一兩，羊肉四兩，煎湯泛丸。

汪（五十七歲）　胸痹是上焦清陽不為舒展，仲景以輕劑通陽。


<h2>桂枝栝蔞薤白湯</h2>
王（木瀆，三十九歲）瘀血壅滯，腹大蠱鼓，有形無形之分，溫通為正法，非腎氣湯丸治陰水氾濫（腎氣湯丸治陰水之法，非治陽水也。）

桃仁　肉桂　製大黃　椒目　陳香櫞（二兩）

煎湯泛丸。

黃（江西，六十三歲）　病是勞倦內傷，客（已是傷陽本質）途舟中，往來復受時令暑濕，病已過月，不飢不大便，脈微小屬陰，暑濕皆屬陰濁，氣分為濁陰蔽塞，仲景謂陰結濕結，腸胃無陽氣運行，強通大便，濁反逆致。此入夜陰用事而痛甚矣（精理名言，如印沙劃泥，誰具嗣音乎?脈法精深，人皆忽略矣。）

淡乾薑　生炒黑附子　炙黑甘草　生大白芍

處方清切，通陽更以甲己法和陰止腹痛。

唐（二十三歲）　脈動，瀉後利純血，後重肛墜，乃陰虛絡傷，下元不為收攝，必絕欲經年，腎精默充可愈。

人參　熟地炭　炙甘草　五味子　禹餘糧

郁（三十八歲）　秋暑暴熱，爍津損液，消渴再灼，陰不承載於上，金水同乃子母生方。

人參　鮮生地　麥冬　柏子仁　知母　青甘蔗汁

處方如鮮花，抑何清靈也。

楊（三十三歲）　陽氣為煩勞久傷，腹痛，漉漉水聲，重按痛緩，非水積聚。蓋陽乏少運，必陰濁凝滯，理陽為宜，大忌逐水攻滯。

生白朮　熟附子　澤瀉　左牡蠣　水泛丸。

李（壽星橋，五十七歲）　寒濕傷陽，痞滿妨食，脈沉色黃，是脾胃病。議辛溫通中焦之陽。

生益智　蓽茇　檀香末　薑汁　茯苓　炒焦半夏

江（寶林寺前，二十五歲）　癉瘧邪在肺，口渴，骨節煩疼，用桂枝白虎湯。

黃（嘉興，三十九歲）　向年戌亥時發厥，是以肝腎陰虛，陰火內風蒙神（陰火內風蒙神，千錘百煉而出一語，勝人千百味之無極。）治逾五載，迄今左目流淚，至暮少明，胃脘中隙痛。經謂肝脈貫膈入胃，肝竅在目，此皆精血內虧不足之象。若云平肝是疏克，攻治乃相反矣。

天冬　熟地　杞子　元參　浙菊花　穀精珠

鄒（十歲）　稚年，瀉血便溏有三四載，面黃形瘦，五疳之症，起於五味雜沓，腸胃生熱。若不慎口食，久疳延勞不治。

川連　胡連　茯苓　白芍　枳實皮　焦術　南查　臭蕪荑　使君子

烏梅肉丸。

秦（二十二歲）　據述久逗客邸，情志不適，致脘中兩脅按之而痛，大便久不爽利，脈形弦堅，面色不華，納食已少，虛中有滯，以宣通腑絡（情志不適，肝木必乘胃土，食少不化，是以虛中有滯。）

熟桃仁　海石　土栝蔞　熟半夏　橘紅　枳實皮

秦（三十九歲）　勞心力辦事，氣怯神耗致病，醫咳嗽失血，多以清涼為藥，視其形色脈象，凡勞傷治嗽藥，不惟無效，必胃口日疲。


<h2>小建中湯</h2>
賀（四十八歲）　腎水脂液，變化痰飲，每遇寒冷，勞動身心，喘嗽吐涎即至，相沿既久，腎愈怯，裡氣散漫不收，此皆下元無根也（此之腎虛乃腎陽衰而真氣無根也。）

人參　茯苓　於朮　白芍　熟附子　五味子

《金匱》附子湯加五味子以收裡氣，使下元歸根，蓋腎為納氣總司也。

鄭（三十四歲）　雨淋衛陽受傷，熱水洗澡，迫其冷濕深入，水穀之氣與冷熱互蒸，肌肉發黃。陳無擇曰：谷癉能食不飢，舌有黃胎，一年之久，寒濕已釀濕熱。凡濕傷必太陰脾，熱必在陽明胃，不分經絡亂治，乃不讀書醫工（言言指點分明，後學最當著意。）

人參　川黃連　生穀芽　熟半夏　枳實　嫩柴胡　淡黃芩　陳皮白

薑汁泛丸。

陳（葑門，六十七歲）　老年仍有經營辦事之勞，當暑天發泄之候，已經久嗽而後嗆血，是陽升上冒，陰不承載之病。病中再患瘍潰膿泄，陰液走漏，天柱骨倒，尪羸僅存皮骨，兩交令節，生氣不來，草木焉得挽回?固陰斂液，希圖延挨日月而已（是陰虛陽不戀陰之病，層次迤邐，而下述病情最細膩恬雅。）

每日飲人乳一杯

戈（六十歲）　便瀉幾年（中下之陽已困，）糞內帶血，肌肉大瘦（陽傷，）色黃無力，延及夏秋，食物大減，是積勞陽傷，受得溫補，可望再蘇。


<h2>附子理中湯</h2>
吳（三十五歲）　遭逢數奇，情志鬱勃，勞傷客感兼有，病實體虛照顧，勿犯二氣，是攻邪宜輕。

連翹　飛滑石　花粉　白蔻仁　桔梗　杏仁　橘紅　枳殼

張（舡上，三十三歲）　烈日追呼，氣傷熱迫，保胃陰以養肺，益腎陰以固本。

生白扁豆　白玉竹　北沙參　甘草　麥冬肉　桑葉

保胃陰，即所以益腎陰也，看用藥可知。

陳（二十歲）　少壯春夏失血，次年至期再發，在裡陰損不復，數發必凶，用藥勿犯胃納。六味加麥冬、五味子、秋石。

張（桐橋，五十二歲）　久痢三年。

理陰煎

沈（塘樓，四十五歲）　舌乃心苗，腎脈系焉。舌下腫硬，伸縮不得自然，乃心陽自亢，腎陰暗耗。內關臟液虛損，清熱消腫無用，常服大補陰丸（燈火旺，盞油易涸，心火亢，腎水易耗。蓋心火之下陰精承之也。）

陳（關上，十九歲）　瓜水辛寒傷陽，渴瀉腹鳴。

公丁香柄　訶子皮　官桂　生廣木香　茯苓　炮黑姜　茅朮　新會皮　厚朴

溫中兜澀，燥濕通陽，諸法畢具。

葉（二十七歲）　此腎損久瀉亡陰，當暑熱氣自上吸入，氣傷熱熾，音啞痰多，水涸金痿，非小恙也。絕欲固下，勿擾煩以寧心，精氣再蘇，望其痊可（蓋金從水養，母隱子胎，水涸而金必痿也。凡癆病腎精內奪，每聲啞而死，亦此議也。）

熟地炭　生扁豆　人參　茯神　川石斛　女貞子

汪　不以失血，獨取時令濕邪，得以病減。凡六氣有勝必復，濕去必致燥來，新秋暴暑爍津，且養胃陰，白露後可立丸方（識膽俱超。）


<h2>麥冬湯</h2>
孫（橫山頭，二十歲）　男子及長，欲萌未遂，腎中龍火暗動，精血由此暗傷，陰虛自內臟而來，涼肝嗽藥，必致敗壞。蓋胃口一疲，精血枯槁矣（三才合生脈加茯神。）

人參　熟地　茯神　五味　天冬　麥冬

孫（五十八歲）　愛飲火酒，酒毒濕熱，自腸胃經絡蒸搏肌腠，瘡痍遍及肢體，經年久蘊不解。法當用局方涼膈散，攻其無形之熱（攻熱分有形無形，細密極矣。）

胡（十四歲）　性情執拗，鬱勃氣逆，粒米入脘即痛。父訓即若癡呆，由膽肝木橫來劫胃土。上年入冬自愈，秋金肅降，木火不主威，非狗肉溫濁之功能，乃適逢其時耳。

夏枯草　生香附　川貝　土栝蔞　黑梔皮　化州橘紅

開結化痰，利氣清火，色色周到。

顧（五十歲）　五六月間，天熱潮雨，濕氣著人，漸次浮腫，能食不化，腰脹，脾真已傷，濕結阻氣，大便秘塞，脾病傳腎為逆，陰囊腫大矣。

甘露飲去石膏。

李（四十三歲）　令寒暑瘧初減，而脘腹痞悶，是宿病。宜清虛旬日。

厚朴　草果　半夏　生薑　廣皮　茯苓皮

送保和丸二錢五分。

殷（十九歲）　先天稟薄，及長真陰不充，完姻精氣下泄，春深入夏，陽氣陡升，陰弱少戀，血痰上溢，著枕嗽甚，乃陰中龍相，有如電光閃爍，傾盆大雨，其光芒仍熾，是身中陰枯陽亢。日進涼藥無用，明明肝腎為病，醫投肺藥，希圖緩嗽，嗽必不效，胃口必減食，形瘦。莫如絕欲，靜處林壑，養精血，增穀食，既損難逭，靜養漸復（從來勞損已成，臟真已失，惟有相火煎熬津液，成黏痰，即投大劑補藥，已為陰火拒格，不入經絡，化液，以復精血，停滯脾胃，寒中，泄瀉而已。真火燎原，無法可治。）

水煮熟地　茯神　山藥　女貞　萸肉　芡實　湖蓮　川斛

韓（十七歲）　病人說兩年前初春，高處跳躍至地，入夜即有寒熱，繼而少腹形高（瘀留脈絡）兩足屈曲。醫謂腹癰腸癰，從無膿血便出，自病至今，筋縱著骨而脹，即起寒熱，瘀留深入厥陰，在軀殼間，久則成瘍（跳躍跌蹼損傷，必有寒熱，以動躍傷筋骨統引於厥陰肝，而肝為相火，所寄是動，則火必發而為熱也。）

穿山甲　自然銅　川烏頭　全蠍　半兩錢　地鱉蟲　生青鱉甲　粉丹皮　麝香

黑豆皮煎湯泛丸。

朱（五十二歲）　此操持太過，肝血膽汁內耗，致陽氣上冒入巔，外泄汗淋，陽不入陰，陽蹺穴空不寐，莖痿不舉，非寒皆肝液無有，有暴僕暴厥之危（即是陽氣煩勞則張，精絕使人煎厥之病。形容得出妙筆。）

小麥　萸肉　南棗　白芍　炙草　白石英

浦（二十二歲）　陰虛受暑，如飲腹滿。

小溫中丸（二錢五分）

朱（二十八歲）　歸脾湯以治嗽治血，謂操持勞心，先損乎上。秦越人云：上損過脾不治。不曰補脾曰歸，以四臟皆歸中宮，斯上下皆得寧靜，無如勞以性成，心陽下墜為瘍，瘍以掛線（俗云偷糞老鼠，總因腎精虧竭，心陽下墜，為瘍，總不脫少陰一經。）脂液金耗，而形寒怯風，不但腎液損傷，陰中之陽已被剝斫，勞怯多由精氣之奪。

鮮河車膠　人參　炒枸杞　雲茯苓　紫衣胡桃肉　沙苑

金（十六歲）　著枕氣衝，顯是陰中之熱，驗寸搏舌白，濁飲擬議暑熱上吸心營，肺衛客氣未平，先用玉女煎。

下焦不納氣衝，不論行止坐臥，總易上升。此必著枕氣衝，是有客氣未平，不與下虛同例，須知而細分之（必著枕，氣始沖，坐立時尚未沖也。）

陸（西津橋，二十二歲）　節令嗽血復發，明是虛損，數發必重，全在知命調養。近日胸脘不爽，身痛氣弱，膩滯陰藥姑緩。議養胃陰（養胃陰所以降逆氣也。以復從頭走足之常。）

生扁豆　北沙參　生甘草　米拌炒麥冬　白糯米

範（三十七歲）　窮乏之客，身心勞瘁，少壯失血，尚能支持，中年未老先衰，久嗽失音，非是肺熱，乃臟陰內損，不能充復。得納穀安逸，可望延久（就人情中體貼出來。）

早服六味加阿膠、秋石，晚用黃精米仁膏。

張（四十三歲）　思慮悲憂，由心肺二臟，不宜攻劫峻利。蓋手經例以輕藥，謂二臟處位最高，問飲酒過量，次日必然便溏。蓋濕聚變痰，必傷陽阻氣，痰飲由陽微氣弱而來，悲憂又系內起情懷之恙。務以解鬱理氣，氣順即治痰矣（解鬱理氣不用辛燥，轉多辛潤之品，以鬱氣之人必有鬱火，陽氣雖薄，不可辛燥，以助火耳。心極細矣。）

枇杷葉　薏苡仁　白蔻仁　茯苓　杜蘇子　新會橘紅　鮮石菖蒲根汁　降香汁

屈（二十二歲）　長夏患痧脹，兩三月漸漸腹大，入夜腹痛，凡痧是臭汙穢氣，留聚入絡，變出腫脹。議以穢藥宣通（以臭治臭，精妙絕倫。）


<h2>阿魏丸</h2>
此必有有形留著，不第無形穢濁已也。

遲（四十八歲）　背寒為飲，凡遇冷或勞煩，喘嗽氣逆，聚於胸臆，越日氣降痰厚，其病自緩。

年分已多，況雲中年不能安逸。議病發用《金匱》法可效，治嗽肺藥不效。


<h2>桂苓甘味湯</h2>
朱（三十歲）　此內損也，損者益之。按脈虛芤，精奪於下，當補益肝腎精血。

李（二十七歲）　兩年久病，決非風寒暑濕。據云腹鳴不和，左脅下堅硬，直至少腹，睪丸偏大，子和七疝主肝為多。男子縱欲，傷及衝任亦多，是病辛香流氣，壯年可用（精血陽氣所以防禦下焦陰寒，既因縱欲傷及奇脈，先用辛香流通氣分。）

小茴香　真橘核　茯苓　澤瀉　川楝子　青木香　黑梔仁　青皮子

水泛為丸。

李（四十歲）　臭穢不正之氣，入自口鼻著於募原，不飢嘔逆，中焦病也。宣通濁痹為正，發散清寒為忌（達原飲。）

草果　檳榔　藿梗　厚朴　杏仁　白蔻　半夏　薑汁

臭穢雖屬無形濁氣，但黏著募原，必與濁滯有形凝結，不飢嘔逆，惡寒發熱，濁邪並結堅聚，非達原飲不除。

顧（二十歲）　內損是臟陰中來，緣少年欲念萌動未遂，龍雷閃爍，其精離位，精血雖有形象，損去藥不能復，必胃旺安納，古稱精生於穀，迨病日久，陰損枯涸，漸干陽位。
胃口淹淹不振，中乏砥柱，如妖廟焚燎莫制，陽主消鑠，遂肌瘦喉刺。《褚氏遺書》論損怯，首云男子神志先散，為難治之症，此下損及中至上之義。問大便三日一行而枯澀，五液乾枯，皆本乎腎。腎惡燥，味鹹為補，佐苦堅陰，醫以不按經義雜治，談何容易（腎臟精神依之如魚得水，謂精足則神旺也。腎精既乏，不能上供神明，則神志因精衰而先散矣。蓋下損及上，濁火亂其神明，此由下損及中至上奧也義也。）

人參　阿膠　鮮生地　茯神　龜板　柏子仁

藥取清陰之品，不取濁膩滋填，早為胃中納穀以生精作地步，應加黃柏少許。

俞（申衙前，五十歲）　男子中年，下元先虧（人到中年，生氣日淺，腎肝精血因真陽衰而不生，不必戕賊生陽，有去無來，故下元先虧也。）腎臟陰中之陽，不司涵煦，陰不承載於上，遂渴飲溲頻溺，有硝滷之形。內經有遺熱遺寒之分，上中之消主氣熱，下消以攝腎，蒸陽以運津液（既指明下消之所以然，復分明三焦之治法，方成名案。）


<h2>八味湯</h2>
堂堂正治，波瀾老成。

李（四十三歲）　瘧寒必嘔，胃滯痰濁未已，舌上微白，不嗜飲，開結理氣如是。

草果　厚朴　蓽茇　橘白　杏仁　熟半夏　薑汁

張（五十三歲）　三瘧久延兩三年，面肌黃萎，唇口枯白，食入脘腹，䐜脹，足痿如墮，至晚浮腫。其所傷者脾陽腎陽，然脾以運行則健，腎宜收納為命根，非一方兼用按古法。

早服腎氣丸，晚服理中湯（早晚分頭而治，切實了當。）

周（六十歲）　氣血已衰，噎膈反胃，每每中年以後。蓋操家勞瘁，必傷心脾之營，營液日枯，清氣日結，而食管漸漸窄隘，郁久痰涎內聚，食入涎沫迎湧，而致反胃。此乃氣分之結（提清氣分之結，便有主腦。）萸、地、枸杞，滋養肝腎，胃先覺其膩滯，焉得肝腎有益。


<h2>大半夏湯</h2>
人參補氣生精，半夏消痰開結，白蜜潤燥滋液，最為切當。

吳（三十五歲）　據述咽中氣衝，即起咳嗽，經年調治，漸致食減力乏。此皆不分外因，徒受治痰治嗽之累。凡久恙當問寢食，參視形色脈象，越人謂下損及胃是已（氣衝即咳，內損顯然，尚徒治痰治嗽，何怪先生鄙夷。）


<h2>建中法</h2>
吳（通關坊，四十四歲）　勞傷治不以法，反受藥傷，絡血涸而為痛，食入痛來，病在胃絡，以甘緩肝，急以救胃。

桂元肉　炒桃仁

孫（北濠，二十六歲）　食後左脅氣逆痛，是肝膽氣熱（老筆。）

丹皮　鉤藤　生地　川石斛　柏子仁　茯苓

李（五十六歲）　少腹滿脹，必在夜臥而甚，晨起腸泄濁氣，白晝仍可辦事。延及幾年，氣衝胃脘高突而冷，舌根亦脹痛，自胸及於舌。醫用吳萸、川楝，苦辛溫佐苦寒降泄不安，則知有年。下元已虛，氣散漫不為下歸攝矣（此即西昌老人所謂地氣加於天之症也。治法清切，尚嫌遲鈍，應先用炒枯腎氣湯幾服。）

八味丸（三錢）

金（三十五歲）　便瀉下血多年，延及跗腫腹膨，食少色奪，無治痰嗽涼藥之理（脾腎兼溫補。）

九蒸熟白朮　淡熟附子

王（七十七歲）　高年氣衰，不耐暑伏久熱，迫津液被傷，陽不內歸（陽不內歸四字極精），寐少不靜。例用竹葉地黃湯，養液除熱，莫與氣燥味劣，反致戕胃（陰陽每相依戀，老年少寐，津血少而陽不內歸也。）

尹（織造府前，五十八歲）　望六，運行之陽已微弱，飲酒及食物，氣滯而濕聚（拿定氣字發揮，）脈絡不行，不飢，氣攻觸痛，舌上白膩，以辛溫開氣痹，分濕理痰。

半夏　茯苓　蓽茇　生薑　生益智　新會皮

丁（五十一歲）　面色亮，脈弦，此屬痰飲。飲伏下焦腎絡，中年冷暖不和，煩勞傷氣，著枕必氣逆，飲泛喘促，脘悶咽阻，治之可效，而不除根。


<h2>越婢法</h2>
麻黃石膏，恐不可以治此，症或有誤

楊（五十二歲）　氣從左升，自肝而出，酸水湧上，食入嘔出，胃中乏陽運行，木來剋土。當此年歲，反胃妨食，乃大症也（既系木來剋土，吳萸雖能泄肝而乾薑、胡蘆巴、川椒俱是辛溫，恐益助肝之震烈，尚須斟酌）。

人參　茯苓　吳萸　乾薑　胡蘆巴　炒黑川椒

此方尚應安頓肝木藥參入二三味。

沈（五十三歲）　吞酸嘈雜，不化食味（宣泄氣火）。

藿香　橘白　川連　金石斛　茯苓　黑梔皮

胡（用直，四十六歲）　望色瘦少膏澤，按脈弦促而芤。問納穀不旺，病幾數年，每春夏陽升氣泄，偶加煩冗，或情志不適，血必溢出上竅，已交中年，非少壯陰火相同（清真切當。）夫心主血，脾統血，肝藏血，臟陰內虛，陽動乃溢，常服歸脾湯減耆、朮、木香加芍，和肝脾之陽，久進有益。宜靜攝不宜煩勞，乃王道養正善藥，不計驟功者。

徐（富郎中巷，四十三歲）　向來納穀不旺，自失血咳嗽以來，僅能靜坐。若身動必加氣喘，問仍在操持應接，脈來虛濡，此皆內損臟真。若見血投涼，因嗽理肺，即是謬藥。

人參　茯苓　黃精　炙草　枸杞子　白芨　棗仁　桂元肉

黃（六十九歲）　凡食腥油濁物，胃脘必痛，老人運行之陽已衰（脾陽已衰，陽不勝陰，不主為胃行其津液。）濁味皆陰凝內痛，必以取氣陽藥。沉香，白蔻破泄真氣，誤用則刺其凶。

人參　小熟附子　生薑　白蜜　桂枝　茯苓

陳（十八歲）　暑傷熱入於陰，癉瘧。

生淡鱉甲　肥白知母　粉牡丹皮　川貝母　大原生地　地骨皮　麥門冬肉　生粉甘草

張（二十五歲）　血色濃厚，是肝腎陰虛。凡勞心情欲，必要禁忌，醫藥以寒涼滋清，久則胃傷減食變凶。

熟地　芡實　山藥（炒）　湖蓮肉　川石斛　茯苓

方中皆補而不滯之品。

邵（三十三歲）　五液變痰涎，皆腎液之化，陰不承載，咳痹痛甚，乃勞怯之未傳，能勉強納穀，可望久延。

阿膠　雞子黃　黑豆皮　川石斛　戎鹽

藥用咸降。

葉（十七歲）　沖氣自下而起，丹溪謂上升從肝而出，木侮胃，食少嗆逆，不得著枕臥眠。

夏熱時風迎胸痛，艾炙稍安，久恙陽微，須用甘溫。前法皆以疏通不效，本虛無疑，《金匱》見肝之病，必先理脾胃，防患於剋制耳（惟中上之陽氣不充，是以下焦沖氣得以自肝而出，人參建中充實中上之陽，下焦濁氣何能上升，此君明臣良，下民安靖矣。）


<h2>人參建中湯</h2>
諸（新開河橋，十六歲）　形瘦色黃，交陰身熱，沖年夏熱，真陰不生，秋燥加嗽，最有損怯之累。


<h2>竹葉地黃湯</h2>
李（三十六歲）　濁穢中結，渴飲則嘔。


<h2>蘇合香丸</h2>
今人觸冒穢氣，動輒刮痧，蘇合香丸遠勝他藥，但屢開則盛耳。

程（四十七歲）　肌色淡白，脈右弦左緩弱，大便久溏，噯噫噦聲不已。日前謂吐蛔起見，以酸苦和胃理肝，病人述用藥不飢脘悶，乃中宮陽微，味多酸濁。酸苦屬陰，不中病矣。議運行中焦之陽氣，辛可以勝酸（用藥不知轉換變通，必先傷脾胃之陽，此事須極靈活人方能入道。）

人參　茯苓　益智仁　生薑　葫蘆巴　厚朴

李（茜涇，二十一歲）　務農勞力，周身脈絡皆動，暑天負重，兩次失血，況已先有瀉血，血聚在絡，絡系臟腑外郛。蓋靜養血寧，必一年可以堅固（血聚絡而不用宣通藥者，以上下皆溢，不可再用行血藥，補則自達。）

熟地　歸身　杞子　沙苑　茯苓　山藥　杜仲　巴戟　川斛

徐（十八歲）　有夢乃遺，是心動神馳精散，用交心腎法。

水煮熟地　萸肉　遠志肉　生龍骨　茯神　石菖蒲　芡實　湘蓮子肉

用藥淵微。

顧（二十三歲）　三日瘧是入陰經而發，延及數月乃罷。其瘧熱在裡，劫損肝血腎精，長夏一陰不復，遂加寒熱汗出。此病傷成癆，淹淹肉消形軟，必絕欲生出精血，有充復之理，草木無情無用（瘧邪不可強截，截則寒熱雖罷，而伏邪留著，逼爍精血，自有不適苦況，久之邪既不得外達，精血日就銷亡，日深一日，勢必延成癆損也。）

人參　河車膠　茯神　萸肉　五味　芡實　山藥　建蓮

有陳岐山亦因此喪身，確切之論。

曹（二十一歲）　聲出於肺，全賴元海之氣旺，俾陽中之陰，承載於上，而聲音自揚。據吃柿餅遂嘔，考其性甘寒而清肺熱，欠嗽氣散不受，參、耆甘溫，亦有見效者。若五旬男子，下元日虧，金水同出一源，形色黃萎少澤，全是下虛上實。所幸納穀，不致驟凶，經年累月，焉有速功。

阿膠　天冬　黑豆皮　雞子黃　大生地

二十劑後，服六味加五味、川斛。

汪（五十歲）　臟真繫於目珠，不獨肝竅，中年五液不充，陽挾內風，侵及清竅，光明為陽矇蔽，非六氣致傷。法當酸收甘緩補法，但六味湯究屬是三陰三陽平劑，不切（實者當升清降濁，虛者應酸收甘補。治羞明昏蒙之大法也。）

炒焦枸杞　菊花炭　萸肉　五味　人參　炙草

羞明目病，雖系內傷，其故亦非一端可盡。有初感時邪，風火攪擾而羞明者，有陽挾內風，光明為濁陽侵擾而羞明。有下焦濁陰上泛，不敢與陽光敵而羞明者。

孫（北濠，二十六歲）　氣鬱滯則血不行，當理血中之氣。

南查　生香附

另煎四物湯收入，烘炒磨末（制方極巧妙。）

益母膏丸，四物陰濁而滯，得查、附以流通，查、附氣燥味辛，得四物以滋潤。氣血兼理，燥濕協和。再得益母以行血，血中之氣宣順矣。即有痰滯血凝者，亦可服也。

徐（二十四歲）　初診謂下焦跗踵浮腫，以收攝肝腎病者，用過頗安。但胸脘不舒展，改進開泄血中之氣，服之又不安，且面少華色，痞悶又如飢，當以虛論，未有驟功（層次轉換。）

人參　桂心　茯苓　炒當歸　煨姜　炙甘草

吳（三十四歲）　操家煩冗，兼有嗔怒，肝脾不和，䐜脹由脅至脘，木犯中土，必妨食不飢。理氣舒郁，和其中宮（開鬱總不離越鞠法。）

南查　生香附　神麯　茯苓　鉤藤　橘紅

趙（三十三歲）　脘痛映脊，甚則四肢逆冷，問當年產後瘕泄，今滯漏脊椎酸垂。內經云：陰維脈病苦心痛，醫不和維脈，陰陽異治，謂痛以破氣降氣，何見識淺陋乃爾（凡女人脘痛久不愈者，必是奇經中來。曾用過鹿角膠一斤治十四年，脘痛不止者。）

鹿茸　角霜　當歸　小茴　枸杞　白蒺藜　茯苓　蓯蓉

沈（三十二歲）　壯年，望色奪肉瘦，脈左細右空，此男子精損，真氣不主收納。自述少腹築築動氣而痛，病形脈症，已在下焦。治肺嗽大謬，雜治日延勞怯（少腹動氣是關元氣海極虛，命蒂真氣已離散，不可收拾，由下竄上，法在不治。）

薛氏八味丸（三錢）

金（六十五歲）　熱傷氣分，水穀不化之濕，留著胃絡，已入秋涼，衰年氣弱，夏令伏邪未去。

議東垣清暑益氣，減去滯藥（從來氣旺之體即感時令偏氣，有本體元氣以轉旋時令偏氣，即為之默化，衰年氣弱，客氣為主矣。）

人參　茯苓　神麯　升麻　葛根　澤瀉　廣皮　木瓜　川連

趙（二十三歲）　當年厥症，用填精固攝乃愈。知少壯情念內萌，陰火突起，亂其神明。今夏熱食減厥，發繼而淋濁，熱入傷陰，苟不絕欲，未必見效（傷陰熱入而傷胃陰也，勿被瞞過。）

人參　茯苓　扁豆　炙草　炒麥冬　川石斛

陰火最能沖亂神明，試觀燈檠煤頭，帶火墜下，火焰衝起，盞上之火即搖動不寧，非明證歟。

劉（三十七歲）　操持用心，心陽擾動，暗耗脂液，上則悸怔氣怯，下則腸枯便難，視色蒼肉瘦，溫補不受，先仿徐之才滑可去澀（裁縫尚能相體剪裁，操司命之責者，可不因人施治乎此色蒼肉瘦，不用溫補之所以為高也。）

柏子仁　松子仁　郁李仁　冬葵子　杜蘇子　麻仁

用諸仁既可悅心，更滋腸液，切當清真，金針暗度。

諸（十六歲）　夜熱不止，舌絳形干，前議伏暑傷陰，用竹葉地黃湯不應，是先天稟薄，夏至一陰不生，陰虛生熱，成癆之象（寒之不寒是無水也。）

三才加丹皮骨皮

趙（五十七歲）　頭暈心嘈二十年，向老年歲，血耗陽化內熱，近來減食，不必偏寒偏熱，以甘柔緩熱熄風，無燥熱戕胃之累（好好陽氣，一經血耗，便化內熱，即陰虛生內熱之變文也。新極。）

桂元　枸杞　天冬　生地　茯神　柏子仁

甘柔藥味平和，可以緩熱熄風。蓋甘能生液，柔則養陰，老年人調攝要著，蓋老人久病，全要調扶胃氣，一切龐雜駁劣之藥，概不可投，以其戕賊胃氣也。

陶（二十九歲）　暑著必阻遊行之氣，但熱無寒，瘡痍不盡，其邪骨節痛，肢末腫，從仲景濕溫例，用蒼朮白虎湯。

楊（二十六歲）　脈虛數，久嗽嗆血，勞則寒熱。

虎潛丸（四錢）

顧（二十二歲）　少壯，冬不藏精，仲春內熱召風，謂風溫，咳嗽內傷，略兼外邪。治邪必兼養正（風雅宜人。）昔人有溫邪忌汗下者，謂陰陽二氣，不可再傷也。一逆再逆，病日深矣。

視面色黃白少澤，按脈形致虛，下垂入尺（望色切脈細密極矣。
）問咳頻氣不舒展，必有嘔惡之狀，顯然腎虛少納，肝陽陰火衝起，犯胃為嘔，熏肺喉癢，其不致驟凶，賴水穀未減安受。考血必聚絡，氣攻熱灼，絡血上湧，精血有形損傷，草木無情不能生續。血脫益氣，乃急固其暴。治法以潛心寧靜，必情念不萌，絕欲腎安，斯精血生聚。若頻發不已，雖安養不能卻病（風溫雖緣外感，然必肝腎內虛，冬不藏精，相火上游，有以召致外邪而溫邪內陷，牽引龍雷，伏於內則灼津耗液，衝於上則咳嗽失血純見內傷惡狀矣。）

人參　熟地　川斛　五味　女貞子　茯神　漂淡天冬　紫衣胡桃肉。

三才加以攝納，佐以填陰。

陳（十六歲）　秋燥咳嗽。

桑葉　川貝母　南沙參　南花粉　玉竹

蕭（二十一歲）　伏暑上郁。

連翹　飛滑石　大竹葉　白杏仁　象貝

方藥俱精妙。

張（葑門，六十九歲）　老年下虛痰多，入夜沖氣（即是陽不內歸，）起坐新涼內侵，腎水泛，氣不收納，常服腎氣丸。


<h2>桂苓甘味湯</h2>
範（二十四歲）　勞嗽三年，形羸便溏。大凡久損，必調脾腎為根本，當夏熱發泄之後，須培脾胃，得加谷安適，僅圖延久。


<h2>戊己湯</h2>
許（五十三歲）　脈大而空豁，中年操持，形體勞瘁，此失血食無味，乃氣弱所致。見血投涼必凶。


<h2>小異功散</h2>
失血食無味，不責之陰虧，而責之氣弱，只以脈大而空豁耳。

吳（二十三歲）　夏病入秋嗽血，外寒內熱，乃虛症。陰陽交傷，色萎黃，脈大濡，可與人參建中湯。

陰陽交傷，而用人參建中法，是益中宮陽氣以生陰也。蓋精生於穀，既建膻中之陽，以助生氣，復建脾中之陽，以運水穀，則陰從陽生，不患交傷矣。

李（三十歲）　膿人入夏必煩倦，飲酒者，脾胃必弱，建中益氣法（疏方清潔。）

熟於朮　益智仁　茯苓　木瓜　廣皮　生白扁豆

李（十八歲）　三瘧傷陰，陰傷內熱，已經失血，咳嗽，少年勞損，宜安逸靜養，但藥無益。

鱉甲　阿膠　白芍　丹皮　茯神　北沙參　生地　天冬

王（五十一歲）　血枯脘痹便艱，慮格拒妨食。

麻仁　桃仁　郁李仁　蘇子　柏子仁　歸梢

馬（五十歲）　形壯脈小數，口喎，左肢麻木，男子虛風，內虛肝藏，養血可以熄風，非外邪驅風攻痰（痰為風火所逼，養陰痰自不升。）

枸杞　白蒺藜　玉竹　北沙參　當歸身　經霜桑葉

高（二十九歲）　向來陰虛熱勝之質，夏至陰生，未能保攝安養。暑伏熱氣內追，尤令傷陰。

秋半氣燥，熱亦化燥，心中漾動失血，陽不下潛所致（以玉女煎潛陽，何其清靈也。）

生地　麥冬　清阿膠　桑葉　知母　生石膏　生甘草

顧（混堂巷，二十八歲）　壯盛，色白肉瘦，脈細小如數，下垂，察色憑脈，是屬腎虛。五液不運，精微內蒸，黏涎濁沫（是致生涎沫之所以然。）凡有思慮煩勞，肝陽挾熱氣上升（是吐涎沫所以然。）

痰沫隨氣乘胃而出上竅，其聚處在乎腎絡（一筆轉到，）八味丸即古腎氣丸，理陰陽以收腎氣，使水沫不致上泛，不為差謬。
少壯必先傷於陰，拙見議減桂辛甘伐肝，加五味三倍，少用沉香，入少陰之絡（仍跟上絡字治病。）考經旨腎陰中有真陽溫煦，生生自旺。若肝臟日剛（可知減桂有妙理，）木火內寄，情志拂逆，必相火勃起，謂涼則肝寧。昔賢謂肝宜涼，腎宜溫也（是大名家方案。腎虛，腎之真氣虛也，真氣虛則腎陰亦不生旺，無以養肝，而肝陽挾熱逆上，火與元氣不兩立，真氣即為元氣，元氣衰而火愈壯，肝為木火總司，故減桂為妥。）

腎虛是病根，肝陽旺是相因而致。

腎陰腎陽，原難區分。蓋精化為氣，氣化為精，未有精走而氣不耗者，腎氣耗散，而相火起矣。

少壯肝陽正旺，減桂加入五味、沉香，此損益古方，最有斟酌。

丁（二十二歲）　勞怯在前，痛利後加，外如寒，內必熱，陰傷及陽矣。病深且多，醫藥焉能瞻前顧後。姑以痛墜少緩，冀其胃蘇，非治病也。

理陰煎去炮姜加白芍（恐辛燥傷陰。）

外如寒，內必熱，此之陰傷及陽，是陰精已奪。陰火燔灼，身中元陽，盡為陰火灼耗，此之謂陰傷及陽。

薛（二十五歲）　少年心陽下注，腎陰暗傷，尿血血淋，非膀胱協邪熱也。夫陰傷忌辛（名言）腎虛惡燥，醫投東垣辛甘化燥變熱，於病悖極，生脈中有五味，亦未讀食酸令人癃閉之律（才大心細，八面玲瓏。）溺出莖痛，陰液枯寂（確斷。腎陰暗傷，由於心陽下注，是手少陰累及足少陰也。病標在肝腎，病本在心主，所以不用填補腎肝之藥，而惟寧神斂液，清火潤燥以戢神明耳。）

茯神　柏子仁　黑芝麻　穭豆衣　天冬　川石斛

馬（齊門，十五歲）　純陽之體，脈來濡，腹大，按之不堅，脈象非陽。述食時不適意，郁傷在脾，法當辛溫通補（妙香散加減。）

人參　厚朴　煨姜　益智　茯苓　煨木香

吳（三十九歲）　夏季用苦潤，通小腸火腑，病人說大便仍不爽，肛門下墜，裡急後重，始而臍旁，漸及胃脘，按之而痛，食入脹加，遇嗔怒病甚。姑以解鬱和中之藥（此方及案不過求免無過，略有文理而已，未見心思。）

生香附　烏藥　蘇梗　茯苓　新會皮　生益智

吳（四十二歲）　面色枯黃，枯若老頹，脈形全乏生陽，咽物必痰涎濁沫，上湧阻痹，述穢毒疳蝕，毒收即發。此病治反胃噎格，決不效驗（是挾毒病，法當解毒安中。）

湯（四十五歲）　陽升巔頂，上虛下細，心有狐疑動多，陽不下潛，入夜心事交集，寤不成寐，潛陽益陰主治（心猶火也，弗戢將自焚矣。故用盞中添油法。）

淮小麥　炙草　知母　生地　茯苓　丹參

王（六十五歲）　老人下元久虧，二便不和，皆是腎病。肛墜下血，下乏關閘之固，醫謂脾虛下陷大謬，知腎惡燥烈（識見超老，議病明快，妙在不用熟地，溫腎佐以涼肝）

人參　炙草　五味　萸肉　女貞　旱蓮草

唐（四十七歲）　腎虛不納，久嗽。

附子七味丸（三錢）

劉（五十歲）　春夏地氣上升，人身中陽氣發泄，不論男女，中年後下元先餒。人應天地氣交，此喘嗽氣衝，入夜欲坐難眠，皆腎衰不足攝納真氣。脈小弱，非外客邪，治其本病（直截通快，瞭如指掌。）

腎氣去桂、牛膝，加沉香、五味。

陶（木瀆，十三歲）　夏季泄瀉，秋半腹膨仍痛，問飲瓜汁水寒，脾胃陽傷，氣呆乃脹。疏通帶補，必佐溫以復陽（治法須留意脾喜辛香，不嫌辛燥，況有大力人參以扶中。）

人參　茯苓　公丁香　甘松　厚朴　廣皮　木瓜　南楂肉

吳（三十二歲）　述暑伏減食，即熱傷氣之徵，中秋節令知飢，未得加食。大凡損怯之精血枯寂，必資安穀生精，勿徒味厚藥滋滯。


<h2>小建中湯</h2>
潘（二十歲）　據述失血三年，不分四季而發，已逾數次。問未曾完姻及當家操持之累，必系先天稟薄，難耐動勞。用都氣加秋石（此亦無可奈何治法。）

鮑（二十四歲）　述厥冒來必迅疾，醒來亦速，既醒精神少靈慧，逾時臥息乃清。凡六氣之速。莫如火風。此內起臟真之陽，肝臟最速，乃下焦腎水暗虧，水不生木。議填補酸收壯陰法（病標在肝膽，病本在腎虧，故以金珠安鎮靈臺，清降水火，即以大劑滋填腎陰，酸收、木氣，佐以交通心腎，絲絲入蔻。）

真金箔　白廉珠　石菖蒲　熟地　遠志肉　五味子　萸肉　茯苓　龜板

周（二十三歲）　形羸瘦，色枯瘁，身略動必喘息氣急，此皆下焦精血已枯，腎氣不收，散漫沸騰。
凡肝由左升，肺由右降，腎精交奪，升多降少，右背胸脅高突（損及臟真，病形怪異。）不得著臥。當此地位，乏前哲成法，可以卻病。早上飲人乳，接服附子七味丸（論病明確，人身之氣升逆則諸病畢集，肅降則清明在躬。腎為納氣，總司收攝之權，全在保腎，故能凝精而承命。）

金（三十六歲）　臍間沖氣上逆（已見根蒂不固，）自覺壘攻，及脘中痛脹，兼作若響動，下行痛脹始緩。噯多嘔沫，大便艱澀（此近關格之病，早以滑潤通調，極為穩安。）十年宿病，圖效頗難（此等病補益關元氣海，恐其迂滯不靈，只得走出一層滑潤法，以和肝。）

桃仁　延胡　郁李仁　川楝　火麻仁　冬葵子

和肝陽以潤腸胃，俾二便常通，則濁氣自然下降，不致上逆攻衝，痛脹亦止。

張（五十歲）　神不靈爽，乏歡悅之念，宿癇由情志不適，而致內因之恙。向老食少，理竅開結，治痰必佐參、苓養正（理竅開結治痰三法，因食少向老，兼佐養正，色色都到。）

人參　炒黑遠志肉　茯苓塊　石菖蒲　新會紅　熟半夏　竹瀝　薑汁

高（六十六歲）　問不頭痛身熱，已非外邪，何用發散?述熬夜後，口喎舌強，肢麻，老年人因勞氣泄，用如東垣所議（清藥助陽，以治內傷之熱。）

生黃耆　炙甘草　當歸　桂枝　生薑　南棗

秦（四十七歲）　血虛肝風頭暈（玉女煎加減，方如鮮花，恰當病情。）

天冬　生地　杞子　桂元　菊花　石膏

方（五涇廟前，二十六歲）　溫通血分之濁不效，痛泄不已，兩足筋縱。議三建（天雄、生附、川烏、沉香、木香，）驅陰邪以通脈（大力量，大膽識。）

秦（五十一歲）　脈沉微，少腹沖氣，兩脅脹痛嘔逆。


<h2>真武湯</h2>
治少陰之水，非真武不靈。

林（三十五歲）　此夏受濕邪成瘧，氣分受病，脾胃未醒，過秋分天降露霜，此氣肅清。

生白朮　宣木瓜　茯苓　益智仁　新會　陳皮

楊（東許巷，二十歲）　農人勞力，左脅有形自能升動，未必瘀血，當理血中之氣，須戒用力，不致變凶。

左牡蠣　茯苓　海石　桂枝　熟半夏　枳實皮

張（四十五歲）　中年肉瘦色黃，言語動作嗆嗽，幾番大血，自知勞瘁。凡勞煩身心，必心脾營傷，醫每嗽血輒投地凡滋陰涼藥。中年操持之勞，與少年縱欲陰傷迥異（直截了當。）蓋心主血，脾統血，操持思慮，乃情志之動，非寒涼可勝。當用嚴氏歸脾湯，去木香、黃耆。

杭（六十歲）　疝病屬肝，子和每用辛香泄氣，老人睪大偏木，夜溺有淋，非辛香治疝。向老下元已虧，固真理陽，猶恐不及（方藥堅實。）

炒黑川椒　鹿茸　當歸身　韭子（炒）　舶上茴香　補骨脂　羊內腎丸

謝（六十一歲）　《內經》論諸痛在絡，絡護臟腑外郛，逆氣攻入絡脈為痛，久則絡血瘀氣凝滯，現出塊壘為瘕。
所吐黑汁，即瘀濁水液相混。初因嗔怒動肝，肝傳胃土，以致嘔吐。老人脂液日枯，血枯則便艱。辛香溫燥，愈進必凶，漸成反胃格症矣。肝性剛，凡辛香取氣皆剛燥，議辛潤柔劑，無滯膩濁味，以之治格，不失按經仿古。

炒熟桃仁　青蔥管　炒黑芝麻　當歸鬚　桑葉　冬葵子

絡脈可張可弛，氣血寧靜，營衛流行，便爾安舒弛緩。若肝氣逆沖而入絡脈，便脹急張大，營衛澀滯，氣血不行，留著而痛。痛久積瘀，漸致枯燥。此治絡貴乎辛潤柔劑滑利也。

張（黃埭，二十六歲）　夏季寒熱，入秋乃止，色黃脈弱，知飢不思納食，舉動痿軟無力，明是久病傷損，已交白露不醒。議用養營法，去耆、朮、五味、地黃，加南棗肉。

久病損傷，氣血必虛而滯，耆、朮、地、味，乃重滯堅厚之品，恐驟進運掉不靈，轉滋膩濁，故獨用原方中靈動鬆利之藥，加以南棗酸甘，俾胃虛脾弱之體，輕攏漫捻，漸次得益。此用補方之生心化裁不呆鈍者，後學切須留意。

沈（五十三歲）　操家君相多動，酒熱先入肝膽，血溢在左鼻竅，左升熱氣，從肝膽而出，戒酒及怒氣，肝血寧必止（看病到此地位，清切不泛矣。）醫用犀角、地黃，乃陽明經降血之藥，是不識經臟，無足道也（指明醒後人眼目。）

炒丹皮　黑山梔　降香末　真青黛　小穭豆皮　炒柿餅炭　側柏葉

的是厥陰經藥，一無夾雜。

張（十六歲）　先天稟薄，真水不旺（清新，）先氣不充，少壯諸事懶倦，竟夜陰中龍雷閃爍，早間齒齦血痕，風傷內攻，巔暈流淚，是根本之恙，胃口亦弱，不宜太清內熱（風陽內攻巔暈淚流，意新詞雅，筆力煉極。）

熟地　黑殼建蓮　茯神　芡實　山藥　炙草　川斛　木瓜

顧（三十歲）　體質是陰虛，夏季時熱，必傷胃口，不易飢，進食噁心，皆胃口不和。不宜葷濁（夏月熱氣劫燥胃口津液，陽明主肌肉，汗泄不已，即傷胃陰。）

炒扁豆　茯苓　廣藿香　生穀芽　廣皮　金石斛

張（三十六歲）　據說三年前，病後左脅起有形堅凝無痛脹，但未交冬，下焦已冷。議溫通陽，望其開結（有形無痛脹，是痰凝氣聚，故溫通軟堅消痰，缺一不可。）

生左牡蠣　薑汁炒天南星　真甜交桂　竹節白附子　當歸身　小川芎

薑汁泛丸。

王（四十二歲）　舌白不飢不渴，氣急痰多，食入噁心欲脹，腹鳴，大便不爽，此寒熱噁心，為陽傷氣痹。

茯苓　半夏　桂枝　生薑　鮮薤白　炙草

蕭（五十三歲）　面色萎黃少採，脈來小濡微澀，此皆壯盛積勞，向衰陽弱，病至食下咽，氣迎阻擋，明明反胃格拒，安靜快活，可延年歲（氣迎阻擋，必有痰涎迎壅，故大半夏湯為的。）


<h2>大半夏湯</h2>
潘（二十八歲）　咳嗽在先肺病，近日涼風外受，氣閉聲音不出，視舌邊絳赤有黃胎，寒已變為熱。

越婢法加米仁、茯苓。

錢（二十歲）　左搏倍右，陰火沸騰，由欲念萌動不遂而來，胃旺可清陰火（胃旺者，胃陰充旺也。）

生地　天冬　元參　知母　生甘草　麥冬　川貝母

朱（帶城橋，二十三歲）　陽虛胃痛，用辛溫見效。街衢往來穢氣，內入傷陽，痛再作，先驅穢濁（別開生面，此新穢觸動夙病也。）


<h2>蘇合香丸</h2>
姚（二十三歲）　精血損傷骨痿，庸醫都以辛苦藥酒，病不能去，反傳胃口，無治病捷徑，理胃為先。


<h2>倉廩湯</h2>
徐（三十九歲）　勞形陽傷失血。

小建中湯去姜

王（四十五歲）　暑風能蒸熱，不能解熱，即是熱傷氣分。粗工以血藥之滋，未讀暑病諸集。

綠豆皮　燈草心　鮮骨皮　竹葉心　經霜桑葉

王（五十八歲）　氣惱而起，肝木犯胃，胃氣逆翻嘔食，其涎沫即津液蒸變。仿仲景胃虛則客氣上逆。


<h2>旋覆代赭湯</h2>
劉（四十歲）　疝瘕由客邪凝結經脈，用毒藥鋒銳，走而不守，氣血通行乃解。

王　酒力濕熱下注，蒸血為膿，瘍潰半年，氣血皆損。麻木不仁為虛，當以兩補氣血，勿以溫燥（老筆。）


<h2>天真丸</h2>
除　診右關前絃動，述右脅胛下似脹不舒，思少陽陽木必犯陰土，木鬱土中，溫開不應。議解鬱安中（立方清真。）

人參　茯苓　柴胡　白芍　神麯　生薑

李（部前，三十六歲）　自說本來無病，飲藥酒反病，亂治遍嘗寒涼溫熱，致胃口大傷。近加喪子，目瞀胞垂，無治病方法。


<h2>疏肝散</h2>
孫（二十六歲）　勞損未復，少年形瘦減食。


<h2>歸耆建中湯</h2>
顧（盤門）　向飢時垢血通爽，飽時便出不爽，此太陰失運矣。首方理濕熱，繼用固腸滑，皆不效，議辛甘運陽。

理中湯去參，加桂元肉。

譚（仙人塘，四十八歲）　凡勞必身心皆動，動必生熱，熱灼絡血上溢，肉瘦脈數，中年生陰日淺，可與甘寒潤劑（甘寒以生胃陰，人身陰液無不從胃中敷布，先養胃陰，由中宮漸敷四臟，至理存焉。）

生地　麥冬　扁豆　北沙參　甘蔗汁　白玉竹

王（六十三歲）　色蒼瘦，目黃脈弦，向來氣衝脘痛，今痛緩氣衝至咽，是左升肝氣太甚，右降肺氣不及。大旨操持運機致病。

枇杷葉　黑山梔　川貝　蘇子　降香木　新會皮　炒桃仁

趙（五十歲）　下焦冰冷，睪丸偏大。

川烏頭　舶上茴香　川椒　葫蘆巴　川楝子肉　吳茱萸　熟川附子

黑豆汁泛丸。

陳　心虛忡悸，君相多升。

生地　天冬　茯神　柏子仁　棗仁　炙甘草

沈（新市，三十四歲）　產後不復元，血去陰傷，骨熱。大凡實火可用清涼，虛熱宜以溫補。藥取味甘氣溫，溫養氣血，令其復元（至當不易之論。）但產傷之損，蓐勞病根，全在肝腎，延及奇經八脈，非縷雜治所宜（肝腎與奇脈原屬一家，然傷必由肝腎而及奇脈，更深一層矣。）

人參　鮮河車　枸杞　紫石英　茯神　紫衣胡桃　歸身　淡肉蓯蓉

周（嘉興，四十一歲）　少腹痛堅，攻及當臍，每午後必痛，氣脹貫串腰尻環跳肉腠之間，肌膚亦漸浮腫，再問經事愆期，僅僅些微黃水，是陰寒已入血絡，病必起於產蓐（診視清真切當，老筆紛披。）經後連累奇經八脈，身傴不直，俯不得仰，肝腎入奇脈之見症（肝腎入奇經，又深一層矣。）


<h2>炒枯腎氣湯</h2>
戈（木瀆，二十四歲）　經水不來，是絡脈無血。古云氣旺血自生，大忌通經（此純虛症也，認得清。）

人參　茯苓　麋茸　歸身　桂心　羊肉　膠丸

張（萬年橋，二十八歲）　半產重於大產，左脅有形，是氣乘肝絡，攻之則變中滿。從前胎墜，寒熱嘔逆，震動之傷（言言警策，）當培養氣血，不可怠忽，不致勞怯（每見陽氣震動，虛人一經寒熱，營衛真氣立散，不可復收，故當用補法。）

歸身　鱉血制柴胡　廣皮　南棗肉　白芍　茯苓　蒸於朮　炙甘草

封（泰興，三十七歲）　十年前夜飽，凝滯食閉（不是肝氣阻逆，即是脾不健運，）氣物遂胃，脘痛嘔吐，病中腹大如懷妊，得氣下泄而脹消，經准不育，來必腹痛。久病焉有速效，祛寒凝開氣為主（前因肝逆，繼為中虛，終致寒凝，病機歷歷。）

吳萸　秦椒　川楝子　高良薑　延胡　莪朮　香附　山楂

薑汁泛丸。

陸（虎邱，二十一歲）　腎肝內損勞怯，必致奇經失職。俗醫混稱陰虛，僅以六味，曰補陰和陽，益臟泄腑，此時仲陽非為陰損而設（重方力大，藉資於人者半，謂竹破竹補）

河車　坎氣　紫衣胡桃霜　人參　茯苓　五味子　人乳粉　秋石

沈（齊門，三十歲）　上春產蓐無乳，已見乏血虛象（拿定主見，）延及年半，經水不來（此純虛之症，）少腹瘕氣有形。
病人自述背脊常冷，心腹中熱，視面黃色奪，問食少不美。夫督脈為陽脈之海，由腰而起，齊頸而還，下元無力，其脈自背至頸，陽虛生寒。任脈為陰，海沖乏貯血氣，入脈絡為瘕。考《內經》、《圖翼》，病機宛然在目，此產損蓐勞，非是小恙。無如醫不讀書，見寒熱經閉而妄治，淹纏成損而已（藥方總切定下元無力主治。）

人參　小茴拌炒當歸　枸杞　鹿角霜　桂枝　沙苑　白薇

庚（太平，四十九歲）　右脅有形，漸次腹大，每投攻下泄奪，大便得瀉，脹必少減，繼而仍然不通，頻頻攻下，希圖暫緩。
病中脹浮，下焦加針刺決水，水出腫消，病仍不去。病患六載，三年前已經斷。想此病之初，由肝氣不和，氣聚成瘕。頻加攻瀉，脾胃反傷。古云：臍突傷脾，今之所苦，二便欲出，痛如刀針刺割。蓋氣脹久下，再奪其血，血液枯，氣愈結，宜通宜以利竅潤劑（初由瘕病蠻弄，成脹，先傷氣，繼傷血，血液既傷，而氣愈結，以致二便痛艱。到此地步，非宣通利潤更有何法?此相時度勢而佔得好地步也。）

琥珀（一錢）　大黑豆皮（五錢）　麝香（一分）　杜牛膝（一兩）

二便通後，接服

茺蔚子　郁李仁　杜牛膝　當歸　冬葵子

邱（鍾由吉巷，四十七歲）　病人述自腰以下頹然痿躄，肌肉麻木枯寂，二便皆不爽，上下氣不接續。顯然崩漏亡血，陽不下交於陰（凡自覺呼吸上下，氣不接續，總是陽虛不下交於陰，）中年日就衰奪，惟辛補潤燥，冀絡氣順利，乃久病之緩調（久病之緩劑精極。）

松子仁　柏子仁　郁李仁　冬葵子　枸杞子　肉蓯蓉　桑寄生　黑芝麻

施（劉真巷）　經漏臍下如卵形，已見血損氣結，衝脈為病，女子瘕聚帶下，少腹形象是也。血傷忌投氣燥，溫熱血藥，不取沉滯，血中宣氣為主（既總燥熱，復避沉滯，血中宣氣，治瘕初起良法。）

南查肉　茺蔚子　新絳　青蔥管　生香附

徐（太倉，十八歲）　每交五六月（治此症專著眼五六月三字，）喉間宿病，蛾發既愈，仍有鼻塞火升，上熱下冷，經水或前或後形瘦脈小數，是陰弱不旺，肝陽左升太速，右降不及。夏季陰伏於裡，陽泄上浮，致病發因由。

阿膠　石決明　丹皮　生地　天冬　黑豆皮　銀花　白芍　丹參

陳（白蓮橋，十四歲）　室女無溫熱藥之例，視色奪脈弱，下焦未寒先冷，經事淋漓，是衝任虛冷，二氣不交，冬宜藏陽，用溫攝升陽（溫以攝下，陽自漸升，有二義，常法不可拘也。）

麋茸　鹿角霜　紫石英　人參　歸身　枸杞　沙苑　小茴　蛇床子

沈（槐樹巷，二十二歲）　自交秋初，皆令陰陽巔脹失血，三月懷妊，法當養陰固胎。

人參　黑殼建蓮　子芩　阿膠　生白芍　桑寄生

氣有升無降，故得泄瀉反爽，背椎必槌摩而脹減。蓋臟陰之熱，鼓動經腑中氣，皆逆行上巔。春間經漏，議進滋清補方，亦從權隨時令也。暑伏已過，肅降未至，以順天之氣，應乎人身推求。

川黃連　廣藿香　生麥芽　茯苓皮　莪朮汁　胡黃連　澤瀉　南查　丹皮

居（胥門，六十歲）　女人多產，奇經八脈諸絡患病，五液走泄，殆盡而枯。年已六十，反患淋漏帶下，大便日見枯澀，少腹形膨䐜脹，血液難生，氣散不收，日服炒枯腎氣湯一劑（多產體氣已憊，至衰年下焦關閘已撤，日餌溫補，苟延殘喘而已。）

老年精氣神衰，即日餌參、苓大藥，不過僅僅支撐一日。蓋真氣真精已衰，大補亦不甚浹洽耳。

徐（北馬頭，十八歲）　非但經水不來，食下脘中（二字不可略）即痛，是肝膽氣熱逆乘，致胃氣亦逆。問大便漸溏，木侮土位，且形瘦內熱，凡理氣多屬辛燥，明理欲治病，先理體質之宜忌。

白芍　炙甘草　新會皮　生穀芽　炒焦丹皮　炒桃仁　茯苓　查肉　生香附　莪朮

邵（楓橋，二十八歲）　每懷妊百日內即產，已歷十餘次矣。
今春溲溺如淋，入夏若崩若溺半月，半月後經水又來，上午少瘥，臨晚夜深，頻頻至圊，溲溺滴瀝痠痛。夫胎瀕二三月，足厥陰肝病，且胎形漸重，任脈不固，下墜血傷液枯，陰氣不收，此溺淋是肝腎陰虛（認清病根。）庸醫清火分利，更奪真陰。半年纏綿，致難以速功。養陰方中忌投酸味，令人癃閉。

細生地　黑豆皮　生雞子黃　清阿膠　人中黃　川石斛

李（用直，三十三歲）　凡女科有胎氣，以立基為要。惡阻嘔吐酸味，是熱化，安胃調氣。

人參　竹茹　茯苓　半夏　金斛　生薑

鈕（吉安州，三十五歲）　女科肝病最多，產後必病及八脈，即如少腹聚瘕，瘕氣攻心下必嘔吐，逆上則咽喉閉塞。經水年半不來，越日必有寒熱。凡下焦血病為多，瘕屬氣結，癥為血痹，病在衝脈，陰維陽維脈中混雜，醫藥焉得入奇經。

地鱉蟲（一兩）　延胡（一兩）　山楂（一兩）　桃仁（五錢）　莪朮（五錢）　金鈴子（五錢）　麝香（三錢）共為末，用青鱉甲五六兩，去衣搗碎，用無灰酒煮汁一杯，和前藥末為丸，每服二錢，益母草湯送下。

要知瘕不可攻，癥乃可攻耳。瘕屬氣結，亦由少血，故氣聚而結。至於癥為血痹，非攻不散，總是下焦血病為多耳。

鈕（盪口，二十四歲）　六年前產兒，自乳年餘，乳汁涸，病起延綿，至今食少如飢，仍不加餐，經水不調，色黑微痛。蓋病根全在乳盡，亡血形瘦，火升失血，勞怯陰傷（婦人生子自乳全賴善飯，生血復脈養陰。）

人參　阿膠　白芍　細生地　炙甘草　桂枝

庚（四十九歲）　瘕結陰絡，絡病善脹，自古及今，無硝黃攻傷其陰之理。腹脹忌咸，謂水寒逆犯脾陽，此脹誤在頻頻攻蕩，陰亡液損，二便不通。內經謂食酸令人癃閉，醫藥言食酸忌咸，乃目不知書。

桑葉　柏子仁　松子仁　黑芝麻　青果汁丸。

處方以陰亡液損著筆，此症是不忌咸而忌酸者。

吳（楓橋，二十五歲）　藥氣味雜亂惡劣，胃口久受其苦傷，致食即嘔吐，非反胃也。
窮其起病根由，原繫心境愁腸，氣熱內蘊，血液日乾。若此年歲，久不孕育，多以見病治病，未著未適調經理偏之旨。今入冬小雪，從液虧不主戀陽，預診春木萌動，轉焉發病之機（凡心神諧暢，同血自充旺，以心生血主血也。憂愁思慮則心營不舒，血不肯生。又有鬱火以煎熬，焉得不日就乾涸，木無滋養，發病最為易事。清而腴藥味純粹以精。）

阿膠　人參　生地　杜仲　茯神　天冬　杞子　桂元肉　桑寄生　太麻仁

另用烏骨雞一具，去毛血頭翅足肚雜，漂潔，用淡水加無灰酒一碗，米醋一杯許煮爛，瀝去肉骨，取汁搗丸。

巽為風，雞屬巽卦而應風，本肝家禽也。烏骨則更入腎矣，乙癸同源之味，兼以全具，元氣充滿，從肝腎源頭，鼓動生陽，氣味俱全，則補益力量更大而神矣。況血肉靜中有動，生機躍然者乎。

朱（八圻，十六歲）　女子十四而天癸至，以稟質為陰，二七少陽生動，陰體以陽為用也。父母有病而生屬乎先天，即良醫妙藥，弗能療疾（先天稟薄，藥用清補。）如苗禾秀而不實，樹果將成自墜耳。庸人不識其故，徒以清熱治嗽，坐困胃口，而致凶者屢屢。

生白藕　桑寄生　清阿膠　天冬　云茯神　甘州枸杞子　桂元肉　大元生地

先天稟薄，生化之機不旺，即用補劑，亦當量力清養。力量淺薄，濁膩艱於運化。

曹（長善浜，二十二歲）　產後寒入胞門，經水逾期不爽，少腹瘕形漸大，面色清㿠肉瘦，自上秋產蓐瘕起，今夏診二次，議以瘕屬氣結，用大全方蔥白丸，暨烏骨雞煎丸，溫通衝任脈，令氣血自和。兩方不效，是下元虛冷，再攻必變脹矣。

人參　雲茯苓　交桂心　生蘄艾　當歸身　鹿角玄霜　小茴香　生香附

因在少壯，用藥逐層走進，便有次第，不致動輒蠻補。

袁（四十五歲）　平日鬱氣化火，久則深藏入陰，三時溫暑濕熱，異氣有觸，伏熱內應而動，是氣滯為脹，濕鬱為瀉。熱移於下，濕腐侵肌（一氣貫注，倍見精神。）凡濕與熱，皆氣分病，既久蔓延，延及血分，自深秋經逾旬日，越兩月不來，而消渴形寒，足脛跗骨中熱灼燥癢。大凡風熱淫於內，必以甘寒，乃和梨汁、蔗漿之屬。蓋胃陰制伏肝陽內風之動，正合《內經》和陽益陰，肝胃忌剛之旨。

日間服桑麻丸，用青果汁丸，夜服梨汁、蔗漿熬膏。

五行木氣剋土，蓋木得水土滋養，土膏盡為之吸取，實是土中升發木氣，長養栽培，使之暢茂條達，即是木剋土也。胃中津液充裕，肝木從茲吸取，滋和暢遂，即是斯義。

胃中陰液充旺，足供肝木滋養，而肝風不動，蓋土中升木，乃是木剋土也。

汪（二十八歲）　視色究脈，損在奇經諸脈，晨起瘕泄，交晡夜溺淋痛楚，任督為陰陽二海，脂液枯竭，由陰損損及乎陽，引導令其漸交，非時下可以速功。

人參　鹿茸　舶茴香　龜板心　生菟絲子粉　歸身

用生羊腎十二枚，去脂蒸爛搗丸，另煎漂淡鮑魚湯送三錢（即是導引法。）

藥之氣味，都用與奇經氣味相類之品以治，引導奇經之妙，所謂異類有情，竹破竹補之法也（病在任督，絕不用地黃、杞子、山萸通套補藥，取血肉而遺草木，真認定奇經任督而導引也。）

周　情志易生嗔怒，肝膽木火上攻，胃脘心悸忽嘈，手撫動躍。夫動皆陽化（動皆陽化四個字啟人聰慧不少，）沉香、肉桂辛熱，肝有摧捍惡燥之累，非入理也（藥味清真。）

柏子仁　歸鬚　桃仁　大麻仁　南查肉

周（四十一歲）　兩三月經水不來，少腹痛脹下墜，寒疝屬虛，當與金匱當歸羊肉生薑湯。疝為陰寒侵入肝絡，其原起於絡血衰少。若用剛猛熱藥，勢必辛燥，肝為剛藏，益其震烈，大非所宜。惟羊肉柔溫，味厚歸陰，氣臊入肝，以血補血，使肝絡溫和，再以生薑散寒，當歸通絡自愈。

張（劉真巷，三十七歲）　上年五個月，已小產二次，再加冬季伏侍病人勞乏產虛在陰，勞傷在陽，咳嗽吐黏濁沫，咳逆上氣必嘔食。凡食入胃傳腸，此咳是下虛不納，氣衝湧水上泛，奈何庸醫都以消痰清肺寒涼，不明傷損陰中之陽，必致胃倒敗壞。


<h2>桂苓甘味湯</h2>
下虛不納之人，每陰氣上逆，陰液汜濫，吐黏涎濁沫，皆是陰邪上逆所化。

顧（松江，三十三歲）　形似壯而肌肉鬆軟，脈小促，按之無力，問壯年未有生育，明明腎虛，真氣不攝，血隨氣升而溢，龍火熏蒸為咳，先議用

熟地　萸肉　山藥　丹皮　茯苓　澤瀉　牛膝　五味

腎中真氣充旺，不但氣不升而血寧靜，並能收攝精氣而結胎矣。

範（二十五歲）　驚恐悲哀，傷於情懷內因，絡病當以血藥宣潤，不必苦辛氣燥。

炒桃仁　黑芝麻　歸鬚　柏子仁　蘇子　冬桑葉

周（東匯，二十一歲）　此情懷多嗔，鬱熱自內生，經來愆期，心嘈辣，腹中痛，乾咳忽嗆，皆肝胃氣熱上衝，久則失血經阻，最宜預慮（治肝須得清涼。）

小黑穭豆皮　細生地　清阿膠　生白芍　云茯神　漂淡天門冬

巴（西沿塘，三十四歲）　十年前產育，即經候不和，帶下腰椎酸垂，少腹刺痛，損傷奇脈，已非一所。凡先傷於陰，例取溫柔，佐以涼肝，合乎通補。謂經水必循日月耳（補必兼通，天癸無愆期之慮。）

女人月事應期，雖曰血液走漏傷陰，然肝陽亦從茲下泄，水氣疏達，自無逆沖之患。況體陰抱陽，有天癸以流行，陰陽尚無偏勝，足徵二氣交充，故女人月事時下，縱有他病，尚可圖治耳。

丁（二十五歲）　蓐勞自春入秋，肌肉消，色萎黃，外加微寒，心腹最熱，臟陰損不肯復，氣攻絡中，腹有瘕形，血空氣聚，非有物積聚也。

人參　煨木香　茯苓　生菟絲子粉　炒小茴　炒當歸

此病先用辛溫入絡散瘕，繼以滋養陰血為周備。

血空氣聚四個字，形容瘕病之所以然，深入顯出之筆。

邱（鍾由吉巷，二十八歲）　凡交三月胎殞，是足厥陰肝陰內怯，熱入於陰，衝脈胎形漸長，任脈不司擋任而墜，見症脊椎尻垂，腰痠痿弱，腎肝奇經虛不攝固。議孫真人方。

桑寄生　清阿膠　生白芍　細生地　蘄艾炭　條黃芩　砂仁末　當歸身

尤（神仙廟前，四十三歲）　漏經四十餘日，色瘀腐成塊，病中動怒，遂胸膈脹悶且痛，少腹脹滿，瘀下稍寬，醫治漏血，投地、芍、歸、膠，下焦未沾其益，脘膈先受其滯。宗經議先理其上（閱宗經議三字，總見鄭重分明之意。）

生香附汁　南查　蘇梗　生麥芽　桃仁　延胡

徐（三十五歲）　少壯從不生育，衝任脈中久虛，六七年少腹有形，日漸堅大，口食寒涼泄瀉，是下焦陽衰冷，濁氣聚成瘕。庸醫希圖寬脹，久服平肝破氣，氣愈損，堅脹愈加。


<h2>炒枯腎氣湯</h2>
袁（同里）經年累月宿恙，全是鬱勃，內因五志中之陽氣有升無降，故得泄瀉反爽，背椎必捶摩而脹減。蓋臟陰之熱鼓動，經腑中氣皆逆行上巔。春間經漏，議進滋清補方，亦從權隨時令也。暑伏已過，肅降未至，以順天之氣，應乎人身推求。

川黃連　廣藿香　生麥芽　茯苓皮　莪朮汁　胡黃連　澤瀉　南查　丹皮

馬（常熟，三十二歲）　寡居無歡悅之意，肝膽中鬱勃氣火，直上直下，莫能制伏，失其所泄之用，小溲成淋，謂肝脈環繞陰竅，用龍膽瀉肝湯（直捷痛快，但不留餘地耳。）

唐（常熟，二十七歲）　瘧母瘕聚有形，治必宣通氣血，所述病減，已是產虛，八脈受損，不敢攻瘕。


<h2>當歸生薑羊肉湯</h2>
朱（吳江，十六歲）　天癸從未至，肉瘦色悴，嗆嗽著枕更甚，暮夜內外皆熱，天明汗出熱減，痰中或稠或稀，咽中總不爽利，此先天所稟最薄（便是主見。）既長真陰不旺，陰虛生內熱，怡悅勿攻針黹，必要經來可得熱除，即世俗所謂乾血勞怯。

復脈湯去麻仁

恐其滑腸而陰藥不得停留滋補也。老手勝人處在此。

王（無錫）　衝脈為病，男子成疝，女子帶下瘕聚，經水仍來，是氣攻入絡脈為有形矣。

況產後又十六年不育，衝任病顯然。

小茴香　川楝子　橘核　桂枝　茯苓　南查

凡食入脘中即痛，必是肝火上逆阻滯。若食入胃中而痛，則積滯為患居多。

方（長浜，三十歲）　絡脈少血，氣聚形象，升降而動，起居如驚（腎主恐，下元虛乏顯然。）跗踵乏力登高，久已未育，乃下焦肝腎虛損，累及八脈（可謂峻補。）

紫石英　巴戟肉　歸身　鹿角膠　白石英　淡蓯蓉　枸杞子　杜仲


<h2>羊肉腎丸</h2>
葉　自五月間生產，將交白露，日瀉五六次，每瀉必先痛形寒戰慄，氣衝入脘欲嘔，脈來右濡，下墜入尺，以冷濕挾陰濁，致阻遏陽氣流行（脈症如此，虛寒顯然。）法當辛溫宣通陽痹。

炒黑川椒　煨廣木香　天台烏藥　川楝子　生益智仁　生香附

氣厚味薄，專主溫通，更妙川楝一味，陽中有陰。

沈（桐涇橋，四十五歲）　經漏已三年，淋漓帶下黃白，視色脈不受溫暖，固下湯散力量難以直達衝任。古局方中有震靈丹，每早服六十粒，是固奇脈藥，可使其緩。欲求全愈。非大劑人參不可。

包（十八歲）　經阻三月，咳嗽失血，交夜蒸蒸身熱，脈來左搏而促，是陽氣煩蒸，致逆諸絡，血液不得彙集衝脈，秋深經水不來，必加寒熱瘦削，稱乾血勞矣（老筆確鑿。）

生鱉甲　全當歸　生白芍　粉丹皮　原生地　茺蔚子　南查肉　生麥芽

仰（三十歲）　產後自乳，三年肉消，夜熱咳嗽蓐勞，皆產傷真陰，陰虛生熱，絡中無血，氣入絡，變化有形，為氣聚之瘕。醫攻瘕則謬，理嗽亦非。以下損之傷在肝腎，奇經之虛，肺藥寒涼，望其止嗽，嗽必不效，胃傷經阻則凶。


<h2>炙甘草湯</h2>
馮（十四歲）　室女經初至，必是畏熱，因熱受涼，致衝任傷，遂經漏不已。血色凝紫，腹中仍痛，是從前經至失調所致。和血脈之中，必佐陰中之陽勿膩滯者，問痛得按姑緩者屬虛。

當歸身　炒小茴香　甘枸杞　真沙苑　人參　鹿角霜　交桂心　紫石英

問及得按姑緩，用藥溫而不膩，何等細密。

陳（二十九歲）　產後二年，經水不轉，嘔涎沫不飢，喜酸味，肝陰久虛，傷損在下焦，陽氣逆乘，頭巔暈痛（惟暈而痛，乃知陽氣逆乘細極。）議用酸甘，化陰和陽。

原生地　白芍　烏梅肉　大麻仁　炙甘草　炒焦枸杞　漂淡天門冬

凡清陽主上升，濁陽主下伏，所謂逆乘，乃下焦濁陽耳。

蔡（四十四歲）　上年產後致損，所見皆由肝腎陰虛。忌與燥熱，見崩漏虛熱，骱腫寒熱，不必縷縷。

清阿膠　云茯神　細生地　生白芍　粗桂枝木　炙甘草

方（五涇廟前，二十六歲）　死胎至旬日乃下，必有屍穢濁氣，留著衝任脈中，至今黃白淋帶，病人說腰已下冰冷，大便久溏，產後剛藥難用，用朱南陽方法。


<h2>豭鼠糞湯</h2>
以穢治穢，與前阿魏丸治痧脹，同一巧思。

俞（申衛前，五十歲）　任督失擋任督攝之司，脂液暗消不禁。八味丸可以常服，再議因奇脈方法以佐之。

鹿茸　補骨脂　人參　生菟絲　覆盆子　鎖陽

顧（二十二歲）　產後形肉日瘦，經水逾期，此屬內損，問經來無痛，與方書氣滯經遲迥異，養肝調衝任可矣（經來無痛而逾期，乃內虛少續耳。）

烏骨雄雞　原生地　枸杞子　白芍　桂元肉　當歸身　紫丹參　柏子仁　雲茯苓

朱（徐家湖頭，三十五歲）　操家勞煩，過動內起之熱，皆情懷中來。熱灼血傷，經水愆期，食少干嗆，難用通經峻克，居家安間，不致驟成勞損。


<h2>資生丸</h2>
閔　既產已過十年不孕育，經將至，周身脈絡牽掣，腹中不和，若用力勞瘁，即起寒熱，乃經後勞乏，奇經益損。當安逸一年，絡血寧，八脈自蘇。愚人遍嘗藥湯，不知養病大旨，損不能復，勞怯莫救。

鹿角霜　枸杞子　小茴香　當歸　沙苑蒺藜　南查肉　茯苓　香附

邱（鍾由吉巷，四十七歲）　十年前小產血崩，損傷未復，家政操持，形神俱不獲安養。
上年夏秋漏帶，久矣淋漓。不但肝腎脂液先竭，奇經與諸絡無血存蓄（說得透徹，風雅宜人。）氣衝犯上，氣攻聚絡，為胃脘刺痛，脅肋高突，更推下焦寒冷，腰圍如帶拘縛，兩足麻木，踐地痿軟，二便塞窒不爽，五液枯槁，至陽不交於陰，有關性命大症。病人說一年嘗藥，從未見效，更有醫見痛用沉香者。凡血枯液涸，香燥大忌，薑、桂燥烈，亦非亡血所宜。姑以血肉參入人參，若春和溫煦，草木藉以資生，血有形難生，益氣無形，以充有形耳。

人參　當歸身（小茴拌炒揀去）　羊肉腎　肉蓯蓉　枸杞子　真沙苑　黑芝麻

益血中之氣，自然雲霧致白露也。

錢（二十四歲）　上秋產蓐，自乳傷血，夏熱泄氣，一陰不復，入秋咳嗽，震動失血，飲食不少，經年不致凶。既已斷乳，必在冬前經轉可卜，春深不致反復。

茯神　炒白芍　鉤藤　炒查　炒麥芽　焦丹皮　新會皮

伍（葑門，二十二歲）　上年秋冬經漏帶淋，初用震靈丹，繼進參茸，升陽佐溫攝而安（方藥細密。）自夏五月咳嗽，已至秋分，咳甚必嘔。腰脊如墜，問經閉已兩月，顯然下虛沖氣，天明欲便，乃瘕泄之漸。

附都氣丸（三錢）

陸（葑門，二十五歲）　未嫁有喉痹，上熱下寒，由情志鬱勃之熱上灼。有升不降者，情志無怡悅之念，遣嫁宜速，醫藥無用（王道本乎人情絕妙，開鬱散結方。）

川貝　夏枯草　連翹心　鉤藤　江西神麯　茯苓

張（三十九歲）　半產是下焦先虛，血少內風鼓動眩暈，腰椎不和，胃弱噁心，勿以溫燥（眩暈總是內風鼓動。）

茯神　阿膠　川斛　天冬　生地　女貞子　枸杞子　菊花炭

杜　少腹氣衝胃脘，每痛嘔惡，吐黏涎，三年頻發，少腹已結瘕形，月事遲，肝胃病始傷及衝脈，病是嗔忿而得，治法不越調經。俾氣血流行，不致逆攻犯絡，《內經》論痛，皆曰絡病，醫藥不入絡脈，乃無效矣。

南查肉　小茴香　延胡索（醋炒）　蓬莪朮　川椒　金鈴子　生香附　雲茯苓　青蔥管　趙（楊安浜，十九歲）　驚恐起病，遇怒而發肝厥，乃陽氣暴升，痰隨氣火上舉，神識乃迷。近加小產後，必須養肝陰，佐入涼肝。

原生地　茯神　清阿膠　天冬　柏子仁　白芍　入中白　紫丹參

治肝必佐以清涼，故即溫腎藥內，必佐涼滋一二味，所以養胃液而清肝陽也。

惟陰陽並衰，生氣索然者，始專主溫熱耳。

王　脈虛數倏，寒熱口渴思飲，營衛失和，陽明津損，初因必挾溫邪，不受薑、桂辛溫。有年衰體，宜保胃口，攻伐非養老湯液也。

沙參　花粉　玉竹　甘草　桑葉　甜杏仁　元米

陳　脘中宿病，痛發嘔吐黑水，五六日方止。診脈左大而弦，肝木犯胃，濁氣厥逆，大便數日不通，久病必在血絡，久郁必從熱化。用苦辛泄降，少佐通瘀。

川連　金鈴子　山梔　元胡　半夏　橘紅　桃仁

陸　春陽萌動，氣火暗襲經絡，痛在板胸，左右脅肋，皆血絡空曠，氣攻如痞脹之形，其實無物。熱起左小指無名指間，手厥陰脈直到勞宮矣（勞宮穴在手掌。）養血難進滋膩，破氣熱燥非宜，議以辛甘潤劑濡之。

柏子仁　桃仁　桂圓　茯神　山梔　橘紅

顧　左耳竅汨汨有聲，左脅衝脈衝起欲脹，肝臟血絡大虛，氣偏乘絡，絡空為脹，當年痛發，用歸脾最安。但耆朮呆守中上，似與氣升䐜脹相左有年。奇脈已空，以宣通補液，使奇脈流行，虛脹可緩。

杞子　歸身　柏子仁　桃仁　桂圓　鹿角霜　小茴香　香附　茯苓

吳　肝血久空，陽明胃脈亦虛，肌肉膚脹，氣聚熱流著，自覺熱熾，不可作實熱治。通經脈之壅，仍佐和血熄風，使內風稍寧。望其稍逸。

杞子　白蒺藜　虎骨　牛膝　天冬　生地　歸身　柏子仁

周　情懷動則生熱，是五志氣火上灼心營，肺衛齶痛，鼻淵咽中似窄，只宜甘藥濡養，莫見熱而投寒。

人參　麥冬　川貝　柏子仁　茯神　甘草

朱　大隊陰藥，佐以人參　誠為陰分益氣之法，服之熱癤累累而起，惡露緩緩而下。扶正卻邪，並行不悖。今穀食已安，諒無反復。然難成易虧之陰，須安養可望圖成。倘加情志感觸，輕則奇經淋帶，重則髓枯內損。

蘇　老年陽氣日微，濁陰自下上干，由少腹痛脹及於胃脘，漸妨飲食，痞散成鼓矣。法當適陽以驅濁陰。倘昧此旨，徒以豆蔻、沉香破泄，耗其真氣，斯脹滿立至。

熟附子　生乾薑

水煎濾茶盞內七分，調入生豬膽汁一枚，以極苦為度。

王　胃弱不食，脾虛便溏，由臟氣單薄，府陽遂失流行，結痂之際，當進清涼宜解，乃論論其常也。凡重痘得自愈者，正氣收納，邪熱外泄，一定之理。今乃體虛邪未盡解之症，猶非純補純攻。

人參　焦術　茯苓　白芍　川連　楂肉　廣皮　澤瀉　米仁

陳（四十八歲）　遇煩勞必脘中氣窒噎痛，望五年歲，不宜有此。


<h2>桂枝栝蔞薤白湯</h2>
呂（北濠，二十八歲）　暑邪先受，飲瓜汁水寒，胃口再為冷濕凝著，此瘧是脾胃病。舌白背寒，從里症治（表裡辨別明確，都用里藥。）

杏仁　蓽茇　廣皮　厚朴　草果　白蔻仁　桔梗　枳殼


<h2>跋</h2>
葉氏《臨證指南》一書，風行海內，操軒岐術者，恆家置一編。
說者謂中多贗鼎，命意立方，間有可議，實非當時之定本也。曩從貝師遊，有葉先生手寫方數頁，治法入神妙，字跡亦蒼勁及古，聞先生家，別有存本相承，洎六世不以示人，乃真洄溪所評定者。咸豐初，粵逆擾吳下，其家中落，貨大書簏於市，故紙充塞，檢之則是書在焉。振家以厚幣易歸，如獲波斯鴻寶，隻身竄海上，抱書以行。人或譏誚之，不顧也。今忽忽垂三十年，振家亦老矣，脫終失墜，豈非先生之罪人歟。
先生元孫訥人，曾刻《醫案存真》，而此書未盡刊入，藏為家秘。爰屬及門諸子，詳加校訂，以公斯世。先生之真傳不泯，亦振家之幸。振家嘗叩先生之書而討論之，偶有所得，附贅於上，聊以醒讀者之目。先生達於醫，著述不多見，晚年求醫者，戶限欲穿，鮮著書暇，其溫熱論數則，赴證洞庭山與門人成於舟中者，余無所傳。

<u>光緒十四年戊子仲冬吳縣後學張振家跋</u>

<script src='https://williamkpchan.github.io/LibDocs/readbook.js'></script>
</pre></body></html>
