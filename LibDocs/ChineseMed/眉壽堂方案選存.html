<base target="_blank"><html><head><title>眉壽堂方案選存</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = false;
  var topicEnd = ", ";
  var bookid = "眉壽堂方案選存"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>眉壽堂方案選存</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>


作者 葉桂撰，郭維浚編 朝代 清 年份 公元1644年至公元1911年 底本 《中國醫學大成·眉壽堂方案選存》，1936年上海大東書局印行（<a href="http://taiwanebook.ncl.edu.tw/zh-tw/book/NTL-9900015253">國家圖書館掃描本</a>）


<h2>卷上</h2>

<h2>春溫</h2>
溫邪有升無降，經肺氣機交逆，營衛失其常度為寒熱；胃津日耗，渴飲不飢；陽氣獨行，則頭痛面赤。是皆冬春驟暖，天地失藏，人身應之，患此者最多。考古人溫病忌表散，誤投即謂邪熱逆傳心包，最怕神昏譫語。治法以辛甘涼泄肺胃，蓋傷寒入足經，溫邪入手經也。土潤則肺降，不致膹郁，胃熱下移，知飢渴解矣。

嫩青竹葉　白糖炒石膏　杏仁　甘蔗汁　經霜桑葉　麥門冬　生甘草

勞倦嗔怒，是七情內傷，而溫邪感觸，氣從口鼻直走膜原中道。
蓋傷寒陽證，邪是太陽次第傳及，至於春溫夏熱，鼻受氣則肺受病，口入之氣，竟由脘中，所以原有手經見症，不比傷寒足六經病也。其原不同，治法亦異。仲景論溫邪不可發汗，汗則劫津傷陽，身必灼熱，一逆尚引日，再逆促命期。又云：鼻息鼾，語言難出，劇則驚癇瘛瘲。無非重劫陰陽而然。今病發熱，原不似太陽客邪見證，所投羌防辛溫表汗之誤，即為逆矣。
上竅不納，下竅不出，亦屬常事，必以攻下稀水泄熱，殊不知強汗劫津而陽傷，妄下劫液而傷陰矣。頃診脈兩手如搐而戰，舌乾燥而無津，齒前板干，目欲瞑，口欲開；周身燈照，而淡晦斑紅，隱隱躍躍；幾日來時有呃逆，因胃乏穀氣而中空，肝陽衝突，上冒肆虐耳。為今反正，先與糜粥，使胃中得濡，厥陽不致上冒，而神昏之累可已。進藥之理，甘溫可以生津除熱，即斑疹亦不足慮也。觀仲景論中，邪少虛多，陰液陽津並涸者，復脈湯主之。謹仿此意。

人參　生地　炙甘草　麥冬　阿膠　白芍

冬月熱伏於裡，春令風溫入肺，引動舊時伏熱，營衛流行，邪干怫鬱，遂致寒熱。
四十日來，形神瘦削，入夜著枕便躁。經云：不得臥，臥則喘煩，乃肺氣之逆也。幼稚陽常有餘，陰常不足，故晝輕夜重耳。病名風溫。手太陰肺，屬上焦至高之所，若清痰消食，若苦寒通便方藥，皆徒攻腸胃，焉能恰當至理？倘氣閉竅塞，慢驚亦是久延致危，萬難調理。久而失治，肺津日枯，氣失清降，又屬肺脹喘促。議孫真人葦莖湯，宣通氣血，以驅伏邪之意。

心營肺衛，為溫邪留伏。
氣血流行，與邪相遇搏激，遂有寒熱如瘧之狀。今形神羸瘦，久延經月，速則恐其成驚，再延恐致兒勞；多進苦藥消克，胃口又慮敗倒。急清氣熱以通營衛，使溫邪無容留之地，寒熱可冀其止。至於痰嗽，必得胃口充旺，而肺金自全，要非藥餌強劫之謂。輕劑桂枝白虎湯。

稚年陽亢陰虛，溫邪深入不解，留伏營衛之中，晝夜氣行，遇邪則熱，如瘧同義。先議清氣分，兼通營衛一法。

川桂枝　知母　生甘草　生石膏　麥冬　白風米

清氣熱，通營衛，果得咳熱皆緩。前論溫邪犯肺是矣，但稚年易實易虛，寒暄食物之調，最宜謹慎，勿致反復為上。

鮮地骨皮　大沙參　生甘草　嘉定天花粉　炒川貝　金銀花

風溫不解，早涼晚熱，舌絳口渴，熱邪未清，陰液衰也；胃汁耗則不知飢。宜生津和陽以蘇胃。

淡黃芩　烏梅　青蒿　生白芍　橘紅　鱉甲

溫邪內伏，潮熱自利。暮甚於晝者，稚年陰氣淺也。仲景於暮春瘟病，內應肝膽例，黃芩湯為主。

黃芩　杏仁　淡竹葉　白芍　甘草　木通

溫邪深入，咽阻，心中熱悶，自利，三焦咸病，恐熱極欲厥。

淡黃芩　川連　杏仁　生白芍　烏梅　淡竹葉

風溫入肺，肺氣失降，鬱蒸熱聚，咳痰，臥不安靜。高年積勞之體，最宜甘寒清燥，所謂風溫得潤而解。

桑葉　甜杏仁　麥冬　蔗梨汁　沙參　玉竹　竹葉

左大空搏，陽不潛伏，咳吐涎。

陳阿膠　炒麥冬　生白芍　雞子黃　生地炭　炙甘草

脈大咽乾，痰多咳頻，食下腹悶，此風溫日久，勞倦內熱，津傷液燥。

冬桑葉　甜杏仁　麥門冬　蔗漿　大沙參　玉竹　生甘草　梨汁

風溫入肺，咳嗽，脈堅搏，夜臥汗出。陰分先虧，最多失血，大忌發散苦辛，從溫邪當甘潤而解。

桑葉　甜杏仁　炒麥冬　白沙參　玉竹　生甘草

元米湯煎。

風溫不解，肺氣不利，寒熱汗出；吐血，更有惱怒肝逆。內外兩因之症，為左右立法。

蘆根汁　杏仁　丹皮　黑梔皮　生米仁　鬱金　鉤藤　栝蔞仁

肺痹，脘中及腹痛，自利清穀，是風溫邪熱相搏，諸氣失於宣降，擬進開手太陰法，以滋氣化，得小便利可安。

蘆根汁　桑葉　栝蔞皮　枯芩　杏仁　桔梗　鬱金汁　橘紅

風溫入肺，肺郁失降，氣窒上焦清空之地，發散則犯溫邪劫津，故口渴氣逆不已，腹痛而嘔，胃絡受傷耳。

桑葉　杏仁　蔓荊子　象貝　馬勃　牛蒡子

面浮咽痛，溫邪未解，輕劑苦辛泄降。

桑葉　大沙參　通草　連翹　大力子　滑石

溫邪上混，頭痛氣喘，治在手太陰肺。酒客痰熱素盛，苦降為宜。

杏仁　花粉　連翹　枳實汁　橘紅　黃芩　白芍　鬱金汁

風溫入手太陰，氣鬱熱聚，喘逆口渴，營衛失和，周身掣痛。脈右搏，防失血。

桑葉　杏仁　生米仁　蘇梗　梔皮　鬱金

風溫不解，頓嗽嘔吐，宜淡滲以利熱清胃。

蘆根　杏仁　滑石　米仁　桑葉　通草

風溫陽逆嘔噫。

枇杷葉　白杏仁　金石斛　桑葉　大沙參　茯苓

外寒內熱，溫邪氣逆為嘔。

嫩蘇梗　杏仁　黃芩　冬桑葉　橘紅　厚朴

溫邪嘔逆。

淡黃芩　竹茹　半夏曲　川石斛　鬱金　鉤藤　茯苓　廣皮白

風溫輕恙，誤汗表疏，形寒自汗。先進建中法以和營衛，繼當以參苓補劑，則表裡平和可安。

昨進建中法，因表氣不固，形寒汗泄，主乎護陽理營。今繼進《金匱》麥冬湯，以蘇津液，得胃陰稍振，然後商進峻補，庶為合宜，不致偏勝之弊。

炒麥冬　生甘草　甜梨漿　北沙參　生白芍　甘蔗汁

久嗽失音，歲暮用參耆益氣得效。春令風溫，燥熏其汗，亦如火劫逼陽同例。但仲景救逆，在太陽少陰，此證氣泄肺傷互異，從風溫汗出不解，葳蕤湯主之。

咳嗽二年，形瘦減谷。冬季喉垂漸痛，已見水虧，陽氣不藏。春月氣升日盛，皆陰乏上承，陽結於上，為喉痹矣。近日寒熱，風溫客氣；脈小數，為陰傷，忌用辛散。

桑葉　玉竹　川貝母　大沙參　麥冬　生甘草

背寒復熱，發於晡時，暮夜寐多驚惕，食入欲嘔，此肝陰久虛，陽獨上熾。風溫乃是客氣，多延漸為本虛矣。

泡淡黃芩　生牡蠣　烏梅肉　生白芍　桂枝木　大棗

<u>又</u>　人參　炒阿膠　煅牡蠣　茯神　炒白芍　炒烏梅

冬月溫邪內伏，入春寒熱咳嗽，身痛漸汗乃解。與溫瘧同法。

桂枝白虎湯。

風溫如瘧煩倦，乃內熱水虧。

犀角地黃湯加知母、澤瀉。

風溫上受，氣鬱熱生，咽痛嗽頻，震動痰血。以清肅上焦，薄味調理。

桑葉　花粉　大力子　杏仁　大沙參　射干　連翹仁　象貝

風溫上郁，是冷暖侵肺使然。輕劑清解，忌發散。

杏仁　黑梔皮　栝蔞皮　象貝　桑葉　嫩蘇梗　鬱金汁

氣逆痰升，呼吸不爽，仍宜清解。

杏仁　象貝　白沙參　滑石　桑葉　橘皮　鬱金汁　紫菀

風溫鬱熱上升，支飲亦令上泛，渴煩咳涎。下虛上實，仍宜輕劑清理。

桂枝木　茯苓　白芍　石膏　米仁　甘草

<u>又</u>　小青龍湯去麻、辛、半、甘，加石膏。

面赤足冷，脈沉弦細，吸短有聲，昏昏欲寐，下焦淋帶不斷，此下虛不攝；飲濁上泛，咳無止期。從來飲家咳逆，當治其飲。仲景謂飲家短氣倚息，以外飲屬脾，用苓桂術甘，理脾陽以運行；內飲屬腎，進腎氣以收攝固納，仿此為法

腎氣丸，淡鹽湯送下。

<u>又</u>　熟地炭　茯苓　淡蓯蓉　五味子　白芍　胡桃肉

左堅數甚，舌喑不言，得飲漸嗆漸呃，此溫邪內伏，少陰水虧，液燥，熱氣上冒，乃中厥之象。老年最怕面赤神昏，為衰脫耳。

生地　知母　炒遠志　梨汁　天冬　川石斛　石菖蒲　蔗汁

久虛勞損，幾年不復。當春深陽氣發泄，溫邪乘虛入陰，寒熱汗出，不納穀食，脘中痞悶不舒，胃乏氣運，側眠咳痰。病熱險篤，恐難萬全。

人參　旋覆花　木瓜　茯苓　赭石　炒粳米

此因驚憂內傷肝藏，邪熱乘虛內陷，直走厥陰，消渴漸嘔，汗大泄，胸腹脹。次第論證端，都屬在裡，半月以外之病。左脈堅搏如刃，耳聾昏躁不靜，豈是脈證相合？議以鎮逆一法，冀其神清勿躁，不致厥脫。

生牡蠣　生白芍　桂枝木　生龍骨　烏梅肉

陽亢陰虛，煩躁妄言無寐，苟非鎮靜，焉得神清。議乙癸同治，熄內風、和陽擾為近理。

水制熟地　茯苓　生白芍　磁石　澤瀉　山藥　丹皮　辰砂

多言原從熱治，診脈小數，又當元氣大泄之餘，故壯水制陽，王道成法。若但說實火，純以苦降，必致變症蜂起。試論食粥後，原有片時安靜，豈非水穀鎮胃，虛陽不致擾動？焉得純以實火治。以陰陽偏勝為理，不致敗壞。

天冬　川黃連　生地　女貞　茯神　雞子黃　阿膠　白芍

左三部動數倍右，陽擾不和戀；定是陰中之火，所以粥食鎮胃稍安。且善飢欲食，即《內經》陽亢為消之驗。治法總在足三陰，勿參入亂藥為正。質重益陰，佐以介類潛藏立法。

熟地　龜甲　萸肉　白芍　茯神　鱉甲　女貞　炙草

鼻煤唇裂舌腐。頻與芩連，熱不肯已，此病輕藥重，致流行之氣結閉不行，郁遏不通，其熱愈甚，上則不嗜飲納食。小便雖利，便必管痛。三焦皆閉，神昏痙厥有諸矣。

竹葉　杏仁　川貝母　連翹　射干　鮮石菖蒲汁

自停服藥，日有向愈之機。胃困則痞悶不欲食，今雖未加餐，已知甘美，皆醒之漸也。童真無下虛之理，溲溺欲出，尿管必痛，良由肺津胃汁，因苦辛燥烈氣味劫奪枯槁，無以運行。若必以分利為治，所謂泉源既竭，當滋其化源；九竅不和，都屬胃病也。

甜杏仁　蔗汁　麥冬　梨汁

初春暴冷，暖覆臥床，漸漸失音，久則咽喉皆痛，痰沫上泛。納食照常，已非虛象。致內為熱迫，外為寒鬱。

越婢加半夏湯。

溫邪形寒痰嗽。脈形細小，少陰本氣素弱，治邪宜以輕藥，勿得動下。

蘇梗　桑葉　沙參　杏仁　玉竹　橘紅

溫邪爍陰，寒熱渴飲，不汗出。

玉女煎去麥冬，加竹葉，燈心。


<h2>時癘濕溫</h2>
疫邪三焦兼受，營衛失度，體虛防厥。

犀角　連翹　川貝母　元參　銀花　鮮菖蒲

舌白灰刺，肢痙牽厥，神識少慧如寐，嘿嘿囈語。穢邪欲閉宜開，久延胃氣已乏，闢穢須輕，輔以養胃。

人參　半夏　鮮菖蒲根汁　粳米　麥冬

口鼻吸入穢濁，著於膜府。不飢嘔逆，中焦病也。宜通濁痹為正法，忌清涼發散。

杏仁　草果仁　檳榔　藿香　蔻仁　製半夏　厚朴　薑汁

鼻煤舌縮，耳聾神呆，環口裂血，津液被劫，必漸昏昧。邪已入絡，所謂內閉外脫。

犀角尖　元參　銀花露　鮮生地　連翹　石菖蒲

又化服至寶丹

穢濁閉塞胸膈，神迷昏厥，速速開竅。

牛黃丸。

熱蘊三焦，煩渴不寐，遍體赤斑，兩脈搏數。

犀角尖　生地　連翹　金銀花　羚羊角　元參　花粉　菖蒲根

營虛斑伏不透，咽痛嘔惡，議《金匱》升麻鱉甲湯。

升麻（一錢）　歸身（二錢）　川椒（三分）　鱉甲（四錢）　赤芍（一錢）

熱久陰傷，津液不承，咳嗆，舌紅罩黑，不飢不食，肌膚甲錯，渴飲不休，當滋胃汁以供肺，惟甘寒為宜。

麥冬　桑葉　蔗汁　花粉　梨汁

久郁內傷，著於時令之濕熱。舌焦黃，頭痛汗出腰痛，乃內外兩因之病，最防昏厥。

羚羊角　黑梔皮　黃芩　石菖蒲　連翹仁　鬱金

穢濁熱氣，蔽塞神昏，舌黃呃逆。勢甚險篤，先用萬氏清心牛黃丸一服。

時氣兼勞倦悒鬱，舌黃，氣促身痛。當以內傷為重，禁風藥。

杏仁　栝蔞皮　黑梔　桔梗　枳實　滑石

溫邪入里，昏昏似寐，並不大熱渴飲。必夾濕氣，故身痛耳聾。當宜通其里，莫以發散消導，大犯濕溫劫津之戒。

杏仁　梔皮　香豉　連翹　鬱金　淡芩

風溫濕熱，狀如瘧症。神昏妄言煩渴，已非表病。木防己湯主之。

木防己　黑梔　土蔞皮　石膏　連翹　杏仁

脈右大，舌黃不渴，嘔吐黏痰，神躁，語言不清，身熱不除。此勞倦內傷，更感溫邪，須防變痙。

厚朴　廣皮　六一散　石菖蒲根汁　白蔻仁　茯苓　淡竹葉

此濕溫也，濕著關節為痛，濕阻氣隧為痞悶，濕留腸胃為下利，濕蒸則裡熱如火，是以畏見日光。積勞陽氣大傷，腸風營陰耗泄。體虛而兼六淫之邪，頗為重症。大旨以和陽明、厥陰為主。

枯黃芩　川楝皮　製半夏　廣皮白　生白芍　烏梅肉　茯苓　川黃柏

濕邪骨骱發紅瘰，胸聚濁痰，消濁未已，用木防己湯。

木防己　杏仁　生米仁　生石膏　滑石　寒水石　通草（五錢，煎湯代水）


<h2>暑</h2>
（三氣交蒸，暑邪無不夾濕，濕病俱以入暑門）

本系勞倦氣虛之體，當此暴熱，熱從口鼻受，竟走中道。經云：氣虛身熱，得之傷暑。暑熱蒸迫，津液日槁，陽升不寐，喘促舌乾，齒前板燥，刻欲昏冒矣。甘寒生津益氣，一定之理。

人參白虎湯加捲心竹葉、麥門冬。

煩渴耳聾，但熱無寒，漸嘔，胸腹痞脹。此暑熱由口鼻入，三焦受濁，營衛不通，寤不成寐。日期半月，熱深入陰，防其瘛瘲發厥。

桂枝白虎湯。

暑風頭脹口渴，身熱嘔痰，脈弦，防瘧。

香薷　花粉　貝母　杏仁　蘇梗　橘紅

暑風未變成瘧，欲嘔，脘痹氣喘，乃上焦受病。正氣久虛，無發散消導更通大便之理。此乃口鼻受氣，與風寒停食不相侔者。

杏仁　花粉　黃芩　蘇梗　白蔻　厚朴

暑邪在上，清空諸竅熱瘡，咳痰氣促，肺熱急清。

竹葉　杏仁　黃芩　連翹　川貝　鬱金

潮熱煩渴，欲得冷飲。暑燥津液，故發疹唇瘡，不足盡其邪。理進清氣熱，通營衛。

桂枝白虎湯加麥冬。

熱傷肺氣，煩渴便秘，但暑病忌下，尚宜甘寒生津為主。

竹葉石膏湯去半夏，加玉竹。

氣熱劫津煩渴，安寐則減，此虛象也。況咳嗽百日，肺氣大傷，此益氣生津，諒不可少，勿以拘宿垢未下，致因循也。

人參　捲心竹葉　木瓜　麥冬　大麥仁

暑熱由中而受，不可表散。

藿香梗　杏仁　黃芩　木瓜　絲瓜葉　蔻仁　橘紅

暑熱消爍胃汁，口渴不飢，以制木和胃。

省頭草　生白芍　橘紅　麥門冬　烏梅肉　半曲

脈右弦，中痞。暑邪入里，三焦俱病。況發汗後熱不解，其病不在表可知矣。進苦勝於辛方法。

杏仁　金石斛　黃芩　花粉　桔梗　陳皮白　草果

陰虛之體，遇夏氣泄，元氣受傷，神倦不耐煩勞。復因暑邪竊踞中宮，遂致胃不知飢，口不知味，或噁心，或噯氣，腹鳴漸痛。豈非病在中焦，久延三焦俱困。恐有瘧、痢之虞，宜安閒調攝，旬日可安，進溫膽法。

竹茹　金石斛　木瓜　鬱金　半曲　廣皮　烏梅

暑熱傷氣　形均日減。汗泄則煩倦，氣浮越面腫。夏月正在氣泄，當治後天。仿東垣清暑益氣法。

人參　五味　神麯　黃柏　煨葛根　麥冬　川連　麥芽　澤瀉

久虛之體，客氣易於乘襲。近因濕熱穢氣所觸，中宮不和，升降失節，宜先進六和湯。

長夏脾胃主乎氣候。暑濕氣自口入，由膜原以入中宮，脾胃受困，正氣已餒，勉進食物，不肯轉運，氣機呆鈍，清濁失職，郁遏於中，少火皆為壯火。欲噯不得，心中熱，思冷飲，坐起頭旋欲暈，形骸疲倦無力，皆壯火食氣，內風掀旋之象。藥餌效與不效在醫，而平居調護功夫須自琢磨，冀免小愈病加之累，屢經反復，再無復原之日。古人因病損真，生氣不來，最深慮及此。

人參　醋炒半夏　生白芍　鬱金汁　川連　烏梅肉　枳實汁

頭脹，脘悶漸痛，渴喜飲水，下咽則嘔，煩熱無寐，大便漸溏不爽。此暑熱氣從口鼻而入，竟走三焦，清濁為阻，營衛不行，是以發散消導，膏無取效。徒令克爍胃汁，所以嘔煩不已也。法宜苦降和陽方。

杏仁　黃芩　竹茹　花粉　枳實汁　橘紅　蔻仁　半曲　鬱金

暑熱多日，深入血中，所以衄血，熱泄身涼。頃診脈弦左搏。連日嘔逆，胃氣受戕，而發散消食，都是劫耗胃汁之物，幾日傷觸，焉有霍起之理？意者變瘧，或旬日不曉飢餓，竟有諸矣。

杏仁　竹茹　花粉　犀角　橘紅　半曲　鬱金汁　丹皮

<u>又</u>　犀角　生芍　條芩　生地　丹參　側柏

熱深日多，至於動血。血屬陰象，主乎養胎。邪熱乘襲，胎元難固，因此變症有諸，況嘔家最能傷胎。今脘痞潮熱為病證，徒攻病，置胎氣於不理，非也。

川連　條芩　知母　烏梅　生芍　枳實汁

脈左數，下重。熱入血中，恐胎難保；暮夜煩躁無寐，亦是陰傷。太僕所云寒之不寒為無水，當益其陰。今日衄血又來，應減氣辛耗散。仿苦寒佐以鹹寒為治。

黃芩　川連　人中白　白芍　知母　元參

脈形細小搏數，舌刺肌燥，津液告涸；嘔逆煩冤，食粥乃定，胃氣已虛。慮有變證，清熱安胎為主，更兼養胃。

川連　竹菇　知母　元參　麥冬　條芩

心中熱，舌生刺。暮夜煩躁覺熱，嘔逆觸動少腹，一團熱氣熾甚。陰傷，胎元未能穩保。頻頻叮嚀主家視參如毒奈何？與王先生再議他法。

生地炭　天冬　知母　阿膠　川斛　茯神

少陰中暑，陰液已涸，舌痿形縮，齒板燥，煩躁多日。食瓜腸滯大下，此陰不主收攝矣。證屬大危，難以圖治，勉擬竹葉地黃湯。

生地炭　山藥　白芍　麥冬　澤瀉　茯苓　丹皮　竹葉

潮熱耳聾汗出，神識昏冒，脈細數下垂入尺。壯年熱病，脈形如是之衰，怕其昏厥在邇，以上實下虛故也。擬復脈湯法。

復脈湯去薑、桂，加蔗漿。

體瘦陰虧，暑熱更劫津液，風陽上燔為厥。清神兼顧其陽，議用景岳玉女煎。

鮮生地　知母　竹葉心　生石膏　甘草　連翹仁

渴欲涼飲，穢濁熱氣內蒸，不知飢，不大便，不安寐。九竅不和，都是胃病。舌白噁心，病在膈上氣分，用河間苦辛寒法。

石膏　知母　黑梔　薑汁　杏仁　半夏　厚朴

暑邪數日，發熱後，左頤下腫，神煩無寐。擬進辛涼漸苦法。

連翹　苦丁茶　黑山梔　馬勃　鮮荷葉　飛滑石

勞倦夾暑熱不解。
鼻煤，舌灰白，咳逆痰喘，潮熱自汗，神識不清，語言錯謬。此邪結在裡，病屬險途，擬萬氏清心牛黃丸，以驅蘊伏之邪。冀其神氣清，再商去其他病。上焦之病多屬氣，氣窒則上下不通，而中宮遂脹。熱病蒸灼，喉舌疳蝕，清氣之中，必佐解毒。

連翹　金銀花　馬兜鈴　水蘆根　川貝　白金汁　川通草

連朝驟熱，必有暑氣內侵。頭熱目瞑，吸短神迷，此正虛邪留，清補兩難，先與益元散三錢，用嫩竹心二錢，煎湯涼用。當服綠豆清湯代茶。

暑熱吸受，先傷於上。初病咳逆，震動血絡，暑熱仍在，見血治血，已屬不法；參入重劑，傷及無病之地。晡時頭脹，潮熱咳嘔，邪在氣分，當推上病治下之旨。

西瓜翠　白通草　六一散　白蘆根　生薏仁

暑濕上入，氣分先受，非風寒停滯，用發散消導者，治之不法，邪入血分矣。

犀角　竹葉　綠豆皮　連翹　花粉　益元散

暑入營絡，吐痰血，以心營肺衛兩清法。

竹葉　生地　麥冬　連翹　元參　川貝

舌絳口渴，夜熱神煩，大便不實，胸中痞悶。乃伏暑入里，非表散可解，進開心胞一法。

竹葉　犀角　細葉菖蒲　川連　元參　鬱金

伏暑發熱，經旬不解，暮夜神識不清，少腹脹痛，大便不通，穢濁蘊結，慮其內閉痙厥之患。

清心牛黃丸。

汗出神煩，晡時潮熱，胃中痛至少腹。熱邪凝結血分，恐瘀滯之變，進清血中之熱。

鮮生地　丹參　山梔　銀花露　丹皮　元參　鬱金汁　白金汁

上現衄血，心痛殃及小腹，晝靜夜躁，常以寒慄，宛如熱入血室。前云邪在血中陰分，已屬顯然。滋清血藥，正在以搜剔伏邪耳。

鮮生地　犀角尖　元參　丹皮　金銀花　生芍

小溲莖中痛，是餘熱未清，從下行也。進導赤散法。

細生地　知母　黑山梔　甘草梢　丹皮　麥冬　金銀花　小木通

陰虛熱伏，半月不解，舌絳唇紫，呼吸不利。溺短赤，便秘澀，此皆辛散苦藥劫盡津液。況兼精濁下淋，熱氣已入至陰之界，豈區區清解為治者。

生地　麥冬　炙草　甘蔗汁　阿膠　雞子黃　麻仁

暑風不解，身痛熱，渴而嘔，水結之象。

杏仁　橘紅　花粉　豆蔻　藿香　半夏　厚朴　木瓜

未病先遺，陰氣走泄。醫投柴、葛、荊、防，再泄其陽，大汗淋漓，寒熱愈甚。長夏暑熱必兼濕氣，足脛常冷。邪在中上二焦，恐陰弱內陷耳。是投劑解其暑濕熱邪，務在輕小為穩。

絲瓜葉　杏仁　黃芩　花粉　連翹　鬱金　豆蔻　橘白

勞倦傷陽，當風沐浴，衛外氣泄疏豁。藥以柴、葛，再泄其陽；雜以消導，更耗其氣。胃傷熱迫，嘔逆氣衝。但夏熱必兼濕邪，周身掣痛。法當酸苦安胃泄熱，使厥陽稍平，即商輔正。

川黃連　枯黃芩　薑汁炒竹茹　炒烏梅　生白芍　鬱金

冒暑伏熱，引飲過多，脾胃深受寒濕，令人喘脹噫噦；水濕結聚，溺溲澀，便難。險篤之症，仿古人暑門方大順散主之。

杏仁　炮姜　肉桂　甘草

冒暑伏熱，引飲過多，脾胃既受寒濕，陽氣鬱遏，不主轉旋，遂痞結欲嘔。古人以大順散溫中下氣為治。

杏仁　炙甘草　茯苓　炒乾姜　肉桂心　半夏

脈形略起，按之短澀。
進溫中下氣，似乎閃爍欲動，知陽漸氣結有形，非真食滯重著之物。愚見不用寒涼犯胃，以肥人之病，慮虛其陽，矧夏月陰氣在裡，里之有形，便是濁陰。《內經》論諸痛為寒內客，今暑熱蒸迫，理無外寒，然口食涼茶瓜果，此水寒入脘，未能即化為熱，素因脾胃氣弱所致：津液不運，自有煩渴。再驗舌色，未必定以實熱。但以辛香開氣之屬，可以醒陽，可以宣濁，上下分布，病機自減。高明採取如何？

鬱金汁　杏仁　半夏　白蔻仁　厚朴　塊茯苓

<u>又</u>　吳茱萸　炒半夏　槐枝木　金鈴子　塊茯苓

病減六七，胃中清氣未旋，津液未肯分布，故口渴喜飲，豈是實火。常山梅餅蘇胃生津，午後進四磨湯一次。

人參　烏藥　桔梗　鬱金

各磨汁，開水沖服。

年高體豐，暑濕為陰邪，肥人陽氣不足，忽冷忽熱，煩躁舌白，飲水不多，便溏溲數。此濕邪傷太陰脾土，陽氣內郁，與邪相混，漸延昏痙呃逆之變。

生白朮　半夏　茵陳　厚朴　橘紅　茯苓

暑必兼濕，濕鬱生熱，頭脹目黃，舌腐不飢。暑濕熱都是一般濁氣，瀰漫充塞三焦，狀如雲霧，當以芳香逐穢，其次莫如利小便。

省頭草　厚朴　廣皮　寒水石　茵陳　白蔻仁　杏仁　茯苓　滑石

夏季暑濕先入氣分，如泄瀉溲少，皆濕熱鬱阻氣分，六和、甘露，可證可據之方也。

省頭草　杏仁　米仁　大麥　白蔻仁　橘紅　茯苓

時序濕熱，與水穀內因之濕互異，況舌白下利，中陽已弱。脈緩，乾嘔而煩。夏暑最怕發痙昏厥。議通中焦之陽以驅濕。

杏仁　半夏　豬苓　茯苓　薑汁

脈短無神，並不口渴思飲，水入欲嘔欲噦，下利黃水。八日來身熱汗出不解，時時譫語，防其昏厥瘛瘲。是濕熱深陷入里，議用桂苓甘露飲。

杏仁　益智仁　茯苓　豬苓　厚朴　木瓜　滑石　澤瀉

脈大，舌白渴飲，脅痛欲嘔，濕熱阻其經隧，寒熱未已，議用木防己湯。

木防己　杏仁　知母　薑汁　石膏　厚朴　半夏

舌白口膩，痰多自利。濕熱未盡，中焦不運，防變脹滿。

川連　人參　半夏　白芍　枳實　茯苓

熱邪內結，耳聾，自利稀水，用瀉心法。

淡芩　生淡乾薑　枳實　半夏　川黃連　白芍

濕鬱太陰，熱聚陽明，舌黃口燥，不欲食。此熱因濕而生，議用桂苓甘露飲。

白朮　豬苓　滑石　寒水石　茯苓　澤瀉　石膏　肉桂

酒客濕勝，中焦陽氣素虧，易痞易溏，不飢不飽，皆清陽不肯轉旋；況煩勞傷陽，亦屬內症發熱，非外感所致也。

杏仁　廣皮白　煨姜　茯苓　厚朴　白蔻仁　半夏　澤瀉

服理中後，胃痛泄瀉轉加，心熱渴不欲飲，必有暑濕內結，暫用酸苦泄熱。

川連　淡黃芩　炒廣皮　烏梅　生白芍　木瓜

陽虛體豐，夏熱耗氣，胃弱不納不飢，此九竅不和，都胃病矣。法當鎮逆理虛，略佐苦降，以胃為陽土，氣下為順耳。

人參　淡乾薑　川連　代赭石　茯苓　生白芍

脈漸陰濁上僭，與真武法，減術換參。

真武法兩日，脘中有知飢感，與陽漸結痞無疑。陰濁得泄，即當溫養太陰，使脾陽鼓動健運，冀其納穀安然，用治中法。

人參　益智仁　淡乾薑　茯苓　廣皮白　木瓜

潮熱耳聾，有似陽邪。診得脈空大，自利不渴，舌上粉苔，形枯色槁，豈是實證。議以勞倦夾濕，從脾胃病治。

人參　廣皮白　茯苓　炮姜　生益智仁　澤瀉

交夏形瘦食減，氣怯欲寐，世俗謂之疰夏。後天脾胃不和，熱傷氣也。

人參　白朮　炒楂　砂仁　桔梗　茯苓　廣皮　神麯　川連　米仁

熱痛失治，三焦皆被邪結，不甚清明；左脅瘕聚有形，食下漸脹。大便日前頗利，目今便秘，是腸胃經絡之邪未清，清空之竅尚蒙。調治之法，亦宜分三焦為法，白金丸可用，午後進湯藥。

熱邪深入為厥，陽氣上冒神昏。病魔多日，已在血分，況臍下堅滿乎！仲景云：厥應下，下之不止，利者死。凡鹹苦皆通陽，均謂之下，不必硝、黃也。

陰陽兩為病傷，熱邪深陷至陰，陰液涸盡，遂躁亂不已，已屬至危。思從前諸醫發散、消導、苦寒、辛燥，都令劫爍陰陽。仲景云：凡元氣有傷而病不減，可與甘藥。仿此。

復脈湯。

夏令熱伏，入秋而發，即仲景謂陰氣先傷，陽乃獨發之謂。脈右搏數，胃汁受損。暫忌厚味，進甘寒養胃，內熱自罷。

捲心竹葉　知母　大麥仁　麥冬　白芍　烏梅肉

夏令伏邪，至深秋而發，發汗不解，繼又泄瀉。此伏里之證，與暴感不同，所以表散、和解不能取效。病有四旬，脈細搏如刃，面色消奪，猶裡熱口渴，舌色白，病中潰泄，此久熱迫蒸，陰陽失守，苦藥燥損，津液日枯。因熱致病，醫不以河間三時法則分三焦以逐邪，昧於從事節庵陋習，宜乎淹淹不已。若不急調，久延虛怯一途，古人所謂因病致損也，慎之！

捲心竹葉　生地炭　生白芍　米炒麥冬　炒丹皮　烏梅肉

伏暑深秋乃發，是屬裡證，雖經遺泄，系陰虛夾邪。忌用溫散，再傷陰液。今自利口渴腹滿，可與四逆散方法。

黃芩　枳實　六一散　生芍　廣皮白

夏季暑熱內伏，秋涼伏邪內發。初起耳竅流膿，已非風寒在表。今十餘日大便不解，目黃赤，舌起黃苔，耳聾昏譫，漸有內閉之狀，非輕症也。

連翹　黃芩　大黃　黑梔　生甘草　枳實

急火煎四十沸，即濾清服。

濕熱之邪鬱於氣分，身熱目黃自利。夏月受之，深秋而發。

木防己　杏仁　黃芩　生石膏　枳實　白芍

脈沉目黃，氣喘嗆嘔，脘悶肢冷潮熱，汗出略緩，少頃復熱。病九日不解，口乾自利。此濕邪內勝為熱，三焦不通，夏伏至霜降而發，其病為重。

杏仁　半夏　山茵陳　鮮石菖蒲　厚朴　草果仁　茯苓皮　川通草

久痛，用辛溫兩通氣血不效。病已十年，不明起病之由。今便溏溺赤，水穀濕熱不運，必夾濕阻氣，主以分消。

薏苡仁　厚朴　豬苓　茯苓皮　蔻仁　山茵陳　澤瀉

<u>又</u>　香砂平胃散，加茯苓、茵陳。

酒客濕熱內蘊，長夏濕熱外加。醫不曉客邪兼有宿病，發散消導，胃汁大傷，先利黏膩，繼而吐血。今兩跗麻痹，膝中逆冷，陰液枯涸，脈絡少氣，舌絳煩渴，溺赤短澀，熱未盡，本先奪，僂廢之象，恐不能免。

滑石　生石膏　寒水石　白芍　川柏　麥冬　鮮生地　阿膠　炙草　麻仁

舌白心黃，濕著太陰，食不運，嘔吐。

杏仁　廣皮白　草果仁　藿梗　厚朴　半夏

痛脹得吐而安，隨發寒熱，口苦目黃，皆濕熱內擾，胃口不清。《靈樞》謂中氣不足，溲便為變矣。

柴胡　花粉　穀芽　生薑　黃芩　半夏　枳實　大棗

暑濕雖去，胃氣未復，務宜薄味靜養，勿令客邪再擾。

川石斛　廣皮　半夏曲　煨益智仁　茯苓　青皮

熱穢上加，頭脹脘痞，宜蔬食清上。

竹葉心　桑葉　黃芩　連翹　花粉　杏仁

脈沉舌赤，邪入血分，煩躁，神氣欲昏，用竹葉地黃湯。

竹葉心　浙生地　犀角尖　連翹心　元參　細葉菖蒲

初病伏暑傷於氣分，潮熱渴飲，邪犯肺也。失治則遂傳膻中，遂舌絳縮，小便忽閉，鼻煤裂血，環口瘡蝕，耳聾神呆，此氣分之邪熱漫延於血分矣。夫肺主衛，心主營，營衛二氣，晝夜流行於經隧之中，與邪相遇，或涼或熱。今則入於絡，津液被劫，必漸昏昧，所謂內閉外脫。

犀角尖　元參心　金銀花　鮮生地　連翹　細葉菖蒲根

心營肺衛同治。

鮮生地　蔗汁　生甘草梢　麥門冬　花粉

暑濕本陰邪，必傷於氣分，久則三焦均受，自頭巔胸脅，流行皆阻，便溺不爽，但濕久而生熱，治濕必究其本。

桂苓甘露飲。

伏暑得新涼，身熱咳嗽，治在肺。舌白不溻，囊腫，暑必兼濕，濕滯為腫。

蘆根　茯苓　淡竹葉　杏仁　通草


<h2>燥病</h2>
形脈俱虛，不飢不食。積勞虛人，得深秋涼氣外侵，引動宿邪，內蒸而為煩渴，已非柴、芩、半夏之症。急救津液，以清伏邪。

竹葉　生地　梨汁　連翹　麥冬　蔗汁

不治失血，獨取時令濕邪，得以病減。凡六氣有勝必復，濕去致燥來。新秋暴暑爍津，且養胃陰，白露後可立調理方。

麥冬　人參　大棗　半夏　生草　粳米

脈虛數，形寒，心中煩熱，五更後氣升咳嗆。當秋分節燥金司令，大熱發泄之餘，皆能化燥。肺為嬌臟，最處上焦，先受其沖，宜潤燥以滋其化源。

冬桑葉　南花粉　生米仁　大沙參　玉竹　蜜炙橘紅

用白糯米三合，淘淨，流水泡，取極清湯，代水煎服。

夜來咳嗽略稀，即得假寐目瞑。
夫溫邪內熱，津液被劫，已屬化燥。而秋令天氣下降，草木改色；肺位最高，上焦先受。大凡濕由地升，燥從天降，乃定理也。今皮膚甲錯，肌肉消爍，無有速於是也。茲論氣分主治，以上焦主氣也。議用喻氏方，減去血藥，以清燥專理上焦。

經霜桑葉　玉竹　甜杏仁　枇杷葉　甜梨皮　花粉（將濾入生石膏末二錢）

初秋咽痛發嗆，是氣交中暑熱燥氣從呼吸而入。肺位最高，清空失司，惟輕清可解。藥過於苦辛寒，胃傷食減，而上焦仍窒。古人謂金空則有聲，聲嘶脈數，有肺痿之慮。

甜水梨　兜鈴　北沙參　川貝母　訶子皮　蔗漿　甜杏仁

熬膏。


<h2>寒病</h2>
傷寒病發汗後表不解，乾咳嘔逆，夜不得臥，遵古人小青龍法。

杏仁　桂枝　乾薑　白芍　米仁　石膏　五味　甘草

下焦陰陽素虛，雪地奔走，寒從口鼻而入，肺受邪則上逆而喘，陽受傷則漐漐汗出。由中邪入，表散無益；宣其肺逆，喘緩可救。

桂枝　乾薑　杏仁　白芍　五味　茯苓

煩勞遇冷，營衛交窒，虛人夾邪，只宜輕劑疏解。

桂枝　炙草　杏仁　白芍　大棗　茯苓

嘔惡腹痛，舌乾不喜飲，脈左弱右大。勞倦中寒，脘中格拒，皆是太陰見證。古人有生料、熟料五積散，因爰其意，候裁。

杏仁　草果仁　半夏　厚朴　廣皮　煨姜

冷氣吸入，即是寒中太陰。與霍亂互參，正氣散、冷香引飲，闢穢蘇陽即效。而脾胃陽氣未為全復，議用治中湯數劑，夜分清虛為妙。

人參　生益智仁　砂仁　煨姜　廣皮　茯苓皮　木瓜

暴冷從口鼻入，直犯太陰，上嘔下利腹痛，為中寒陰症，脈細澀欲絕，急急溫暖中下之陽。

人參　淡乾薑　生芍　焦術　淡附子　茯苓

因脘中痞悶，去朮之緩中，再加桂枝以理陽。

人參　桂枝　乾薑　附子　茯苓　白芍

<u>又</u>　人參　白芍　附子　茯苓　甘草


<h2>冬溫</h2>
高年水虧，溫邪深入陰分，熱在裡，外象反冷，熱傷陰則小溲欲痛，皆冬溫本病。仲景以存陰為章旨，奈何醫藥以桂枝，附子辛熱，再劫干津液，是何意見？

生地　阿膠　炙甘草　麥冬　炒麻仁　生白芍

溫邪水虧熱入，脈細數，口渴舌絳，不知飢餓，皮膚乾涸甲錯。熱劫津液，務以存陰為先，不當以苦寒反令化熱。

復脈湯。

舌乾不喜飲，腹鳴下利，皆陰液不肯上注，亦屬枯槁之象。仲景於邪少虛多，每以復脈湯升其津液。

復脈湯去桂枝、麻仁，衝入青蔗漿一杯。

腎虛溫邪內入，形神消爍，無寐廢食，臨晚寒熱，得汗而解，議用復脈湯去姜加芍。

脈左搏右細，顴赤氣喘。咋夜大便後，汗泄，竟夕不安。冬溫伏熱，陰衰陽冒之象，最屬重症。

生地炭　炒麥冬　蔗汁　炙甘草　生白芍

腎虛溫邪內入，熱迫液傷，舌白，不知飢，不欲食。宗仲景邪少虛多例，以甘藥用復脈法。

炙甘草　麥冬肉　桂枝　人參　大麻仁　生地

冬溫水虧，上焦熱熾。

生地六味湯去萸肉，加生白芍、雞子黃、小麥。

溫邪暮熱，由乎陰虛陽浮。熱解無汗，不欲飲水，豈是陽經為病？冬令失藏，法從腎肝論治。

阿膠　生地炭　炙黑甘草　小麥　生白芍　炒鬆麥冬

容色消奪，脈形漸細，不知飢，不欲納，捫之不熱，而自云熱，並不渴飲，間有寒慄之狀，此營衛不振，當治中焦。

人參　炮乾薑　益智仁　茯苓　木瓜　生白芍

著右臥稱甚氣悶，陽明氣未全降，宜補土降逆。

人參　白旋覆花　生白芍　茯苓　代赭石　南棗肉

脈左動是陰虛。溫邪深入，但大苦直降，恐化燥劫津陰。議以甘鹹寒之屬。

鮮生地　竹葉心　生甘草　元參心　麥門冬

氣喘痰鳴，鼻竅焦黑。溫邪上受，腎真下竭，陰不接陽，神識日迷，皆是衰脫之象。據右脈散大無緒，黃昏面色戴陽，少陰雖絕，當宗河間法，復入清上，滋其化源。

熟地炭　淡蓯蓉　白茯神　牛膝炭　天門冬　石菖蒲

溫邪十四日，舌絳渴飲，面帶油亮，此水虧熱入營分，最防昏厥。當清其血中之邪，以存陰液。

鮮生地　知母　生白芍　竹葉心　麥冬　丹皮

冬溫，氣熱深入少陰，舌赤心黃，潮熱不渴。大旨當存陰為要，勿令昏憒。

鮮生地　知母　生白芍　竹葉心　麥冬　丹皮

冬溫，脈數舌赤，口渴暮甚，水虧熱侵陰分。

杏仁　赤芍　花粉　黑梔　桔梗　連翹　廣皮

溫邪入肺，上唇高腫。初起病在氣分，治以苦辛寒輕劑，不得犯中下二焦。

薄荷　連翹　杏仁　牛蒡　黑梔皮　生石膏

溫邪上受，肺氣脾塞，周身皮膚大痛，汗大泄，坐不得臥，渴欲飲水，乾嘔不已。從前溫邪皆從熱化，議以營衛邪郁例，用仲景越婢湯法。

杏仁　桂枝木　茯苓　炒半夏　生石膏

寸搏，咳逆，骨痛暮熱。溫邪入肺，營衛不和，議清氣中之熱，佐以通營。

桂枝白虎湯。

冬溫熱入，爍及筋骨，非風寒襲筋骨痛宜汗之比。生津清熱，溫邪自解。

桂枝木　知母　杏仁　花粉　滑石　甘草

冬溫伏邪，先厥後熱，熱深從里而發，汗出煩躁，當救胃汁。

竹葉心　烏梅肉　川石斛　麥門冬　生甘草　生穀芽。

藏真下虛，陽挾上冒，胃少納，不飢，齒根實腫，巔頂麻痹。素多郁遏，驟難溫補，況今冬溫，正少藏熱易入，姑擬輕劑鹹苦，軟結升降。俾厥陰、陽明稍和，另商損益調理。

黃芩　川石斛　栝蔞皮　牡蠣　木瓜　山楂

陰虛體質，復加勞力奔走，致陽氣亦傷。舌邊赤，中心黃，咽乾腹膨。熱在裡，脈氣結聚，胃失司降，當進解鬱清燥。

杏仁　炒黃竹茹　栝蔞仁　紫菀　金石斛　廣皮白

過暖氣泄，失冬藏之用。此病後煩倦，痰嗽帶血，高年上實下虛，即如冬溫客氣。無辛散之理，甘涼潤劑，與胃無損為宜。

桑葉　杏仁　黑梔　玉竹　白沙參　象貝

冬溫為病，乃正氣不能固藏，熱氣自里而發。
齒板舌乾唇燥，目漸紅，面油亮，語言不爽，呼吸似喘。邪伏少陰，病發三焦皆受。仲景謂：發熱而渴者為溫病，明示後人，寒外鬱則不渴，熱內發斯必渴耳。治法以清熱存陰，勿令邪氣焚劫津液，致瘛瘲痙厥、神昏譫狂諸患。故仲景復伸治療，若非一逆尚引日，再逆促命期，且忌汗下、忌溫針，可考。九日不解，議清膈上之熱。

竹葉　杏仁　花粉　淡黃芩　連翹　橘紅　滑石　鬱金汁


<h2>瘧疾</h2>
脈弦口渴，少陽寒熱乘胃劫津，可與小柴胡湯和正以解邪。

小柴胡去半夏，加花粉、白芍。

脈右軟左弦，寒熱漸早，口渴喜飲，此胃津日損，木火尚熾，生津養胃以扶正，辛酸兩和木火之鬱熱。

柴胡　人參　麥冬　橘紅　黃芩　知母　白芍　烏梅

<u>又</u>　生鱉甲　知母　烏梅　炒桃仁　丹皮　草果　白芍

<u>又</u>　人參　知母　金石斛　川連　烏梅　茯苓

不知飢飽，大便溏泄三次，寒熱犯中，脾胃不和，未宜純補，議用四獸飲意。

人參　草果仁　炙甘草　茯苓　廣皮　木瓜

陰虛之體，冷熱失調，為瘧寒熱，重傷胃津為嘔吐，夏至後病暑，宜生津和陽以安胃口，勿徒消克。

嫩竹葉　金石斛　廣橘紅　知母　製半夏　木瓜

津傷復瘧，寒熱煩渴。

桂枝白虎湯，加花粉。

脈弦如刃，煩渴脘痞，嘔吐，蛔蟲上升，此胃氣已慮，暑熱復入，三焦不行，客氣逆乘，況病後調理失宜，本虛標實，姑進安胃降逆，冀得嘔逆緩，氣道稍順，再議。

川連　烏梅肉　枳實汁　川椒　生白芍　生薑

暑熱未退，胃氣已虛，蛔逆中痞，嘔吐涎沫，是厥陰犯胃，胃氣有欲到之象，進安胃法。

進安胃法嘔逆稍緩，夜寐神識不安，辰前寒戰畏冷，是寒熱反復，陰陽並傷，有散失之勢，擬救逆法，鎮攝陰陽，得安其位，然後病機可減。

龍骨　桂枝木　人參　牡蠣　生白芍　蜀漆

交寅、卯兩手及臂冷，是脾胃虛陽失旋運，至午前復溫，以陽旺於日中，故雖進稀粥，脘中痞悶，議進治中湯，健運中宮，使肝邪不敢戕伐中土，所謂瘧痢之病，多因脾弱也。

人參　半曲　烏梅　茯苓　益智仁　廣皮　木瓜　澤瀉

瘧後胃虛，客氣易逆，吐涎沫，不知飲食，進養胃制肝法。

人參　半夏曲　桂枝木　龍骨　烏梅　陳皮白　生白芍　牡蠣

脈弦遲，形寒神倦，得之憂思驚恐，衛外陽氣暴折，陰寒不正之氣得以乘襲，將有瘧疾，病機宜靜攝護陽，庶外邪不至深入為害。

當歸建中湯去姜，加牡蠣。

形色脈證俱虛，寒熱結耗胃津，脘中不知飢餓，二便皆覺不爽，徒進清熱，消克中宮，更是坐困，考古暑病凡旬日不解，必當酸泄矯陽，以蘇胃汁，元虛之體，恐滋變病。

桂枝木　生牡蠣　炒烏梅　生白芍　炒蜀漆　大棗

<u>又</u>　去大棗，加龍骨。

體虛溫瘧，當從和正解邪，禁用柴、荊發散，及沉重傷下藥。

桂枝木　黃芩　杏仁　花粉　生白芍　半夏曲　橘紅　豆蔻

寒熱由四末迫劫胃津，是以病餘不食不飢，叨叨汗泄，當養胃陰生津，以俟克復。

人參　捲心竹葉　生芍　茯苓　麥門冬　麻仁

溫瘧陰傷，足熱陽亢，病發日早。

六味去萸肉、山藥，加人參、生芍、生鱉甲。

熱邪入肺為溫瘧。

桂枝白虎湯。

但熱無寒，咳嗽漸嘔，周身疼楚，此為溫瘧，伏邪日久，發由肺經，宗仲景桂枝白虎湯，二劑當已。

桂枝白虎湯，加麥冬。

癉瘧邪在肺，口渴，骨節煩疼。

桂枝白虎湯。

肺瘧咳逆欲吐。

蘆根汁　花粉　杏仁　半夏曲　橘紅

勞怯一年，近日頭脹潮熱口渴，乃暑熱深入為癉瘧也。《金匱》云：陰氣先傷，陽氣獨發為病，不必發散消導，再傷正氣，但以甘寒生津和陽，務使營衛和，熱自熄。

北沙參　知母　生鱉甲　麥冬　烏梅　生白芍

夏暑久郁為癉瘧，熱勝則肺胃津傷，五心熱，多咳，故薄味清養，自能向愈，甘寒除熱生津方進商。

麥冬　花粉　竹葉　沙參　甜杏仁　甘草

暑風入肺為闡瘧，《金匱》謂陽氣獨發，嘉言云：體陰素虛，而所伏暑氣，日久混入血分，陰虛陽冒，上焦清竅皆蒙，胃陽失和，不納易痞，究竟伏邪未去，凡苦辛疏滯，都屬禁例。夫上實下虛，有客邪留著，鎮降決不應病，仿之才輕可去實之例，分別氣血，以宣之逐之。

青大竹葉　連翹　犀角　鮮荷葉汁　元參　通草

脈數，稚年陰氣先傷，陽氣獨發，暮夜潮熱，天曉乃緩，由夏暑內伏，入秋乃發，病名癉瘧，色白肌瘦，久熱延虛，不可汗下消導，再傷陰陽，舌邊赤，中心苔膩，兼欲嗆咳，熱灼上焦，肺臟亦病，法宜育陰制陽，仍佐清暑肅上，用景岳玉女煎。

鮮生地　石膏　生甘草　麥門冬　知母　竹葉心

熱勢減半，脈猶勁數，夏季久伏之邪，由里而發，汗泄不能解徹，稚年陽盛陰虛，病當夜甚，從河間三焦並清法。

甘露飲。

脈數右大，渴飲神迷，聞聲若在甕中，舌邊赤苔有刺，伏暑必挾濕化瘧，熱蒸迫從傷津，胃汁不復，脘中常悶。夫熱病以存陰為先，瘧已半月，須參里症，議清胃生津，若景岳玉女煎之屬。

鮮生地　麥冬　竹葉　生石膏　知母　甘草

體質陰虛，暑邪深入，著熱漸渴，汗泄可解，此仲景所謂陰氣先傷，陽氣獨發，病名癉瘧。妄投苦辛消導，胃津劫損，氣鈍不知飢矣。

竹葉心　鮮生地　滑石　知母　牡丹皮　生草

營液劫盡，邪透膻中，遂心熱惶惶，難訴苦況。丹溪謂：上升之氣自肝而出。況先厥後熱，亦是肝病。用紫雪芳香走竄，勿使里邪結閉耳。湯藥用飲子煎法，取輕清不滯，僅解在膈上之蘊熱，議用景岳玉女煎。

鮮生地　知母　竹葉　風米　麥冬　石膏　生草

脈左盛，邪留在血。寒熱頗減未已，滋清裡熱，以俟廓清，不必過治。

鮮生地　生鱉甲　知母　天冬　丹皮　花粉

仲景云：凡元氣有傷，熱邪不去者，當與甘藥。
人之一身，不外陰陽二氣而成，知陽虛用建中，陰虛用復脈，斷斷然也。是方全以復脈甘藥護身中陰液，劉河間加入三石，名曰甘露飲子，蓋滋清陰藥，能救陰液，並能驅逐熱邪之深伏。上焦如霧，滑石之甘淡以驅之；中焦如漚，石膏之甘辛寒以清之；下焦如瀆，寒水石之甘鹹寒以泄之，俾去邪不損真陰，非柴胡鱉甲之比。方名飲子，取重藥以輕投，斯入陰不滯，攻邪不伐，又與湯散方法迥異耳。夏月最宜進商，奈世人忽而不究者頗多，故辨及之。

復脈湯加三石。

春季失血，是冬藏未因，陰虛本病無疑。
小愈以來，夏至一陰未能來復，血症再來，原屬虛病。今診得右脈急數倍左，面油亮，汗淋涕濁，舌乾白苔，煩渴欲飲，交午、未蒸蒸發熱，頭脹，周身掣痛，喘促嗽頻，夜深熱緩，始得少寐，若論虛損，不應有此見證。考《金匱》云：陰氣先傷，陽氣獨勝，令人熱勝煩冤，病名癉瘧。要知異氣觸自口鼻，由肺系循募原，直行中道，布於營衛，循環相遇，邪正相併，則發熱矣。津液被劫，日就消爍，火熱刑金，咳喘為甚，此與本病虛損劃然兩途。仲景定例，先理客邪新病，恐補則助邪害正耳。是以右脈之診為憑，議當辛甘之劑，驅其暑濕之邪，必使熱減，議調本病，勿得畏虛養邪貽害，至囑。

桂枝　知母　麥冬　石膏　甘草　粳米

前法大清氣分，兼通營衛，石膏佐以桂枝，清肺為多，其餘皆滋清胃熱，仍有生津之意。今診兩手相等小數，交未末熱勢較昨似輕；右脈不甚急搏，而心熱煩悶、作渴之象如昔。驗舌苔乾白，舌邊過赤，陰虛之體，其熱邪乘虛入三焦，皆有諸矣。況冬病風寒，必究六經；夏暑溫熱，須推三焦，河間創於宣明論中，非吾臆說也。凡熱清片刻，議進甘露飲子一劑，服至五日再議。

滑石　生石膏　寒水石　桂枝　白芍　麥冬　鮮生地　阿膠　人參　炙草　火麻仁

先用清水二盞，空煎至一半，入藥煎四五十沸，澄清冷服。

未病形容先瘦，既病夜熱早涼。
猶然行動安舒，未必真重病傷寒也。但八九日病來小愈，驟食粉團腥面，當宗食谷發熱，損谷則愈，仲景先未嘗立方。引腹痛洞泄，食滯阻其腸胃，火腑不司變化。究其病根，論幼科體具純陽，瘦損於病前，亦陽亢為消爍。仲景謂：癉瘧者但熱不寒。本條之陰氣先傷，陽氣獨發，熱爍煩冤，令人消爍肌肉，亦不設方，但曰以飲食消息主之。嘉言主以甘寒生津可愈，重後天胃氣耳。洞瀉既頻，津液更傷；苦寒多餌，熱仍不已，暮夜昏譫，自知胸膈拒痛，腹中不和，此皆病輕藥重，致陰陽二氣之殘憊。法當停藥與谷，諒進甘酸，解其煩渴，方有斟酌。

瘧來嘔吐，失血成塊且多，乃平素勞傷積瘀，因寒熱攻動胃絡，瘀濁遂泛。血後肢冷汗出，陽明虛也。但瘧邪仍來，口渴胸痞。雖是熱邪未盡，然苦寒枳、樸等藥再伐胃氣，恐非所宜。

鮮生地　生鱉甲　知母　生白芍　牡丹皮　竹葉心

瘧熱攻絡，絡血湧逆，脅痛咳嗽。液被瘧傷，陽升入巔為頭痛。絡病在表裡，攻之不肯散，議搜血分留邪伏熱。

鱉甲　丹皮　知母　鮮生地　桃仁　寒水石

面赤口渴，脈大而空，勞倦夾虛，不可純作時瘧感治。

桂枝木　炙甘草　泡淡黃芩　生白芍　南棗肉　生薑

脈空搏，面赤舌白，消渴汗出，晝夜不已，兩足逆冷，寒熱潮遲。此積勞陽虛，外邪易陷，本虛標實，復進柴葛加消導，謂之劫津，仍宜和營主治。

歸建中去糖。

<u>又</u>　淡黃芩　知母　花粉　烏梅　廣皮白　製半夏　草果　枳實　白芍

外寒勢緩，熱渴勢甚，此少陽木火迫劫胃汁，脘中津衰。熱蒸痰飲，倘飲水過多，中焦不運，恐為水結。仿白虎之意，不泥其方，以示勿太過耳。

鮮竹葉　飛滑石　烏梅肉　麥門冬　知母　生白芍

胃為肝陽之擾，沖氣如呃，熱時煩躁不眠，純屬裡證，法當酸苦泄熱，俾陽明凝和。

知母　淡黃芩　生鱉甲　捲心竹葉　丹皮　生白芍　烏梅肉

胃虛熱氣上行，故覺氣塞，當養胃陰生津，使陽和則邪清。積勞有年之體，甘寒為宜。

人參　竹葉　知母　粳米　麥冬　石膏　生甘草

<u>又</u>　鱉甲煎丸，早服七粒，午時七粒，暮時七粒，白滾湯送下。

<u>又</u>　生牡蠣　桂枝木　人參　花粉　生白芍　烏梅肉

間日瘧脈弦，煩渴無汗，頭微痛，往來寒熱欲嘔，可與小柴胡湯。

柴胡　人參　生薑　黃芩　半夏

寒熱雖止，心熱口渴，營分餘邪未解。仿景岳玉女煎意，滋清營熱，此伏暑可去。

生地　知母　生甘草　生白芍　生石膏　竹葉心

口鼻吸入，上焦先受。因陰虛內熱體質，咳嗽震動絡中，逆致血上而脹。煩渴寒熱，究是客邪，先以清暑方法。

杏仁　竹葉心　黑梔皮　連翹心　石膏　荷葉汁

陰虛者邪未盡，癉熱汗解，用景岳玉女煎。

石膏　竹葉心　生地　知母　麥冬　白芍

夏季瘧發，溫熱恆多。攻下動里，里傷邪陷，變痢大痛。利頻不爽。強食脘中遂脹，濕熱阻遏，氣偏滯也。況久病大虛，恐有變厥之慮。

黃連　黃芩　人參　烏梅　白芍　當歸。

手指尖及背部皆寒，唇舌亦皆麻木。夫背為陽脈經行之所，四肢亦屬諸陽之本，況麻為氣虛，凡陰傷陽無不損，當撤去苦寒，進和中制木意。

人參　炙草　炒白粳米　新會皮　木瓜　白芍　炒荷葉蒂

脈大右澀，舌白，鼻竅乾黑，不飢不食。由暑濕內伏，新涼外來成瘧，汗泄表解，伏氣未罷，填塞胸臆，餘熱結於氣分，思得肺化，如秋冬天降，則清肅令行。況初病身痛，亦濕熱阻氣之象，諸家不及道此。

栝蔞皮　杏仁　黑梔　鬱金　川貝　枇杷葉

肥人多痰多濕，暑熱夏受，秋深涼來，伏熱乃發。汗多不解，非關表寒；煩渴喜飲，均是里病。肺失降而胸痞悶，濕邪盛而戰慄多。濕熱合邪，同時氣分，是太陰、陽明之瘧。醫不分經絡混治，所以旬日之外邪未退舍也。

木防己　杏仁　炒半夏　枳實汁　生石膏　炒厚朴　生薑汁

巔脹汗多，脘痞欲嘔，熱多寒少。初因遺泄陰傷，伏暑內發為瘧，忌用柴、葛再泄其陽。

淡黃芩　花粉　蔞皮　杏仁　醋炒半夏　豆蔻　橘紅　飛滑石

寒熱已止，脘痞不飢，此清陽不主運通，益氣佐以芳香醒中。

人參　白蔻仁　炒白芍　陳皮　炒半夏　茯苓

舌灰白，胸痞，瘧來欲嘔昏厥，熱時渴飲，此暑熱不解，邪欲深陷，議瀉心法。

黃連　黃芩　厚朴　半夏　杏仁　薑汁

脈數，舌邊白。暑濕熱內伏為瘧，嘔逆胸滿，間日寒熱，邪勢未解，議以酸苦泄熱主治。

川連　草果仁　黃芩　廣皮白　烏梅　知母　半夏　生薑

脾腎陽虛，背寒吐涎。邪雖未盡，又慮正傷，扶正驅邪，以冀劫瘧。

人參　草果仁　炒焦半夏　生薑　烏梅肉　新會皮

粵中陽氣偏泄，途中煩勞涉虛。暑熱內伏，涼風外加，瘧來間日者，邪深不得與衛氣陽也。但客邪六氣，總化為熱。吐蛔消渴噦逆，厥陰、陽明病也，里證顯然，柴、葛泄表動陽，須忌。

川黃連　人參　黃芩　烏梅肉　生薑汁　枳實　半夏　生白芍

病起腹痛泄瀉，繼而轉瘧。舌膩，渴不能飲，嘔逆吐痰，脘中熱悶，乃暑熱內伏，足太陰之陽不主旋轉運通，有以霍亂而起。緣未及分經辨證，邪留不解，有內結之象。不特老人質弱，如今霜降土旺，天令欲收，邪勢未衰，未為穩妥，議用瀉心湯法。

淡黃芩　川連　杏仁　炒半夏　厚朴　薑汁

頭痛惡心嘔涎，冷自四肢起，舌白渴飲，胸痞悶，眼白帶黃，汗多，乃太陰濕瘧也。夏秋伏邪而發，並非暴受風寒，不可發散。

杏仁　枳殼　廣皮白　半夏　藿梗　蔻仁　厚朴　薑汁

瘧發於秋，名曰伏氣。兩旬不解，消滯清火而不見效。寒少熱多，口渴喜暖，心中懊憹，不能自主。是無形氣結，蔞、連、枳、半，只治有形有滯，寒熱未能開提，懊憹氣結，況無汗為煩，表裡氣機不行，顯然窒閉，宗仲景梔豉湯，一升一降，以開其結。

梔子　香豉（各三錢）

浴後寒熱，衛陽損也，用建中湯。

人參　歸身　桂枝木　蜜姜　黃耆　炙草　白芍　大棗

陽氣發泄，寒熱脈大。

蜀漆　龍骨　人參　桂木　牡蠣　生芍

左數甚。

人參　五味　山藥　熟地　芡實　茯神

左數寒熱。

人參　桂枝木　南棗　炙草　煅牡蠣

<u>又</u>　人參　生白芍　生牡蠣　烏梅肉　炙甘草　小麥

<u>又</u>　何人飲。

<u>又</u>　鱉甲煎丸。

從來通則不痛，通者非流氣下奪之謂，作通陰陽訓則可。閱《內經》論痛，都因寒客。今脈左搏而大，氣墜便不爽，宛是陰液少，氣失疏泄。議用辛酸甘緩，而和體用。

小茴香炒當歸　生白芍

另參湯遠藥進。

<u>又</u>　熟地　炙草　山藥　秋石丸　五味　白芍　茯神

脈左細右空。小產亡血未復，風邪外襲營衛孔隙，寒熱汗出。視目紫晦，面色枯痿，其真氣衰奪，最慮痙厥之變。此辛甘緩和補法，以護正托邪。

人參　白朮　乾薑　桂枝　炙草

脈虛數，舌白。身痛脘痞，有痰，寒熱日遲。此陰陽兩損，時令濕邪外薄，內應太陰，謂之虛邪，宜從中治。

人參　半夏　知母　生薑　茅朮　陳皮　草果仁　烏梅肉

夜來忽然昏暈，目無光，筋骨痛。營液暗損，任、督皆憊之象。

人參　炙甘草　鹿茸　當歸　酒炒白芍　鹿角霜

自昏厥以來，耳聾舌白，嘔逆涎沫，大便不通，必有暑邪吸入胃脘。此肝氣升舉，諸陽皆冒，腑氣窒塞，恐內閉昏脫，最為可慮。體虛夾邪，先清邪以安胃，議以酸苦泄熱驅暑。暑汗無止澀之例，總以勿進表散，乃里症治法也。

川連　黃芩　廣皮白　烏梅肉　生薑汁　炒半夏　枳實

兩脈皆起，神氣亦蘇，但大便未通，中虛舌白，理難攻下。況肝虛易驚，又屬瘧傷致厥，仲景雖有厥應下之文，驗諸色脈，不可徒執書文以致誤。

人參　半夏　生白芍　川連　枳實　烏梅肉

前此未盡瘧邪仍至，兼之惱怒，肝氣結聚中焦，補虛之中必佐散邪開結。

人參　生牡蠣　白芍　橘紅　炙鱉甲　丹皮

產後下虛，利後為瘧，是營衛交損，況色脈並非外邪，補劑頻進不應，由治錯亂。經云：陽維為痛苦寒熱。

人參　桂枝木　炒當歸　鹿角霜　炙甘草　炮黑姜

積勞傷陽，哀慼動藏，重重內損，其夏秋伏邪，已深在重圍。此從陰經而來，朱漢老非治時邪，病人服藥而安，溫藥助陽也。考三陰而投溫補扶正，正謂托邪。知母入咽即呃，陽明之陽幾漸，不飢不食不寐，陽不流行，三焦困，脾胃憊矣。肛墜屬陰傷氣陷，難任純剛之劑。

人參　當歸（米炒）　厚朴　麋角（酒浸烘）　炮姜　草果

陰瘧足太陰經，先進柴胡薑桂湯。

柴胡　黃芩　栝蔞根　甘草　桂枝　乾薑　生牡蠣

瘧兩旬不解，寒多熱少，是為牝瘧，進牡蠣散。

牡蠣　龍骨　肉桂　白芍　雲母　蜀漆　炙草　大棗

牝瘧寒多，內熱心悸。

陽旦湯，加生牡蠣、花粉。

勞瘧不止，肢腫寒多。

陽旦湯，加牡蠣、雲母石。

陰瘧四月，汗泄，下肢腫。

早服八味丸。

淡附子　細辛　生白朮　澤瀉

厥陰陰瘧不止，能食。

熟地炭　淡蓯蓉　牡蠣　五味子　鹿角霜　龍骨

陰瘧三年不愈，下虛遺泄。

蜀漆　牡蠣　炙黃耆　桂枝　龍骨　炙甘草

陰瘧久虛。

益氣湯加附子。

陰瘧脈沉，漸背寒肢冷，脘中食入痞滿。此屬陽氣傷極，春深木旺，恐變浮腫脹病，宜理中兼理下焦，勿得驅邪治瘧。

附子桂枝人參湯，加塊茯苓、生薑、大棗。

冬月伏邪，至春發為溫瘧，汗出不解，非因新感可知。脈虛，先有遺症，忌進耗散真氣，和正解邪為穩。

桂枝　草果　杏仁　白芍　枯芩　桔梗

瘧由四末，必犯中焦，胃獨受其侮克，故煩渴脘痞不飢。今日舌絳便溏，陰氣先傷，陽邪未盡，宜芩、芍和里，益以瀉木邪，救胃陰。

黃芩　丹皮　白蔻仁　白芍　青蒿　烏梅肉

經月瘧後，易生嗔怒。春令內應肝膽，其用太過，其體尤虛，所以自覺餒怯。考仲景，一月瘧來痊期，血氣凝結脅中，必有瘕聚，名曰瘧母。母者，瘧邪病根也，鱉甲煎丸主之，使氣血通行，留邪無可容矣。

服露姜飲頗逸，第寒熱仍來，知邪伏於陰，不得透解；大便不通，又經旬日，議從厥陰搜逐，使肝遂疏泄，可望瘧止。每天明、午刻、交子，各用鱉甲煎丸七粒，連進六日，斯三陰三陽皆通，邪無容足之地矣。

瘧久邪入絡，絡主血，邪結血分，則為瘧母。仲景鱉甲煎丸專以升降宣瘀治肝，謂寒熱不離少陽，久必入肝，肝主血，左脅為肝膜俞也，攻病固當如是。但欠有遺精，食少不化，諸恙病非一端，此攻邪溫補，未能動病，莫若養正，氣旺邪自除，古有諸矣。

午服妙香散，晚服阿魏丸。

久瘧針挑，汗出乃止，經脈邪去，絡脈留邪，脅下遂結瘧母，按之堅，形高突。四年帶病，仍然能食便通，其結聚不在腸胃，藥下咽入胃入腸不效，蓋絡脈附於臟腑之外廓耳。

生鱉甲（青色刮去衣，四兩）　穿山甲（炙，二兩）　五靈脂（燒至煙盡為度，二兩）　麝香（忌火，另研，五錢）　辰砂（忌火，另研水飛，五錢）

上藥各研，淨末分兩加入阿魏一錢，同搗丸，飢時服二錢。

三瘧已久，自述煩勞必心胸痞脹。凡勞則傷陽，議溫養營分托邪一法。

人參　桂枝　炙甘草　南棗　茯苓　蜀漆　當歸身　生薑

瘧三日乃發，是邪伏在陰，經年雖止，正傷難復。衛陽外泄，汗出神疲，宜甘溫益氣之屬。五旬向衰，必節勞保養，不徒恃藥。

養營法，用煨姜三兩、南棗四兩，煮汁泛丸。

三日瘧是邪伏陰分而發，非和解可效。久發不止，補劑必以升陽，引伏邪至陽分乃愈，守補藥則非。

鹿茸　人參　熟附子　炒黑杞子　鹿角霜　當歸　茯苓　炒沙苑

稚年三日瘧，太陰脾傷為多，飲食忌用腥膻，劫邪繼以升陽。

常山　白朮　厚朴　草果　陳皮　薑汁

診左現小數，右緩濡溺。食已煩倦，是脾陽漸衰，古人謂瘧、痢都因脾弱也。況便溏足冷，色奪形瘦，若不急補後天，以崇母氣，區區疲藥，元氣消憊矣。用《局方》加味四獸飲。

人參　熟術　草果仁　廣皮　茯苓　炙草　烏梅肉

此勞傷陽氣之瘧，循環不已，脈絡久空，當升補陽氣。

生耆　炙草　生薑　鹿角　當歸　南棗

露姜飲止瘧，是益中氣以驅邪，虛人治法皆然。脾胃未醒，忌進腥濁。

人參　炙草　半夏　益智仁　橘紅　薑汁

陰泄陽冒頻遺，鼽衄寒熱消渴，氣上撞心，欲寐驚惕，飲多嘔逆，兩足如墜，莖中凝窒。《金匱》謂陰氣先傷，陽乃獨發。見瘧厥陰經瘧，與上焦治異。

鮮生地　知母　生甘草梢　元參　川斛　竹葉

熱病時瘧，不分清理在氣在血，以發散消導，劫傷胃汁，遂不飢不食。突遭驚駭，肝陽暴越，復令倏熱倏涼，兩足皆冷，腹脹不和。脅中有形觸痛，由久病入絡。陰陽不通，二便窒閉，先與更衣丸二錢，俟半日後，大便得通。次日用藥，當以兩和厥陰、陽明方法。

生牡蠣　柏子仁　生白芍　川楝肉　小黑豆皮　細根生地

瘧熱傷陰，陰液不得上承，舌心捫之如板。
目瞑面腫，驚惕，肝陽化風內震；胃氣愈逆，脘痞，欲人撫摩。熱氣聚膈，蒸迫膻中，必至神昏閉塞，老年凶危俄頃，然非形質之結清寒攻蕩可效，況已瀉利在前，邪陷陰傷顯然。夫陰傷屬下，熱聚居上，救陰之劑未遑透膈以滋下。芩、連、涼膈，苦辛燥氣再傷陰，究非至當。展轉籌劃，法宜分理，議於今晚先進清心牛黃丸一服，勻三次溫開水與服，取其芳香清燥以開其結。明日再診議方。

冒暑遠行，熱氣由口鼻入，犯上犯中，分布營衛，故為寒熱瘧疾。
當淡薄食物，清肅胃氣；投藥以涼解芳香，或甘寒生津，皆可療此。奈何發散以去寒，不知口鼻受熱，與皮膚受寒迥別，治之不效，肆行滋補，參、朮、耆、地，黏膩中宮，肺氣壅閉，胃中滯凝，腫脹每上至下，一身氣機不通，張戴人所謂邪得補而勢盛，如養寇殃良之比。但病久形消，矯其非而再為攻逐，又慮正氣之垂寂，故改湯為丸。丸者緩也，使中焦得疏，漸漸轉運，升降得宣，六腑有再通之理，腑通，經脈之氣無有不通者矣。每日進丹溪保和丸。

左脅下宿積有形，今瘧瘧反復，左脅又結瘧母，胸脘痞悶，大便艱難，乃瘧症餘邪與氣血膠結，六腑亦因之不宣，宜攻以通其瘀滯，先進鱉甲煎丸三錢。早上、午時、暮時各用七粒，開水送下。

瘧邪未盡，堵截氣窒，致腹滿足腫，氣逆欲喘。水濕內蘊，治當分利。

杏仁　牡蠣　豬苓　厚朴　澤瀉　茯苓

瘧止太早，邪熱未盡，脘痞不飢，口渴自利，防有滯下。

川連　黃芩　半夏　枳實　白芍　橘白

同議上下合邪，泄厥陰以安陽明，仍佐肅清暑濕方法。

桂枝木　川連　人參　生牡蠣　烏梅　白芍

痰哮由外邪而發，坐不得臥，腎病為多。以風寒必客太陽，體弱內侵少陰耳。若夫暑濕熱氣，觸自口鼻，背部瘍癤，乃鼻竅應肺，是手經受邪，辛涼氣輕之劑可解，以肺欲受辛，其象上懸，氣味沉重，藥力下走而肺邪不解。然夏病入冬，氣候迭更，熱邪久而深入，氣血日被損傷，滋清如膠、地，搜逐如鱉甲煎丸，無如不獨陰虧，八脈氣衰，如寒為熱，病形漸延損怯，喉痛，火升上熱，緩必下熱，此剛藥難投，柔溫之養，佐通奇脈定議。

生鹿角霜（三錢）　炒黑枸杞（錢半）　茯苓（錢半）　沙黑歸身（錢半）　熟地炭（三錢）　生沙苑（一錢）

瘕泄下冷熱升，議通攝任、督之散越。

鹿角霜（三錢）　熟地炭（五錢）　補骨脂（鹽水先煎百沸，八分）　敗龜板（刮光炙脫研，三錢）　雲茯苓（錢半）　石殼建蓮（連殼勿研，十粒）

經先期三日，熱多寒少，脈左弦大。血分偏熱，治厥陰瘧邪窒在血。

生鱉甲　冬桑葉　青蒿梗　炒桃仁　炒丹皮　川貝母

瘧乃暑濕客邪，血證逢時便從。已是陰虧體質，治邪須顧本元，議與竹葉地黃湯。

竹葉　知母　川貝母　鮮生地　薄荷

寒熱後，診脈小弱，舌白，渴不欲飲，痰多氣悶。瘧未盡而正已虛，不可過攻，防其衰脫。

生術　半夏　草果仁　廣皮　茯苓　厚朴

瘡家濕瘧，忌用表散。

蒼朮白虎加草果仁。

伏邪成瘧，寒熱間日作，汗多欲嘔，中脘痞悶不飢，進瀉心湯法。

川連　黃芩　杏仁　枳實　薑汁　半夏　厚朴　草果

脈無力，寒熱夜作，煩渴噁心，舌黃中痞。雖是伏暑為瘧，然平素煩勞，即屬內傷，未可泥於發散消食，先進瀉心湯以泄蘊熱。

川連　淡黃芩　花粉　枳實　薑汁　炒半夏　豆蔻　橘紅

寒熱後津傷，舌上黑胎，口乾不知味，食不易飢，大便不爽，宜進滋養陰液法。

麥冬　知母　橘紅　人參　川石斛　烏梅肉

產後未滿百日，下焦精血未旺，遂患三瘧，緣真氣內怯，邪不肯外出。醫藥清散攻下，僅治三陰之瘧，遂致魄汗淋漓，乃陽氣脫散敗壞之象矣。

人參　補骨脂　炒黑茴香　茯苓　歸身

濕盛寒戰，不解成瘧。濕主關節為痛，邪在裡為煩，總以濕熱里瘧，治宜用苦辛。

川連　黃芩　杏仁　薑汁　半夏　厚朴

脈大，寒熱渴飲，舌漸黃。氣分熱勝，血弱已久，恐邪漫劫津，清氣熱即以和陽，議用張氏玉女煎。

石膏　竹葉心　鮮生地　知母　生甘草　生白芍

伏邪留於少陰、厥陰之間，為三日瘧。百日不愈，邪傷真陰，夢遺盜汗。津液日枯，腸燥便難。養陰藥雖為有益，但深沉瘧邪，何以得追拔掃除？議以仲景鱉甲丸三十粒，早上開水送下，午後進養陰通陽藥。

復脈湯，去人參、生薑、加牡蠣、鹿角霜。

邪與氣血膠凝則為瘧。
女病在絡。自左脅漸歸於中焦，木乘土位。東垣謂瘧久必傷脾胃。既成形象，宜通惡守，佐芳香乃能入絡。凡食物肥膩呆滯，尤在禁例。所慮延及中滿。

人參　草果　陳皮　木香　茯苓　厚朴　青皮　鬱金汁。

深秋曾診，擬議此病為暑濕食瓜，辛甘寒分利，奈何脾陽又受辛寒之累，致濁陰聚形，頻遭食復，陽屬受戕。凡身中脾陽宜動，動則運；腎陽宜藏，藏則固，斯為命根。《局方》大建脾丸、仲淳資生丸，多以補虛通滯，芳香合用，取其氣通濁泄，人參輔正之力得矣。

人參　陳皮　厚朴　益智仁　茯苓　木香

間日寒戰，發熱渴飲，此為瘧。飲水結聚，而心中痛脹，乃病上加病。不敢用湧吐之藥，暫與開肺氣壅遏一方。

生石膏　大杏仁　生甘草　蜜水炒麻黃

脈如平人，但熱不寒，煩渴，身疼時嘔，此溫瘧也。仲景有桂枝白虎湯一法，一劑知，二劑已也。

桂枝白虎湯。


<h2>卷下</h2>

<h2>女科</h2>
女科首重調經，只因見嗽見熱，但以肺藥清涼，希冀嗽緩，無如胃口反傷，腹痛便溏，惡食嘔逆。此寒熱乃營衛欹斜明矣。病系憂鬱成勞，情志內傷，故藥不奏功，議戊己湯。

人參　炒白芍　鮮芡實　茯苓　炙甘草　炒扁豆（去皮）

向來經水調和，自上年冬季，每月經轉兩次，天柱脊椎即酸垂，心中嘈雜忽痛，頭面烘熱，脊背指足常冷，經期落後四五十日。此屬八脈不和，皆肝腎脂液暗傷，養液熄風，冀其奇充經調。

清阿膠　鹿角膠　枸杞子　當歸身　生地黃　元武膠　桂圓肉　白芍藥　天門冬　白茯苓烏骨雄雞去毛骨頭足腸雜，青蒿汁、酒、醋加水，煮汁收膠。以膠為丸，淡鹽湯送下，每日四錢。

經阻三月，咳嗽失血，交夜蒸蒸發熱，脈來左搏而促。是陽氣煩蒸，攻逆諸絡，血液不得彙集衝脈。深秋經水不來，必加寒熱瘦削，成乾血癆矣。

鱉甲　全歸　丹皮　山楂　生地　白芍　茺蔚　麥冬

久病形神日消，脈象堅大，是謂脈無胃氣矣。曾於上年夏季便瀉腹痛食減，舒肝健脾疏補，春進安胃丸，此生氣不至。當女子天癸將通之歲，經脈氣機怫逆，久鬱熱蒸，漸為枯涸之象，最足慮也。議用汪石山郁勞治法。

川芎　白芍　湖蓮肉　青蒿　當歸　熟地　南楂肉　香附

病起左肢痛痿，即《靈樞》云意傷憂愁則肢廢也。蓋肝臟多氣多血，氣勝則熱，血不營養經脈，陽明日空，血海無貯，經事遂閉。內風挾陽，上升眩暈，咳出痰沫。冬令天地閉藏，病不致凶；萬花暢茂，有增劇之慮。議鎮肝安胃法，用麥甘大棗湯，麥以鎮逆，棗、甘益虛，遵《內經》肝苦急，急食甘以緩之也。

甘麥大棗湯。

氣鬱滯則血不行，當理血中之氣。

四物湯加香附、楂炭、益母草。

脈滯經澀，食入脘痞，都因情懷失和，肝脾鬱結使然。

香附　廣皮　蔻仁　丹皮　楂炭　茯苓　神麯　鉤藤

停經已九月，少腹重墜而痛，及診少陰脈澀小，並非妊象。衝任虛餒，怕其暴崩。

八珍湯，加砂仁。

晝夜腹痛，泄氣則緩；夜臥捫之，常高突有形橫處其間，為肝鬱不舒，致沖、任二脈乏氣流行。經期不來，營衛阻閉，為寒熱互作。

因泄瀉已久，風木久乘中土，峻攻非宜。

川楝子　當歸身　青木香　山楂　龍膽草　小茴香　炒橘核　青蔥

泄瀉食減，經水不來，而寒熱咳嗽，日無間斷。據說嗔怒病來，其象已是勞怯。郁勞經閉，最為難治之症。

人參　蒸冬朮　炙草　茯苓　廣皮　白芍

郁損經停，膹脹難便。

歸身　川楝子　茺蔚子　小茴　生白芍　澤蘭

經水不來，是絡脈無血。古云氣旺血自生，大忌通瘀。

人參　當歸　麋角膠　茯苓　桂心　羊肉膠

天癸從未至，肉瘦色瘁，咳嗆著枕更甚，暮夜內外皆熱，天明汗出熱減，痰出或稠或稀，咽中總不爽利。此先天最薄，真陰不旺，勿攻針黹，務安閒怡悅；俾經來可以熱除，不然，世稱乾血勞矣。復脈湯，去麻仁。

兩三月經水不來，少腹痛脹下墜。寒疝屬虛，可與當歸生薑羊肉湯。

經閉淋瀝。（初）

柏仁　肉蓯蓉　女貞子　郁李仁　當歸　川石斛

肝風逆，經閉淋瀝，便艱。（復）

柏子仁　當歸身　川石斛　女貞子　郁李仁　黑穭豆　淡蓯蓉

肝痹脹至心下，腹大經閉，二便澀少。（初）

橘葉　青皮　銀柴胡　茯苓皮　青蔥　楂肉　五靈脂　大腹皮

血結為瘕，腹脹大如缶，進疏肝通瘀稍安，續進針砂丸以緩攻之。

此勞怯是悒鬱內損，陽土為陰木乘侮，衝脈乏血，經閉肉瘦氣脹，減食便溏，五液日枯，陰不上承，喉舌乾涸。仍不嗜湯飲。《內經》謂二陽之病發心脾，風消息賁，皆是久損傳變見萌。

人參　烏梅肉　南楂肉　茯苓　白芍　老蘇梗

陰癇脈遲，經水二月一至。

六味加阿膠、白芍。

經來潮潮澀少，湯飲入脘噯吐。平昔善吐涎沫，心搖震惕。厥陰、陽明皆逆，龍薈丸主之。

龍薈丸，每服二錢。

經來澀少，便瀉汗出。因驚恐致病，由肝傳脾，用戊己湯。

風動液虧，腹痛腸紅，經閉，暮熱驚恐，治在腎肝。

熟地炭　萸肉炭　炙草　五味子　白茯神　白芍

自八月中經止，即食入嘔吐，醫認懷娠惡阻治，延至小寒節，頭巔痛，心中熱，吐清涎濁沫。水藥仍受，粒米食物下咽即吐，欲寐灑然驚惕，肌表及足寒，晡刻頭面熱，腹脹，心腹皆痛。初病嗔怒而來，確是肝木犯胃，最怕暴厥急至。

金鈴子　黑山梔　炒半夏　生薑汁　延胡索　炒香豉　茯苓

經水兩月不來，腹形脹大，有形攻觸；目瞑將寐，先欲厥冷，後漸熱多汗。此皆郁損成蠱之象。

當歸鬚　茺蔚子　五靈脂　小茴香　小香附　炒楂肉

嗽急心腹堅脹，入夜氣衝，欲坐下部已冷；久有瘕聚，問月事不來三年。此濁氣飲壅塞，以致血脈不通，為絡脈之脹。

桂枝　淡姜　五味子　茯苓　白朮　北細辛

暴崩，癖聚腹脹，經水不來五月，絡虛所致。

蔥白丸。

紅棗、蘄艾煎湯送下。

動怒血吐成升，月餘再吐。自述少腹常痛，夜必身熱汗出。必經水得通，可免乾血勞怯。

醋炙鱉甲　胡黃連　炒焦延胡　炒桃仁　茺蔚子　炒楂肉

脈數經遲，面起痱疹；肝陽內風，沖逆上升，胃減少食。

清阿膠　炙甘草　柏子仁　小生地　白茯神　火麻仁

左肢麻木，經遲宿痗，中年從未生育。脈數，怒則腹脹。和肝胃之陽，即調經要領。

生地　當歸　砂仁（鹽水炒）　炒楂仁　穭豆皮　香附　知母

胃痛四年，因鬱怒而起。經落不調，瘕聚腹脹，欲嘔便瀉。久病入絡，兼理血分。

金鈴子肉　桃仁　五靈脂　炒延胡索　生蒲黃　生香附

質偏於熱，陰液易虧。女人肝為先天，月事雖准而少，里乏儲蓄，無以交會衝脈，此從不孕育之由也。凡生氣及陰血，皆根於陽，陽浮為熱，陰弱不主戀陽，脊背常痛，當從督、任脈治。

元武版　桑螵蛸　當歸身　細子芩　鹿胎　枸杞子　桂圓肉

經來綿綿不止，恐延淋帶，此後遇裡急，為陰弱不內守治。

熟地炭　芡實　艾炭　茯神　湖蓮　炒歸身

脈數，下焦冷，經淋不止，少腹腰臂痛，火升面熱。

枸杞子　生杜仲　生地　炒蒺藜　川石斛　女貞

臟屬陰，陰虧內熱自起，陽搏動則經多如崩，帶下綿綿。治宜堅固其陰。

熟地　牡蠣　秦皮　樗皮　艾　阿膠　黃柏　白芍　茯苓　羊肉膠丸

五十歲天癸當絕，而反多於昔，沖、任之脈不固，已屬下焦主病。脈不束骨，痛無定所，與三氣客痹迥異。群藥未嘗及下，胃傷肝垂嘔吐。問病人口味苦，氣塞必噦，必如懸旌，當以胃虛客氣攻逆，議用旋覆代赭湯。

人參　炒黑川椒　烏梅肉　茯苓　釘頭　代赭　生白芍

冬溫失藏，肝木反泄，陽明脈虛，血海不按期而經下，乃體不足、用太過之象。法當辛酸甘緩，兩和肝之陰陽，而苦降走泄，不但妨胃，且助劫耗。

炙甘草　枸杞子　柏子仁　生白芍　桂圓肉　茯苓

暴崩去血過多，絡中空虛，浮陽夾內風以動，心悸，筋脈痿軟。奇經已乏，每經來必病，最難調治。

炒熟地　阿膠　女貞子　湖蓮肉　白芍　旱蓮草

郁悖陽升，八脈不和，下少因攝，有暴崩之累。

枸杞　鹿角霜　小茴　醋艾　茯苓　沙苑　淡蓯蓉　當歸　香附　益母草丸

久漏成崩，上有瘍症，用藥極難，仿《內經》七方之一，固下漏少佐清上。

醋炙螵蛸　茜草

煎好濾清，加黃芩、阿膠，煎數十沸，取清服。

經漏已三年，淋漓帶下黃白。視色脈不受溫暖，固下湯散力量難以直達沖、任。古《局方》中有震靈丹。每早服六十粒，是固奇脈藥；欲求全愈，非大劑人參不可。

室女經初至，必然畏熱，因熱求涼，致傷沖、任，經漏不已，血色漸紫，腹中痛，得按略緩，是從前經至失調之故。和血脈之中，必佐通陰中之陽。

杞子　沙苑　鹿角霜　人參　當歸　小茴　紫石英　桂心

十四歲室女，無溫補熱藥之例。視色奪脈弱，下焦未寒先冷，經事淋漓，是衝任二氣不交。冬宜藏陽，用溫補升陽。

鹿角霜　杞子　當歸　人參　蛇床子　麋茸　沙苑　小茴　紫石英

血瘀自下為順，但形神頓減，明是積勞已傷。血脫必益氣，否則有復瘀之慮。

補中益氣湯。

經漏四十餘日，色黯瘀腐成塊。病中動怒，遂胸膈脹悶且痛，瘀下稍寬，醫治漏血，投地、芍、歸、膠，下焦先未得其益，上焦先受其滯。宗經義先理其上。

老蘇梗　南山楂　桃仁　香附汁　麥芽　延胡

久崩淋帶，少腹結癜，液涸氣墜，二便皆阻。辛甘補方，冀得宣通，勿謂崩症徒以澀藥。

柏子霜　淡蓯蓉　郁李仁　當歸身　枸杞子　葵子

經漏腹脹，臟陰為病，濁攻脾胃為嘔逆。

人參　淡附子　茯苓　蒸術　淡乾薑

長齋有年，脾胃久虛。
瘧由四末，必犯中焦；血海隸乎陽明，苦味辛散，皆傷胃系。雖天癸久絕，病邪、藥味擾動血絡，是為暴崩欲脫。閱醫童便、阿膠，味鹹滑潤，大便溏瀉，豈宜潤下？即熟地、五味，補斂陰液，咽湯停脘，頃欲吐盡。滋膩酸濁之物，下焦未得其益，脘中先以受其戕。議以仲景理中湯，血脫有益氣之治。坤土陽和旋轉，希圖中流砥柱，倘得知味納穀，是為轉機。重證之尤，勿得忽視！

人參　炒焦於朮　炮薑炭　茯苓　炙黑　甘草

十年不孕，奇脈大傷，經來如崩，周身筋掣，自腦後痛連腰膂，食少腹脹，乾嘔氣衝，小溲如淋窒痛。蓋奇經諸脈，隸於肝腎恆多，腎失納，肝失藏，脈絡氣血消乏，何以束骨充形，此病之最延綿難卻也。閱古人法中，藏真宜固，脈絡宜通，非偏寒偏熱之治。

鹿角霜　當歸身　柏子仁　川桂枝　小茴香　真茯神

交節令血下成塊，腰痛溺淋，乃下元虛，八脈無氣，最多反復，議升陽固脈法。

人參　鹿茸　補骨脂　當歸　鹿角霜　茯苓

入土旺用事，食減噁心，淋帶反多。老年陽氣漸泄下墜，議東垣升陽法。

人參　熟術　炙草　當歸　羌活　防風　獨活　廣皮

經阻兩月，脈象虛數，嘔吐清水，仍以惡阻調治。

竹茹　半夏　廣皮　生薑　茯苓　厚朴

凡交三月胎殞，是肝陰內怯，任脈不司擔任。今見症脊椎尻垂，腰痠痿弱，肝腎奇經虛不固攝，議用孫真人法。

阿膠　當歸　生地　寄生　艾炭　白芍　子芩　砂仁

女科胎前以立基為要。惡阻嘔吐味酸，是熱化，宜安胃調氣。

人參　半夏　竹茹　茯苓　生薑

培土安胎。

人參　焦術　建蓮　茯苓　廣皮　砂仁

氣塞乾噦，不欲進谷。懷妊四月，腹大如足月，足跗浮腫，得血下洞泄而來。詢知兩月前已不納，立秋交節，血乃暴下，為陽明胃虛，滯氣逆攻。血海隸乎陽明，致有淋漓之狀。法當清熱安中，以暴脹常多熱證耳。

生白芍　烏梅肉　蘇梗　參湯（另進）　子黃芩　知母　川連

脈左右弦，身麻肢冷，脘中脹悶，不飢吞酸，由中虛肝氣內動之故。五六月當脾胃司胎，又體質不受苦寒，非清火破泄氣分之治所宜。

人參　枳殼　生薑汁　半夏　桔梗

厥陰之陽上衝，嘔逆腹痛，防胎上攻，以苦寒清泄法。

川連　黃芩　川楝肉　青皮　白芍　鬱金

胎氣日長，諸經氣機不行，略進水穀之物，變化水濕，不肯從膀胱而下，橫漬肌膚為腫，逆奔射肺，咳嗽氣衝，夜不得臥；陰陽不分，二便不爽。延綿經月，藥難治效，當刺太陽穴，使其氣通，坐其安產。

桂枝　五味　牡蠣　杏仁　茯苓　淡姜　澤瀉

臨月，用清熱理氣。

蘇梗　苓皮　知母　白芍　砂仁　腹皮　黃芩

懷妊若患時症，古人主在保胎。今喜暖惡寒，升則厥，痛墜欲便，腰腹繞痛，大慮胎墜。辛香溫柔之品，冀其止厥。

鹿角霜　沙苑　枸杞　小茴　淡蓯蓉　茯苓　柏仁　當歸

暑濕阻氣，胎熱由下而升，兩熱相搏，咽喉欲痹，寒戰，周身諸脈震動，防胎下墜，治宜清上。

竹葉　枇杷葉　知母　連翹　鬱金　川貝

胎孕而患時瘧，古人先保產，佐以治病。茲診唇燥舌白，嘔悶自利，乃夏令伏邪至秋深而發，非柴胡、枳實之屬可止。嘔吐黑水腹痛，胎氣不動，邪熱深陷入里，蒸迫臟腑，是凶危之象。

黃芩　黃柏　川貝　黃連　秦皮

寒少熱多，即先厥後熱之謂。熱甚胎攻衝心而痛，蓋胎在衝脈，瘧邪由四末漸歸胃系，衝脈屬陽明胃脈管轄，上嘔青黑涎沫，胎受邪迫，上衝攻心，總是熱邪無由而發泄，內陷不已，勢必墮胎，且協熱自利，外邪從里而出，有不死不休之戒。方書保胎必因陰益氣，今熱熾壅塞，參、膠、歸、地，反為熱邪樹幟矣。前以絕苦無寒，取其急過上焦，陽明胃與厥陰兩治；今用酸苦泄兩經之邪熱，外以井泥護胎。

川連　烏梅肉　黃芩　草決明　川椒　石蓮肉　白芍

苦辛酸，清泄陽明，厥陰邪熱，兼外護胎法，病勢減十之二三。視舌黑芒刺，舌心干板，而心中痛不已，此皆熱邪內迫，陽精陰液告涸。兩日前慮其陷伏閉塞，今又怕液涸昏痙，最難調治。夫護胎存陰，清熱去邪，兩不可少。

川連　鮮生地　知母　阿膠　雞子黃

始於嗔怒動肝，冬季溫暖少藏，肝氣多升，肺氣不降，遂令咳逆喘促，熱鬱入里，耳聾自利。延綿經月，真損必然殞胎，非輕小之恙。

黃芩　蔞皮　杏仁　白芍　橘皮　烏梅

午後診脈，問及踢傷胎漏，用兩補氣血安胎。

人參　炒當歸　炙草　炒砂仁末　茯苓　炒白芍　廣皮

痛由背繞肋，脹至胃脘，停住不移。妊交六月，陽明司胎。陽升氣阻於絡，斯為痛脹宿恙，當春半而發，脈弦搏鼓指。胃為陽腑，和陽以苦味之流行，仍佐宣利氣分郁遏為治。

金石斛　鮮竹茹　黑山梔　老蘇梗　化州橘紅　香附汁

小產後勞動嗔怒，陡然血崩，乃身中陽動，陰弱失守之證。用藥氣味，最忌辛溫走泄，無有不向安者。緣辛香溫熱，胃中不安，致嘔逆頻頻，神復欲憒，皆血下而陰虧為病，嘔多則陽氣再傷耳。古人上下變病當治其中，此安胃第一要旨。以胃為臟腑之大源，能納穀，斯後天生氣再振，何容縷縷經營乎！

人參　小麥　茯神　烏梅　木瓜　白芍

鎮補肝胃，既得進谷。閱來教仍是陰弱陽浮，姑擬補攝足三陰臟，必得小效。

人參　炙黑甘草　山藥　芡實　熟地炭　茯神

起病由於小產後，是衝任脈虛所致，溫養攝納，最為近理。病根在下致脹，乃耆、朮、升、柴守而兼升，濁僭上行；炒焦腎氣丸可以常進，但不能入奇脈耳，更議法以輔其不及可也。

鹿茸　補骨脂　人參　大茴香　鹿角霜　歸身　蓯蓉

蘄艾煎湯代水。

小產後，血下暴崩，汗淋昏冒，寐則夢與人爭鬥，此臟血大走，肝魂易越，補方必兼斂攝。血崩久淋帶，致沖、任脈絡不固，不但不得孕育，更延痛疾耳。

人參　龍齒　炒歸身　炒枸杞　炙草　茯神　炒棗仁　五味子

小產後經年淋漓，旬日帶下，綿綿不斷，骨節痿軟。經臨筋脈牽掣，骨熱如蒸，皆沖、任受傷，久而不復，五液皆枯，日就損怯一途。所幸胃氣尚存，按候調攝經年，冀可血氣充復。

四物湯，加胡黃連、炒黃柏。

驚恐起病，由怒而發，是為肝厥。陽氣暴升，痰隨氣上，神識乃迷。近加小產後，必須養肝陰，佐入涼肝。

生地　柏仁　丹參　天冬　阿膠　茯神　白芍　人中白

小產後，汗多寒熱。

龍骨　白芍　南棗　牡蠣　炙草

小產後經月，泄瀉腹痛，下血不止，乾咳嗆逆。乃氣血兩虛，當以建中法。

歸耆建中，去姜。

半產後，沖、任虛，瘕聚，少腹痛，胃痛形寒身疼。

桂枝加桂、當歸、茯苓，去姜。

半產後，失血咳逆不得臥。

小青龍法。

半產後，咳逆不得臥，腹膨。

腎氣丸（一兩）。

用沙囊懸起煎湯，早上服。

蓐勞下損，咳逆不得臥。

烏骨雞丸。

遇勞氣泄胎墜，胎去下焦先空，足冷腰脊皆病。陰陽兩損，但以溫養之補，懷孕即止。

人參　沙苑　歸身　肉桂　雄羊內腎　茯神　麋茸　白芍（酒炒）　枸杞

共為丸。

產後驟脫，參附急救，是脫陽固氣方法，但損在陰分，其頭痛汗出煩渴，乃陽氣上冒。凡開泄則傷陽，辛熱則傷陰，皆非新產鬱冒之治。

細生地　黑楂肉　牡蠣　真阿膠　茺蔚子

惡露衝心，防其昏厥。

澤蘭　楂炭　香附　川貝　童便　茺蔚　延胡　廣皮　通草

新產陰氣下泄，陽氣上冒。
日晡至戌、亥，陽明胃衰，厥陰肝橫，肝血無藏，氣衝擾膈，致心下格拒，氣干膻中，神識昏譫。若惡露衝心則死，焉有天明再醒之理。回生丹酸苦直達下焦血分，用之不應，諒非瘀痹，想初由汗淋發熱。凡外感風寒，理從外解；此熱熾神亂，即仲景之新產鬱冒也。倘失治必四肢牽掣，如驚如風癇，立危殆。議從亡陽汗出譫語例，用救逆法。

龍骨　桂枝　南棗　牡蠣　炙草　小麥

濁氣上逆，噁心不食，冷汗煩躁，最防暴脫。不可但執惡露滯滿，而專泄氣攻血。

人參　乾薑　澤蘭　附子　童便

產後血去陰傷，肝腎先虧，致奇經諸絡不至內固，陰既不守，陽泄為汗，多驚多恐，神氣欲撤。此攝陰固液，而有形豈易速旺？古人必曰封固、曰鎮納，皆為此而設。

人參　桂枝　龍骨　炙草　附子　煨姜　牡蠣　蜀漆

產後陰損下虛，孤陽泄越，汗出驚悸，百脈少氣，肢體痿廢，易飢消穀。陽常動爍，陰不內守，五液日枯，喉舌乾涸。理進血肉有情，交陰陽，和氣血，乃損症至治。

羊肉　五味　紫衣胡桃　當歸　牡蠣

產後汗大出，目瞑神昏，此為鬱冒欲脫，大危之象。勉擬鎮固補虛一法。

生龍骨　桂枝　人參　生杜蠣　炙草　歸身

生羊肉煎湯。

產後蓐勞，厥陽逆行，頭痛昏暈身熱。

生龍骨　生白芍　炙甘草　當歸　生牡蠣　桂枝木　大棗肉　羊肉

產後將半月，頭汗耳聾，便瀉不食。陰分大虛，陽氣上冒，防其痙厥，不可忽視。

熟地炭　炒當歸　炮姜　茯神　炒白芍　炙草

產後十七朝，因惱怒陽升為鬱冒，寒熱如瘧，經半月不止，乃陰傷於下，陽潛於上，肝膽之邪肆行無制，故乍寒乍熱，不得息也。擬進甘緩法，使陰氣稍復，寒熱可緩。

復脈湯去姜，加甘蔗汁。

鬱冒汗出，血下液虧。

人參　龍骨　棗仁　熟地　五味　茯神

產後真陰下虛，真氣不主收納，咳逆汗泄，肉腠刺痛。未至半月，惡露已盡，大便不實，斷非清潤治嗽可療。此攝固斂液，一定治法。

熟地　山藥　枸杞　五味　建蓮　芡實

產後下虛，腹中刺痛。雖因惡露未盡而起，然病經五十日，未可專以逐瘀為主。

當歸生薑羊肉湯。

頻產脈絡已空，胎前已見帶下，痛甚不隨利減，奇經氣撒不攝。仲景建中之議，取意在脾營，為上中法，而藥力原不及下焦也。腎氣湯乃收攝陰中之陽，產後營虛，不耐桂、附之猛烈。當年先哲，每炒炭煎服，亦如劉河間濁藥輕投，蓋湯、散、飲子，不同法程耳。

熟地（四錢）　山藥（二錢）　丹皮（錢半）　附子（一錢）　車前（一錢）　萸肉（二錢）　茯苓（三錢）　澤瀉（錢半）　肉桂（一錢）　牛膝（一錢）

各炒炭，急火煎服。

產後幾五十日，下利滑膩，痞悶嘔逆。此陽結於上，陰撤於下，仿仲景獨治陽明法。

人參　赤石脂　五味子　茯神　炮薑炭　炒黃米

產後去血過多，陰傷陽損，致畏冷倏熱，急宜溫養營氣，勿雜治也。

人參　歸身　桂心　桂圓　茯神　炒芍　炙草　枸杞

產後五十日，暮熱汗出，身動氣喘，帶下綿綿不斷，腰脊痠軟牽痛，此肝腎液虧，沖、任空乏，法當通補下焦，久延怕成蓐勞。

淡蓯蓉　炒杞子　當歸身　紫石英　白茯苓　生牡仲　炒白芍　五味子

陰虛潮熱，在產後肝腎本虛。始誤於逐瘀泄氣，鎮補稍安；再誤延胡、枳實攻逐，腹中刺痛，營傷何疑？

人參（秋石拌烘）　生地　炙草　茯神　阿膠　白芍

產後下損，治嗽肺藥是上焦藥，藥不對症，先傷脾胃，此食減腹膨胕腫所由來也。

人參　沙苑　杜仲　茯神　螵蛸　枸杞

產後去血，陰傷骨熱。大凡實火可用清涼，虛熱宜用溫補，藥取味甘氣溫，溫養氣血，令其復元。況產傷之損蓐勞，病根全在肝腎，延及奇經，豈泛然雜治所宜。

人參　杞子　蓯蓉　紫石英　河車　當歸　胡桃　茯神

產後形肉日瘦，經水逾期，此屬內損。問經來無痛，與方書氣滯經遲迥異，養肝、沖、任可矣。

當歸　生地　柏子仁　丹參　白芍　杞子　茯神　桂枝

烏骨雞丸。

蓐勞自春入秋，肌肉消，色痿黃，外象漸寒，心腹最熱。臟陰損不肯復，形空氣聚，非有物積滯也。

人參　生菟絲子　炒當歸　茯苓　煨木香　小茴香

眉心痛，心中熱，腰脊痠痛，五心皆熱。自產後半載，肉消減食，乃下焦陰液大耗，而肝風挾陽震動矣。病自內損，服藥無益。閱醫雖曰養陰，半投芎、柴，不知何意？

生地　炙草　阿膠　羚羊角汁　麥冬　白芍　麻仁

產後發熱後，陰虛為多，陰不內守，陽外泄為汗出。自秋徂冬，形肉消爍。

人參　炙草　炒芍　五味　炮姜　茯神

甘溫佐以酸收，陰陽有漸交之機，熱緩加谷，可謂明驗。然產後損傷，古人遠剛取柔，使有情生氣日泰，理體可以卻病。

人參　熟地　河車膠　歸身　五味子

產後內虛，復感冬溫，遂寒戰後汗出，乃厥陰如瘧，非輕症也。

炒生地　炙甘草　阿膠　炒麥冬　炒白芍　麻仁

蓐損當夏發泄，惡風畏冷，便溏汗出，法宜養營。

人參　冬朮　桂心　五味子　炒白芍　茯神　廣皮　炙草　全當歸

蓐勞下損，損及八脈，醫投清內熱滋陰，致胃傷食減寒熱，下元沖氣，上逆咳嘔；而咳嗽藥治肺，與內虛下損益無干涉。帶淋骨熱，髓竭液枯，蓐損較平常損怯更難。寒暑更遷不復，草木焉能奏功？免與血肉有情，望其加谷，可得悠久。

紫河車（洗潔，一具）　人乳（八兩）　生紫石英（一斤，捶碎）　血餘炭（二兩）　秋石（一兩）

同煎，河水熬膏。人參湯服二錢。

產後自乳陰傷，即是亡血虛象。陡然驚恐，內動肝腎，脊椎尾閭骨凸，肌癟，自臟陰損及奇脈矣。先冷後熱，厥冷見症，良由骨枯髓竭，草根樹皮，何能濟事？

常用人乳熱飲，日二三次。

產後失調，蓐勞下損，必映奇經。心腹痛寒熱，脊酸腰痿，形肌消爍殆盡。若縷縷而治，即是夯極。凡病宜通，補而能通，能入奇經。

人參　炒黑枸杞　炒黑小茴　麋茸　炒蒺藜　當歸身

蓐勞下損，久則延及三焦，不獨八脈。晨瀉嘔食，心熱下冷，吸短脹痛，焉有寒涼止嗽清熱之理。扶得胃口安穀，月事仍來，方得回春。

異功散，加南棗。

脈數左甚，沖氣上咳吐血，嘈雜如抓，常有眩暈喘促。此產後失調，腎肝內損，若不斷乳靜養，春未夏初，必致受累。

熟地炭　炒山藥　炒枸杞　五味子　建蓮肉　白茯神

形冷驚怕，旬日經淋漏注，心怔悸如懸旌，自七八年產後致病。夫肝主驚，腎主恐；產後先虛在下，奇脈不為固束，急急溫補固攝，仍佐通藥，其力可到八脈。

紫石英　炒枸杞　人參　麋茸　烏鰂骨　沙苑　茯苓

衝任內損，經淡日遲，形神漸漸瘦痿，猶是產後不復，先議溫通八脈一法。

當歸身　鹿角霜　紫石英　小茴香　淡蓯蓉　茯苓

產後下虛，血病為多。今脘中痞脹，減食不運，全是氣分之病，但調氣寬中，勿動下焦為穩。

生香附　桔梗　神麯　蘇梗　蔻仁　茯苓

產後病起下焦為多。今右偏頭痛，得暖為甚，納食則脘腹加痛，必瀉則已。夫痛隨利減，已顯濕鬱氣阻，熱自濕升，恆有是證。從脾胃門調治。

生於術　紫厚朴　煨木香　嫩香梗　茯苓皮　小茵陳　新會皮　香附汁

產後腹痛脈數，足不能伸，瘀留入絡，結為小腹癰矣。

失笑散，加桃仁、歸尾、醋炒蓬朮。

死胎至旬日乃下，必有屍濁穢氣，留著沖、任脈中。至今黃、白帶淋，自腰以下冷，大便久溏。產後剛劑難進，議用朱南陽方法。

豭鼠糞湯。

女科肝病為多，產後必病及八脈，即如少腹聚瘕，瘕氣攻心下必嘔吐，上泛則咽喉閉塞；經水半年不來，越日必有寒熱。凡下焦多屬血病，瘕屬氣聚，癥為血病，病在衝脈、陰維、陽維混混醫藥，烏得入於奇脈乎？

地鱉蟲　川楝肉　鱉甲　桃仁　麝香　延胡索　楂肉　蓬朮

卒然心痛寒熱，恰在產後，即《內經》所謂陽維為病苦寒熱，陰維為病苦心痛。維主一身之綱維，其陽行衛，其陰行營，二脈致偏，不飢少納，腹脹瘕聚泄瀉，夏月經必先期，秋冬下焦常冷。

鹿角霜　當歸　生杜仲　芡實　白茯苓　沙苑　小茴　淡蓯蓉　湖蓮　炒黑艾　紫石英（醋炒）

紅棗肉為丸。

<u>又</u>　去艾，加河車膠。

脘痛映脊，甚則四肢逆冷。問當年產後瘕泄，今帶淋經漏，脊椎酸垂。《內經》云：陰維為病苦心痛。維脈陰傷異治，非破氣降氣能療。

鹿茸　枸杞子　當歸　沙苑　鹿角霜　肉蓯蓉　小茴　茯苓

產後癥瘕。

蔥白丸，每服二錢，艾棗湯送下。

產後堅痛，少腹症。

桂心　當歸　白芍　茯苓　紫石英　小茴　香附

羊肉膠丸。

背痛徹心，帶證多下，兼有氣逆衝心，周身寒慄，乃衝任脈虛損，病從產後來。

歸身　炙草　桂心　白芍　杞子　茯苓

肝脾不和，少腹脹，足浮腫，帶下因於產後未復。

大腹皮　當歸身　茺蔚子　柏子仁　茯苓皮　小茴香　小香附

胎前水溢浮腫，喘滿不得臥，開太陽獲效，即產浮腫自然漸退。女科不明產後下虛，多以破氣寬脹，百日來腹大且滿，按之則痛，此皆氣散瀰漫，為難治之症。議用炒枯腎氣丸，兼調琥珀末以調其血。

冬至一陽初復，驟有肢麻火升，其失藏已屬下虎。
月餘，值黃昏，氣塞心痛喘逆。戌、亥陰時，沖逆下起，肝臟厥逆，直將犯上，至於坐不得臥。直至產後，下虛更極，水穀溫氣未能循腑分流，旁漬滲入經脈，從前厥逆肝氣、肝風。由然沸騰搏激，似湍水東西，可使過顙之喻。究竟病根全在平昔抑鬱，《內經》驚恐明指肝腎，今既失司，腑氣不主宣化，至陰之臟調之非易，議以專走足太陽表中之裡，冀陰陽漸分，經旨謂太陽司開立法。

薏苡仁　淡乾薑　茯苓塊　大杏仁　五味子　生白芍

此水氣結聚，壅遏經隧，致呼吸有阻為噫氣，而其聲在咽䏸。況任脈行乎身前，母子經行，必關衝、任。今氣痹水蓄，血亦化水為腫脹，胸高腹大，水性就下，搏激可使過顙；下竅久閉，狀如甕。曷不效禹治水之功？徒執寒熱補瀉為法，宜乎久藥無功也。

十棗丸。

經水不來，先天素弱。因多郁嗔怒，肝木疏泄，水飲旁漬而腫脹，最為難治。

米仁　牡蠣　防己　茯苓　澤瀉　萆薢

多產五液走泄殆盡。年已六旬，反患淋漓帶下，大便日見枯澀，少腹形膨䐜脹。血液既去，氣散不收，行氣破氣，是速其凶矣。

炒焦腎氣湯。

腰痛如束，腹膨欲脹，八脈為病。

鹿角　小茴　茯苓　杜仲　當歸

本質最虛，多憂積鬱。
春深入夏，陽氣發泄，脾弱失運，納穀漸減，土中陽漸，濕生氣鈍，肝木來克，腫脹日著。血敗化水凝結，小便日加短澀；濕墜注腸，大便鶩溏。陽氣不交於下，膝下寒冷不溫。脈澀經閉，顯然血蠱。濁氣上干，必有喘急，夜坐不臥，見症險篤已極，勿得小視。以通陽腑理虛，冀陰濁不致閉錮。

人參　淡乾薑　茯苓　淡附子　豬膽汁　澤瀉

動怒忽心腹痛有形，此氣聚成瘕。乃肝虛氣逆，用辛補體用方。

人參　炙草　當歸　川楝子皮　茯神　白芍　桃仁

肝失疏泄，二便不利。少腹素有瘕症，氣逆為厥，治以辛潤。

當歸　蔥管　柏子仁　小茴　桃仁　茯苓

冬季腹大，大便不實，以通陽泄濁，初用相投，久則不應。久寡獨陰無陽，郁慮，至少腹結症，其病在肝。五旬外正氣日衰，邪不可峻攻矣。

六味加小茴香、川楝子，水泛為丸。

沖、任脈虛帶下，少腹瘕聚，肢麻。

歸身　桑葉　牡蠣　茺蔚子　茯神　建蓮

少腹瘕聚攻痛，淋澀不止。

蔥白丸，艾、棗湯送下。

肝陽上升，陰失內守，心痛火升，帶下。

生地炭　天冬　杜仲　歸身　女貞子　茯神　川斛　柏仁

八脈空虛，衝陽上逆，上熱下冷，肉瞤筋惕，帶下變色，晨必瘕泄，非滋清陰潤所宜。

桑螵蛸　生杜仲　湖蓮　菟絲子　沙蒺藜　茯苓

食少便溏帶下。

人參　生術　小茴　鹿角霜　杜仲　茯苓　炮姜　炒當歸　桑螵蛸　艾炭

紅棗肉為丸。

脘中氣通，帶下赤白，此平素血虛，近日時氣復傷其陽，六脈無力，下滑不禁。為病臥久，非堵塞可愈，仿東垣固真寄升降方法。

人參　生乾薑　柴胡　郁李仁　廣皮　炙甘草　黃芩　白葵子

脈數盜汗，心嘈咳嗽，腹痛便溏，形體日瘦，小溲淋痛。此肝腎真陰大虛，欲為勞怯，不可輕視。

熟地　芡實　炙草　女貞子　五味　山藥　茯神

陰虛淋閉未減，近日腹痛吐瀉，喜得冷飲。必有暑濕內著太陰脾臟，與本病兩途，先宜分消調中，俟痛瀉平再議。

黃芩　益智仁　黑山楂　白芍　陳皮白　木瓜

下焦熱甚，陰陽氣泄，腹痛未止，與和中堅陰法。

熟地　炒歸身　黃柏　炒楂　炒白芍　萆薢

驚憂惱怒，肝失其用，遂成淋閉。

當歸身　柏仁　車前　郁李仁　牛膝　黃柏

寡居少歡悅之念，肝膽中郁悖氣火，直上直下，莫能制伏。失其疏泄之用，小溲成淋，以厥陰肝脈環繞陰器。議進龍膽瀉肝湯。

鬼神亡靈，皆屬陰魅，寡後獨陰無陽。病起驚恐，必腎肝致臟損所致。經水仍至。以寧攝神魂，定議韓祗和法。

當歸身　羊肉　龍骨　肉桂心　生薑　牡蠣

任督失司，脂液暗消，八味丸可以常服，再議固奇脈方法以佐之。

人參　菟絲子　覆盆　鹿茸　鎖陽　骨脂

產後厥證，下虛為多。怕風寒，面腫，肌肉如蟲行，腹瀉肢縱，此方虛風議和八脈。

枸杞　小茴　鹿角霜　菟絲子　杜仲　當歸　沙苑　茯苓

薑、棗湯泛丸。

脈沉，懷妊八月，久咳皆冷，沖逆不得臥。此因抑鬱，陽失轉旋，濁凝飲結，當治飲不治咳。

桂枝　淡姜　白芍　茯苓　五味

色脈無神，虛煩久咳，寒熱不止。因悲哀驚恐，病勢反加，胃氣漸減，大便不實，月事過期不至，恐有下損及中之慮，擬建中法。

人參　白芍　桂枝　茯神　黃耆　炙草　牡蠣　南棗

脈細弱，形寒久嗽，寒熱頻來，易於驚恐，經來色淡且少，不耐煩勞。此陰陽內損，營衛造偏。仲景凡元氣有傷，當與甘藥。知清涼治嗽等法，非醇正之道。

黃耆建中湯去姜。

虛損久嗽失血，晝寒暮熱，經閉食減，大便不實。當交春病增，少陽生氣不至，春半後肝木大旺，其能久乎！

炒生地　阿膠　炙甘草　蓮肉　炒麥冬　茯神　生白芍

<u>又</u>　人參　芡實　生地炭　茯神　蓮肉　川石斛

悒鬱內損經阻，筋骨皆痛，損傷不復，即是勞怯。溫養流通，望其鬱痹氣血融和。但以清熱見血理嗽治，百無一活。

當歸　生鹿角　桑寄生　枸杞　生杜仲

寡居菀勞，系乎情志損傷，草木難以奏功。因近日火升下寒，暫進加味貞元飲，制龍相之陡起。

熟地　白芍　青鉛　牛膝炭　茯苓

虛體驚恐，遂成癇厥，議鎮肝熄風、養陰平陽法。

生龍骨　生地　生白芍　生牡蠣　阿膠　烏梅肉

血液已空，肝風翻越，產後大虛之體，厥逆昏冒，皆是肝陰欲絕，陽氣夾內風上蒙清竅。昨議鎮肝熄風，旦日頗安，暮夜再厥，陰氣枯槁已露，最難調攝何疑？

制首烏　天冬　生地　黑穭豆皮　茯苓　川斛

肝風陽氣升於清空，咽喉阻痹，心似懸旌。緣春半地氣上加，產後下虛，藏納未固，隨時令而越。議用鎮陽守陰方。

龍骨　阿膠　生白芍　牡蠣　雞子黃　米醋

<u>又</u>　人參　小麥　生白芍　阿膠　茯神　川楝肉

<u>又</u>　淡天冬　陳阿膠　制首烏　茯神　黑豆皮　生白芍

脈澀數，上盛下垂，肝腎真陰下虧，陽氣內風上泛，舌齦欲腐，跗腫。進腎氣丸三日，即見腸紅，暮夜熱蒸，晨朝汗泄，大便常有溏泄淋滯諸恙。當理足三陰之法，仍佐固真攝下主之。

水制熟地　女貞子　茯神　白芍　五味子　禹餘糧　芡實　秋石

糯稻根鬚、山藥粉丸。

脈沉右弦，月經漸少而閉，腫由下而上，此血化為水，氣壅經脈；大便久瀉，小便不利，六腑不通，從太陽開導，以泄其水。

五苓散，加厚朴，調入琥珀末。

胃脘痛起，必經漏帶淋，嘔吐不納食。
醫者多以開泄理肝，及參、連、薑、桂，治三月，病幾危殆。六月念四診，議宗《內經》陰維脈病獲效。秋燥冬溫氣加，因咳嗽而吐血。思絡空氣乘，非偏寒偏熱可治。女人肝為先天，首重調經，恪守此議為正。

烏骨雞膠　生地　女貞　建蓮　桂圓膏　白歸身　阿膠　柏仁　茯神

膠、膏為丸。

煩勞繼以悲哀，經阻三月，是二陽之病發心脾。

當歸　川芎　澤瀉　白芍　香附　楂肉

接服柏子仁丸。

娠八九月，胎吸母液，陽擾煩蒸，心痛引入少腹，謂之子懸。失治有三沖、三激之累。

生地　天冬　柏仁　阿膠　女貞　茯神

初產

益母草　炒楂肉　延胡索　澤瀉　炒麥冬　黑豆皮

安胎

桑寄生　人參　石殼建蓮　川斷　砂仁　台州青苧

產後，宗王損庵劫胃水法，用理中湯。

人參　焦術　炒姜　炙草

劫胃水已應，議升陰中之陽，互入攝固。

人參　炒當歸　五味子　茯神　麋茸

蓐勞久損不復，舌絡牙關牽掣。陰乏上承，浮陽內風上熾，當與靜藥養陰和陽。

生地　天冬　當歸身　桂圓膏　阿膠　麥冬　女貞子　烏雞膠

丸方。

脈數左弦右澀。產後經年，右肢痛楚，不能步趨。雖曰勞怒傷肝，營陰暗虧，不能涵養筋骨所致，然久久陽明之脈交傷，焉能束骨利機關之用？肌肉漸瘦，寒熱不止，是足三陰交虛成損，上及胃腑之象。議藥當主通補，但病久延，根蒂已虧，恐淹纏不已，病日加增，未敢輕談易易也。

羚羊角　制首烏　女貞子　生杜仲　白蒺藜　大胡麻　金石斛　黃耆

脈左弦右數。
五年前經漏癥瘕，又復生產，繼之帶下綿綿。年來色奪氣短，食減，外寒內熱，脊骨腰髀酸楚若墜，時欲拊捫少安。仲景謂產損諸病，多從下焦肝腎起見。臟陰虧損，漸干陽分，而沖、任、督、帶諸奇脈受傷，有形精血難以速成，下焦空乏，隧道迂遠，雖補劑頻施，不能沾及，故未易取效也。若暴崩暴漏，溫經固澀可投，今屢年帶淋，脂液暗耗，陰分大傷，豈可溫熱剛暴，再劫其陰？宜從陽引陰，扶之培之可耳。見病治病，有何益歟？日久髓枯，將有損不得復而成勞怯者。

鹿角霜　蓯蓉　當歸　熟地　沙苑　杜仲　小茴香　茯苓

症是損怯經閉，診左脈濡小。前用溫通湯藥，心下稍舒；繼用膏子柔膩，便溏，少腹堅硬，小溲不利。凡脹屬氣滯，質虛斷不可強執通經，議早服五苓散，暮服禹餘糧丸，壯水臟以分利小便，是氣鬱脹閉治法。

白朮　獵苓　桂心　茯苓　澤瀉


<h2>幼科</h2>
形瘦，脅中有形，五心煩熱盜汗，雖是童真，久延疳勞。

使君子　廣皮　胡蓮　楂肉　砂仁　白朮　茯苓　白芍　厚朴　雞肫皮

久病腹膨，目眶下紫，是脾虛夾積，即疳熱之症。

乾蟾丸。

利後陰傷，五心煩熱。稚年恐致疳病，最宜薄味調養，夏、冬可與清熱肥兒丸之屬。

白芍　胡黃連　南橋山楂　乾荷葉　茯苓　牡丹皮　炒澤瀉

汗後泄瀉不解，非因表裡客邪。初起嘔吐而瀉，今噫氣尚然穢濁，知平素過愛雜食。屢傷脾胃，兩旬不愈，為幼科疳蝕瘦蒸之症。乳汁甘美，慮熱化痰，再吐便有驚厥矣。

胡黃連　枳實　豬苓　廣皮白　楂肉　澤瀉　犀角尖　白金汁　鮮石菖蒲　連翹心　鮮生地　金銀花

溫邪入肺，肺移熱於大腸為瀉，瀉白散清其受病之源頗是，但上焦氣壅熱聚，氣逆則咳喘嘔吐。幼年最怕有痙厥，進辛寒解邪，豎抱令臥，勿使肺葉張舉，易得安痊，乃百試百中捷徑。

杏仁　米仁　荷葉梗　連翹　橘紅（蜜炙）

稚年食物不節，胃土受傷，熱蒸於裡，肝膽木火化風，遂成癇厥。口喎肢牽，皆風火燥及絡脈，若仍亂食，厥逆不止，有五癇不治沉疴。

川連　膽星　遠志　枳實　黑梔　橘紅　桔梗　萊菔子

稚年形消脈小，食物日少，晡熱早涼，汗出，損勞難治。幼科門內損，必皮毛血肉之傷起因，議調營衛。

黃耆　歸身　米糖　南棗

幼年，冬月短氣煩悶，寐中筋惕肉瞤，乃因未充長，陽浮則動，當用六味丸加麥冬、五味。

稚年脾胃氣弱，夏秋瘧痢，宜顧戀中土，醫不明此理，惟發散消導，致元氣衰憊，肝風內鼓，爰成慢脾驚搐，遂令無藥可挽。勉議一方。

犀角尖　白金汁　鮮石菖蒲　連翹心　鮮生地　金銀花


<h2>痘科</h2>
診後夜來大便三次，午後看視，堆沙甚薄，額准諸痘，枯癟少漿，可見元氣日虛，里毒無以領載而出。今日理進攻托，遲則恐其乾涸塌陷。

黃耆　當歸　殭蠶　桑蟲漿　防風　炙草　山甲　木香汁

次日　漿有五分，不肯肥飽充頂。昨停涼藥，寢食大物頗宜。頃燈燃看視，自云畏寒。經云：形寒飲冷為肺損，蓋見肺主一身氣化，氣虛性薄，皮腠不營，法當參、耆益氣，氣充漿成矣，近日幼科以毒為疑慮，吾謂氣壯毒化，邪與正不並立也。

歸身　人參　川芎　炙草　黃耆　官桂　廣皮　木香

次用錢氏異功散加木香。

次用四漿散。

<u>又</u>　首烏　茯苓　百合　炒芍　米仁　沙參

四朝半　汗出衛疏，肌肉柔嫩，氣虛證也。今日猶在六日前，宜和血脈升頂，少候形充，即商內托。至於保護脾胃，猶不可缺。

川芎　殭蠶　紫礦　廣皮　當歸　炙草　丹皮　雞頂血

五朝　賴有形紅潤色澤，得以運行漿汁；而嘔惡泄瀉，脾胃氣弱，已見一斑。五行火能生土，況肺金溫暖，氣化流行，如陽春布德同旨。

人參　炙草　厚朴　官桂　丁香　木香　腹皮　當歸

六朝　清漿已有六七，色頗鮮明，氣血有生長之機。助元正所以化毒，兼理脾胃。

保元湯，加川芎、木香、肉果、黃米。

七朝　漿已八分，其色淡白。要知氣血不足，到此便顧脾胃，色漸蒼黃，即可回痂，以杜氣弱難收之弊竇。議錢氏異功意。

人參　白朮　廣皮　茯苓　炙草　米仁

八朝　痘至回痂，皮毛內應乎肺，此音低咳嗽，有自來矣。古人進清涼以助結痂，譬之秋令收藏，萬物乃登。小便頻長，腑無留毒壅滯，非徒為虛而呆補為也。

米仁　苦皮百合　甘草梢　茯苓　地骨皮　淡竹葉

九朝　回痂嗽嗆音低，痘氣由里傳及肺部，氣之所至，即為熱氣熏灼，只因脾氣未實，沉寒亦犯禁忌，故小便欲長，驗肺氣降也。輕清涼解，毋傷中也。古人云：疹前痘後，最宜詳慎。

淡黃芩　綠豆皮　米仁　甘草梢　地骨皮　金銀花　連翹　茯苓

五朝　痘已大發，面部細粒繁冗，界地不清，抑且神躁不安，身軟痿頓，毒火時癘並重布，此血熱大險之痘。今日痘熱雖透，所謂痘雖出，毒猶在裡，大劑寒涼，疏利氣血，使時火去，神識清，顴頰諸痘綻立，分清界地，乃是好處。

犀角　楂肉　川連　連翹　元參　青皮　羚羊　丹皮　紫礦　大力　赤芍　木通

四朝　議用清火解毒、活血疏滯。痘繁乾燥，乃不得起脹之象，險重。

犀角　楂肉　生地　連翹　元參　羚羊　丹皮　金汁　土貝　紫草　黃連膏　豬尾血膏。

銀花湯煎。

五朝　兩日來大劑清解，痘粒仍屬干萎，可見火毒矇蔽氣血，邪勝正怯何疑？毒不外透，徒在裡蒸，搏痰侵咽，嗆逆來矣。總頻與清涼，痘之潤澤，非成漿形色，至險至險！議以牛黃、珍珠護心包以利毒痰，湯藥方法，不越寒涼範圍矣。

川黃連　犀角汁　土貝　丹皮　金汁　生地　地龍汁　羚羊汁　連翹　桔梗　元參

六朝　三次大便，竟是藥汁，乃胃中谷氣已少，苦寒直從下走。究竟痘形干痿，肢泡累然，並無毒肯解化之兆也。已經洞泄，其滑潤又當酌進，必得胃蘇納穀，希冀堆沙發臭。

黃連　土貝　羚羊角　丹皮　黃芩　桔梗　連翹　紫茸

七朝　雖是清漿，顏色呆鈍，仍是郁毒，尚多氣血不足宣布之象。況肢腿發泡，瘙癢損泄，皆伏危機。今日清解滋血，佐以攻托，務使胃蘇進谷，穩過十二朝，方有好意。

黃連　生地　銀花　殭蠶　桑蟲汁　黃芩　丹皮　連翹　紫茸

銀花、地丁湯煎。

九朝　神衰困倦，夜來繚舌咬牙，煩不肯寐，況進粥食甚，是勉強，猶非全好光景，古云：重恙必進寢食。今陽火與痘毒尚亢，而陰血、津液暗爍，清涼多進，熱不盡解；攻蒸兩投，毒未熔化，摩挨多日，究無實濟，因思《內經》云：寒之不寒為無水，當養其陰。擬此連進三天，扶過十二朝再議。

炒熟地　茯神　麥冬　天門冬　川斛　米仁

頭面有收斂之象，雖曰回痂，而食物不加，便溲未調，究竟毒未盡化，正氣先怯，危機仍若。連進苦寒攻毒以來，胃氣受藥，亦致廢食。凡欲自思進之物，皆能醒豁脾胃之性，停藥以和胃，越二日再議。

三朝　時癘毒火兼盛，表裡不清，煩躁神昏，布痘不爽，痘屬險篤。幸賴年已十三，能耐摧拔，庶可幸成。

石膏　大黃　青皮　連翹　紅花　方諸水　黃芩　桃仁泥　楂肉　牛蒡　滑石

四朝　時癘毒火，當蔽心包絡，所以昏憒譫妄。況痘子界地隱隱夾疹，血熱煩蒸已極。不獨治痘，先須清神為要，議三黃解毒湯。

淡芩　黃柏　石膏　黃連　滑石　黑梔

五朝　神識頗清，全賴苦降之力。
論年長出痘，人事已曉，肝中相火，腎臟龍火，皆得焮騰昇發。少陰脈循咽挾舌，厥陰脈貫膈繞咽，一水不能制伏，恐其阻塞咽喉，陽氣燔灼，吐湧涎沫為膠，原在難治之例矣。經云：火淫於內，治以苦寒，佐以鹹寒。咸能潤下，直入至陰。溫邪宜潤忌燥，不僅痘門通套已也。

川連　元參　黑山梔　犀角　方諸水　川柏　生地　龍膽草　丹皮

六朝

川連膏　丹參　犀角汁　連翹　生地膏　元參　丹皮　羚羊汁　土貝

銀花湯煎。

<u>又</u>　川連膏　天冬　麥冬　連翹　銀花　元參　生地　川貝　生草

十一朝　漿滿回痂，毒氣已泄，口唇痘子，未若肌表漿痂，必成熟腐而落。此最動之處，最易變疳，明日便約疳醫洗治為要。

川貝　生草　天冬　銀花　麥冬　元參　知母　連翹

<u>又</u>　天冬　生首烏　生黃耆　銀花　麥冬　小胡麻　地骨皮　連翹

<u>又</u>　金石斛　天冬　生首烏　連翹　地骨皮　麥冬　金銀花　山豆根

十八朝　虎潛丸。

八朝　火毒即是血熱，理用寒涼；氣虛乃元弱不領毒外達，治宜內托，二症相反，有如冰炭，若之火毒便非氣虛。今周歲嬰孩，面有清漿五六，背部根暈皆散，八日來不思納穀，反現嘔惡咬牙、泄瀉渴煩等象，全屬裡虛毒陷，若不急保脾胃，溫養氣血以運行漿汁，必致延挨告變。陳文中雲：渴瀉嘔惡，或腹脹，十一味木香散主之。憑理考古，不敢因循苟且也。

九朝　七味豆蔻丸，研入米飲內服。

十朝　瀉止能食，最是好處，但痂瘡甚薄，漿汁不濃，毒未化盡，半月後恐有餘毒纏綿。今解毒為涼藥，脾胃尚弱，未可驟進，姑與健脾利水一二日，當停藥安穀。至初十間再行解毒穩。

熟白朮　炙甘草　米仁　炒陳皮　白茯苓　炒白芍　炒穀芽　炒澤瀉

三朝　正面不焮發，色猶鬱伏。時氣固從熱論，驗形體已屬不足，刻下輕潤涼解活血六七日，受補可療，然症象已繁多屬險。

犀角　紫草　連翹　木通　滑石　楂肉　丹皮　甘草　紅花　筍尖

四朝　正痘皆發，形軟蓬鬆，色嬌皮嫩，是氣虛形色大著。或以身夾斑點為血熱，此乃時癘混入血中，非本體之見端，故六日前清涼活血，皆解邪之法；七日間助元內托，乃養正之法，仍以輕清，議用：

犀角　紅花　紫草　杏仁　殭蠶　羚羊　丹皮　甘草　連翹　楂肉

加雞冠血。

五朝　不肯光華，形象扁塌，此氣血俱餒，未能領載毒氣以化漿，則知寒涼解毒乃通套常方，而煦提氣血，方稱工巧。

川芎　炙草　殭蠶　紫茸　歸身　楂肉　角刺　桔梗

加雞冠血。

氣血寒涼太過，脾胃傷則嘔澀，議用異功散。

寒戰咬牙，泄利清滑，粥食不受。從前寒滑，重傷脾骨，致毒不盡，神內怯，腸中滑不自持，雖參、術亦從滑下，惟有陳氏法急固下利。七味豆蔻丸。

脾氣初結，未可解毒涼潤。

白朮炭　建蓮　山藥　炙黑草　薏苡仁　茯苓　澤瀉

二朝　時氣與內毒痹結，喘促，痘不發越，宜通氣血，調暢六腑。

石膏　大黃（酒炒制）　紅花　青皮　滑石　楂肉　桃仁　木通

三朝　痘形八九不得均勻，而形色乾燒，已為火象，清解涼血透毒為治。

犀角尖　楂肉　連翹　丹皮　生草　羚羊角　紫茸　牛蒡　桔梗

四朝　羚羊角　元參　殭蠶　生地　紫茸　川黃連　桔梗　楂肉　丹皮　雞冠血

銀花湯煎。

五朝　火毒未化，咬牙嗆咳，嘔惡腹膨，清解兼疏滯。

羚羊角　楂肉　殭蠶　紫茸　連翹　川黃連　廣皮　土貝　丹皮　桔梗

銀花湯煎。

六朝　火毒未為盡透，腹膨便溏，不欲進食，此脾正虧，而腸胃中滯氣不行也，議以養營托裡，疏理滯氣之法。

川芎　腹皮　殭蠶　厚朴　當歸　廣皮　角針　青皮

八朝　攻毒以來，漿末鼎充，再腹膨嘔逆身熱，二便頗通，豈云食滯，口之脾胃間尚有蘊伏熱毒，阻撓流行氣機。脾滯為脹，胃逆為嘔，若不清理痘中雜病，須防喘急疳鉗。

竹茹　枳實　麥冬　青皮　川連　橘紅　茯苓　腹皮

九朝　川黃連　黃芩　桔梗　銀花　橘紅　益元散　連翹　川貝　地丁

痘形色不雄偉焮發，是屬氣虛，議進透肌安表。

荊芥　赤芍　楂肉　桔梗　筍尖　牛蒡　紅花　廣皮　甘草

四朝　痘已發齊，稠密不準，額准盤松不綻，諸部亦少光彩。氣虛毒重，八九恐生癢塌。今議用升頂提透，不可擅用寒涼。

川芎　歸身　紫茸　殭蠶　雞頂血　桔梗　紅花　楂肉　甘草　酒漿

五朝　元虛痘密，起發成漿最難。今日再進提托，少候形充，即商內托，受補為佳。

川芎　炙草　殭蠶　楂肉　羊肉　歸身　廣皮　角針　紫茸　雞頂血

六朝　地閣頤頰稍稍光潤，所謂行漿之色。奈何天庭枯白，形似蛇皮，陽位不宣，究非善狀，急急溫補氣血，從內托毒，遲則變症，補必無益矣。

人參　川芎　廣皮　楂肉　黃耆　當歸　炙草　雞頂血

七朝　人參　川芎　當歸　廣皮　黃耆　鹿茸　炙草　楂肉

八朝　漿有四分，闊塌發癢，慎之。

人參　黃耆　炙草　木香　歸身　鹿茸　坎氣　廣皮　肉果

九朝　面部清漿欲涸，周身暈散塌闊，咬牙泄瀉，納穀不多，兩日癢甚，今日稍和，表裡正虛，毒陷欲涸，再當攻發，繼進木香異功散，理肺安脾為要。

十一朝　頭面半漿回痂，肢體灰陷不榮，虛中留毒，險篤在於明後，今寒戰咬牙不食，則正氣欲脫，擬以附子理中湯加茯苓。

四朝　身小痘多，氣虛血熱。今時氣未盡，尚宜疏解。五日後便當補托，猶宜加意，可冀有成。

荊芥　楂肉　紅花　桔梗　冬米　牛蒡　殭蠶　川芎　丹皮

五朝　身小痘多，元氣甚薄。凡起脹灌漿，全要精神，待毒自發熱，體少安適，至七八成漿，神氣已經耗損，故痘書云：小舟重載。八九風波可見，元氣日薄，癢塌，內外症象都在是期，虛中夾毒，明明險象。今議用和血提頂起脹方法。

川芎　炙草　紫茸　木香　雞頂血　當歸　廣皮　炒查　殭蠶

六朝　痘雖放白，已具行漿之勢，所嫌頂不高聳，況又咬牙，大便頻下，內虛之象，已見一斑。今急急補托，使精神稍振，可以送毒化漿。

黃耆　炙草　木香　殭蠶　歸身　川芎　廣皮　黃米

七朝　色白不能紅潤，大便頻下，是精神內竭，有下陷之象。擬進參歸鹿茸湯，冀其元氣稍振，便可僥倖成功。

本方加肉果、訶子皮、炒廣皮、木香。

八朝　漿水不行，咬牙腹痛泄瀉，此正虛氣滯毒凝，補托極妥，慮虛不承受。陳文中雲：渴瀉腹脹，可與木香異功散，以安中疏滯。

人參　蘇梗　厚朴　丁香　當歸　木香　前胡　青皮　腹皮　川芎　加炒黃米

六朝　形鈍色扁，是痘發毒鬱於里，不肯成漿，焉得毒化。況內證如不食、口臭下利，元氣為毒拘束之象已著。無對症之藥，不得已，以當世通行涼解，實無濟也。

犀角　紫礦　殭蠶　生地　連翹　丹皮　楂肉

銀花湯煎。

六朝　肉部腫瘡枯，周身形象不偉，本虛氣血不行，毒氣漫無拘束，必得痘形充長，顏色潤澤，方有成漿之望。議以清毒內托，兩和氣血。

黃連　歸身　丹皮　廣皮　川芎　炙草　紫礦　殭蠶　雞頂血

七朝　色稍潤，形尚癟，血有承載之基，氣少煦運之力。古人每以十宣保元勃氣，翁氏亦主六日後專運氣血為主。今日初見漿來，瘡家氣血耗損，深慮兩日間癢塌。

人參　木香　川芎　酒漿　歸身　炙草　楂肉

九朝

人參　殭蠶　歸身　黃耆　甲末　廣皮

十朝　漿未充盈，泄瀉黏膩，雖痰咳，上焦未肅，理必急護脾陽，此陳氏方法，何憚不用耶？

人參　酒炒當歸　炙草　肉果　黃耆　酒炒白芍　木香　廣皮

炒黃米湯煎，此後十一朝方。

十一朝　鼎不充滿，皮殼已腐，不任攻發，惟宜補托。

人參　焦術　丁香　訶子皮　肉桂　廣皮　厚朴　肉果　炒黃米，此前九朝方。

十二朝

炒白芍　茯苓　甘草　丹皮　生米仁　骨皮　銀花　澤瀉

七朝　音啞痰潮，下利黏膩。翁仲仁云：喘急見於瀉後，總是氣虛而斷。嘔惡不食，脾肺兩敗，危如朝露矣。陳氏異攻散溫里托毒，急救太陰臟真。

八朝　內症安和，宜理陽。

人參　丁香　肉果　肉桂　茯苓　白朮　木香　姜附

炒黃米湯煎。

二朝　見點隱隱不透，左太陽背部紫斑，雖經下過，精神已憊，難任盪滌。悶伏之象，顯然已著，即投攻發藥石，恐有倒戈之慮。

荊芥　桃仁　牛蒡　紫草　大黃　青皮　防風　紅花　桔梗　川芎　滑石　楂肉　藍汁

百日嬰兒　未沾穀食，胃受乳汁甘美，腑氣嫩薄，痘發震動，里真已覺悽悽不安。藥味苦劣，胃中氣弱，必有嘔吐泄瀉，是病未攻而正反傷矣。況此薄質，宜乎和，不可推蕩，乃至理也。總屬邀天幸，不堪用人工者，議解肌透毒，乳母代食，兼通乳汁。

生地　赤芍　紫茸　楂肉　漏蘆　紅花　荊芥　丹皮　木通　通草

形瘦質弱，當夏至氣疾發痘，汗泄肌疏，暑熱傷氣。五朝來形象枯癟，乏光潤充偉之象，蓋元氣不能運毒以化漿矣。有限日期，若不氣充外灌，必致外剝，內陷諸竅。大凡治痘，必須論體，此虛弱扶毒之證，最難調治，與實火壯盛迥別。議進芎歸湯，和血內托，以助充長。

川芎　炙草　紫茸　天蟲　雞頂血　當歸　炒查　丹皮　桔梗

空泡遍起，不肯灌漿，世俗每拘氣過則泡，僉用涼藥，清其氣火。夫不足之體，焉得正氣有餘？良由血不附氣為空累耳，故保元湯內托挾漿，一定至理。此證扶持過十二朝，投得清涼解毒，合乎先補後清之旨，方有好音。

人參　黃耆　當歸　白粳米　炙草　廣皮　川芎

麵漿七八，雖曰稀清，護養弗損，亦可濃厚成痂。但胸中身背形象損傷者，難以聚漿，其它僅有空殼，根暈少附，況兼嘔惡，氣逆神煩，內證未得安寧，虛中夾毒，又非徒補可安。此益元氣血之中，諒必參以清涼。就翁氏論痘，原叱過補，十天痘疹，合乎秋冬之令，夏季發泄，大忌攻擊以速其腐潰。至囑至囑！

人參　煨木香　歸身　粳米　川連（酒炒）　白芍　廣皮

晝靜夜煩，陽亢陰虛，緣稚年之體屬陽，乏陰協和。清涼解毒，僅能理時癘火毒，先天藏蓄之毒兆於有形之始，豈刻時可徹？論理壯水制陽、益陰解憂，仿仲景之議可也。

六味去萸加芍。

正在關津，而陽分散漫之毒現於頭巔。內虛不受芩、連苦寒，姑進益陰臟，能陽腑，勿使深入里。（此方逸去）

冬溫未解，神氣未為清爽。痘雖熱症，體柔肌白，是為元虛。清寒不可太過，胃無妨礙，自無變症，殼薄痘多，看護宜慎。

犀角　炒楂肉　牛蒡子　連翹　羚羊　丹皮　制天蟲　桔梗

臨服入雞冠血十五滴。


<h2>痧疹</h2>
痧不外透，火鬱於肺，肺脹則喘；口渴頻煩，熱邪在上，況發厥如驚，尤屬熱象。辛寒解利鬱熱，從《內經》夏至後為病暑治。

連翹　杏仁　黃芩　山梔　蘆根　牛蒡　石膏　紫菀　木通

病在暴冷而發，肌表頭面不透，是外蘊為寒，內伏為熱。肺病主衛，衛為氣分，兩解為是。

麻黃　牛蒡　射干　桔梗　石膏　杏仁　生草　枳殼汁

暴冷外加，伏熱更熾，邪鬱則氣血壅遏，痧疹不肯外達。痰氣交阻，神昏喘促，漸入心包，有內閉外脫之象。

連翹　射干　滑石　銀花　菖蒲　通草

又牛黃丸。

溫疹乃口鼻吸入穢濁之氣，乃無形之邪，上竅阻塞，嗆物不下。醫不知有形無形，但曰清火寒降，至藥直入腸胃，與咽中毫不相干。

牛蒡子　銀花　馬勃　連翹　射干　蘆根


<h2>外科</h2>
脈細數。春、夏間水顆如疥，下焦先發，延及四肢，此先天遺熱伏於陰分，乘天地之氣升越而發。病雖漸渺，除根最難，蓋陰液難成易損，情欲之感，皆與真陰有乖也。

虎潛丸。

寢食如常。自上年失血之後，巔頂、肌膚髮現疥瘰瘙癢，春發冬瘥，先以和血平調方。

制首烏　九蒸桑葉　浙菊花　炒杞子　三角胡麻　金銀花

紅棗肉和丸，每三錢。

陽氣發泄，水穀氣蒸，留濕為瘍。流膿之後，而睪丸偏墜。下焦瘡疾，皆濕甚鬱熱之徵，以宜行氣分、健陽運濕治。

刺蒺藜（雞子清制，四兩）　生薏仁（四兩）　製半夏　生益智仁（二兩）　生於術（八兩）　白茯苓

水泛丸。

骨骱屈伸之間，疥癬經年不愈，痛癢流水，外治敷貼不效，曲折處結核，抑且頻噫乾嘔，納食咽中似阻；經水期至，常有帶下。此陽明經絡中久有濕熱，浸淫既久，必有蟲蝕。外治清熱去濕殺蟲，內服藥餌以調和氣血為主，佐苦辛通其經絡，使氣血流行，內外兩治相合。

生耆皮　防風　生米仁　白蒺藜　當歸　防己　桔梗　威靈仙

大風癘疾，周身皮脫如麩，夜則烘烘潮熱，晝起鼓慄寒戰，其風毒流布營衛，無地循環不到，爍人氣血，深入臟腑，為瘍科緊要之症。余非瘍科，僅閱古人方書，推古方醉仙散為首，考其藥性，藉毒驅毒，慮有齒牙之傷。此症發於秋，甚於冬，至春暖入夏，則鮮相沿發，非纏綿之恙，非規矩準繩所能調攝者。暫宗羅氏既濟解毒湯，與高麗參末。

黃芩　升麻　大黃　防風　黃連　柴胡　威靈仙　甘草

陳酒浸一日，竹籃內攤干，煎服。

咽喉腫痛，湯入咽有阻，此皆鬱熱欲變喉風痹塞，急急清散。

牛蒡　元參　金銀花　桔梗　連翹　射干　綠豆殼　通草

另用川連、冰片、硼砂、牛黃點痛處。

喉痹勢緩，鬱火釀痰，未經全清，補湯少進。

炒黃川貝　天花粉　大沙參　夏枯草花　鮮菊葉　白通草

癰瘍膿潰以來，臥床氣機未暢，肥甘過進，胃壅生熱，致口中味甜，納少不飢。
只因津液潰散之餘，原非痰凝之比，辛燥滲泄，都是動藥，洞然忽空，求助於食，陽動為消也。自述火升由下上巔，病來迅若風雷，與仲景厥陰心熱如飢恰合。可見厥陽震內風生，肝失和，胃受擾，咽乾舌枯，亦是厥陰消渴。此肝為主病之臟，胃為受病之腑，古人謂九竅不和，都從胃治。夫清養胃陰，必先制肝陽之擾，故取甘酸化陰之法。

人參　炙甘草　炒麥冬　佩蘭葉　木瓜　生白芍　烏梅肉

瘍潰膩補，胃陽壅遏，加以暑濕熏蒸，自口鼻由中道而入，胃更不和，嘔逆泄瀉。古人謂九竅之疾都為胃病也，但胃為陽腑，剛燥須忌。久臥床褥，脾困艱運，和補仍佐通泄為宜，勿使氣分呆滯。

人參　金石斛　廣皮　荷葉　茯苓　烏梅肉　木瓜　澤瀉

潰瘍未合，頻進培養，反晝夜漸寒潮熱，食物日減，形神日損。近熱甚衄血，口渴舌絳，肉腠麻木。本虛之體，夾雜暑熱，慮液涸昏厥，擬用復脈湯。

菀悖陽生，血氣紊亂，遂成癰瘍。潰膿以來，進參、耆內托益氣生肌，雖為正治，但中、上兩焦補法，陽愈升騰，肝木震動，爍筋襲絡，致有偏枯麻痹。診面色油光，平居大便久溏，酒客虛中，有濕不受甘膩溫柔，議以苦降和陽，佐以熄風。其平時調理方法，俟再斟酌。

金石斛　陳膽星　人參　橘紅　烏梅肉　茯苓

潰瘍營損不能食，便瀉復閉。

四君子湯，加當歸、白芍。

年高表疏，風毒侵入陽位，盤踞閉塞隧道，發為癰瘍，中、下兩焦受困。今津竭便難，無味食減，內風日熾，節過春半，恐有病加之慮，宜潤補。

淡蓯蓉　枸杞　柏仁　牛膝　當歸　麻仁

破傷失血液涸。

淡蓯蓉　枸杞　生地　川石斛　當歸　天冬

陽上冒，鬱熱蒙竅。

桑葉　雞子白　海浮石　蘆根　沙參　麥冬　川貝母

陰分固虛，經脈有濕熱阻塞，所以下焦發瘍；津液不得上涵，遂久咳不止。幸得能食，不致傷及中宮，薄味靜養圖安。

生地　干何首烏　米仁　黃柏　麥冬　三角胡麻　茯苓　萆薢

陰損有漏瘡，咳逆欲嘔。

炒熟地　女貞　山藥　炙甘草　白芍　茯神

能食形色奪，肛瘍癰，遺精，酸苦泄熱不應，當通陽攝陰。

蓯蓉　熟地　黃柏　遠志　茯苓　鎖陽　龜甲　白芍

羊肉膠丸。

督虛腰背痛，神倦，有痔下血。

早服斑龍丸，加五味；晚服歸芍異功，水泛丸。

陰傷濕熱，下墜肛痔，溺澀精濁。

生地　黃柏　川斛　炒黑槐米　丹皮　知母　澤瀉　金銀花

瘰癧不消，伏邪寒熱。

海石　生牡蠣　黃芩　橘紅　小生地　蛤粉　夏枯草　土貝　銀花　丹皮

水泛丸。

癘勞寒熱食減。

參歸耆建中湯，去糖加茯苓。

病起北方，冬月始於腰間，膚膜凝形，既經消散。凡靜坐良久，若皮裡膜外中有牽絆不和之狀，想凝著之寒，必入營分血絡之中，由此壯年不愈，氣血日薄，有癰瘍累瘁矣。

麝香　全蠍　川烏頭　乳香　地龍　沒藥

脈得左搏大，右緩。
夏秋熱氣從口鼻入，由膜原以分布脈絡，是時水穀腥膩助熱聚濕，經謂濕勝則腫，熱爍為痛。所患右脈及左甚，病久邪深，入於血分矣。經云：陽明之脈束筋骨以利機關。今躁痛夜劇，便秘不爽，且有渴飲，古稱九竅不和，都屬胃病。水穀氣內蒸，暑濕氣外侮，內外相薄，痹而不通，當思苦辛寒以宣之，宗河間法。

飛滑石　生石膏　寒水石　杏仁　木防己　萆薢

晚蠶砂一兩，煎湯，濾清煎。

夏秋內伏暑濕，皆是陰邪久瘡，漸致食入痞滿。形寒脈小，當溫中醒陽，莫以清涼治瘡。

米仁　生白朮　薄肉桂　茯苓　五加皮　豬苓

患處熱蒸痛癢，是經脈氣血不行。但癰疽之餘，毒輕為瘡痍，重延流注。清解固宜，然胃弱少餐，苦寒宜慎，且瘍發身坐以上，氣分之郁必究。

金銀花　川貝母　白蒺藜　夏枯草　地骨皮　香附汁

瘡家營衛自虛，寒熱神疲，調補二氣非廖。久虛不復，不待恃藥，當以靜養身心為要。

黃耆　當歸身　制首烏　茯苓　桂枝皮　枸杞子

飴糖漿為丸。

耳聤環口浮腫，是少陽，陽明風熱，久而失解，邪漫經絡顯然。疹現隨沒，當與羅謙甫既濟解毒。

枯芩　升麻　荊芥　銀花　大黃　黃連　葛根　防風　甘草

酒浸半日，陰乾煎。

風毒濕鬱，為六氣所傷。醫治經年，必損氣血，為內傷症。

白蒺藜（雞子制）　枸杞子

<script src='https://williamkpchan.github.io/LibDocs/readbook.js'></script>
<script>
var lazyLoadInstance = new LazyLoad({
    elements_selector: ".lazy"
    // ... more custom settings?
});
</script>
</pre></body></html>
