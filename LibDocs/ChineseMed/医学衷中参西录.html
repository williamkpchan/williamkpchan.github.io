<base target="_blank"><html><head><title>醫學衷中參西錄</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = false;
  var bookid = "醫學衷中參西錄"
  var markerName = "h2, h3"
</script>
<style>
body{width:80%;margin-left: 10%; font-size:28px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
.darkgreen {color: #391;}
#symtomtoc, #idiomtoc {margin-left: -5%;  display: inline-block; color: brown; font-size: 100%; text-align: left; padding: 2%; line-height: 160%; width:100%; max-width:110%; 
	box-shadow: 5px 5px 15px silver; border-radius: 10px; border: 1px solid gray; }
#idiomtoc {width:110%; margin-left: -15%;}

</style></head><body onkeypress="chkKey()"><center>
<h1>醫學衷中參西錄</h1>
<a href="#topic-1" class="goldbut" target="_self">醫方</a> <a href="#topic-211" class="goldbut" target="_self">藥物</a> <a href="#topic-296" class="goldbut" target="_self">醫論</a> <a href="#topic-387" class="goldbut" target="_self">醫話</a> <a href="#topic-436" class="goldbut" target="_self">醫案</a> <a href="#mustWatch" class="red goldbs" target="_self">Must Watch!</a>
<br><br>
<div id="toc"></div></center>
<br><br>
<div id="mustWatch"><center><span class="red">MustWatch</span></center><br>
</div>
<pre>
<br>
<br>
<h2><span class="crimson">一、醫方</span></h2>
<h2><span class="orange">（一）治陰虛勞熱方</span></h2>
<h3>1．資生湯</h3>
治勞瘵羸弱已甚，飲食減少，喘促咳嗽，身熱脈虛數者。
亦治女子血枯不月。

生山藥（一兩）　玄參（五錢）　於朮（三錢）　生雞內金（二錢，搗碎）　牛蒡子（三錢，炒，搗）
熱甚者，加生地黃五六錢。
脾為後天之本，能資生一身。
脾胃健壯，多能消化飲食，則全身自然健壯，何曾見有多飲多食，而病勞瘵者哉？《內經》陰陽別論曰：「二陽之病發心脾，有不得隱曲，在女子為不月，其傳為風消，其傳為息賁者死不治。」夫病至於風消、息賁，勞瘵之病成矣。
而名為二陽之病者，以其先不過陽明，胃腑不能多納飲食也，而原其飲食減少之故。
曰發於心脾，原其發於心脾之故。
曰有不得隱曲者何居？蓋心為神明之府，有時心有隱曲，思想不得自遂，則心神拂鬱，心血亦遂不能濡潤脾土，以成過思傷脾之病。
脾傷不能助胃消食，變化津液，以溉五臟，在男子已隱受其病，而尚無顯徵；在女子則顯然有不月之病。
此乃即女以徵男也。
至於傳為風消，傳為息賁，無論男女病證至此，人人共見，勞瘵已成，挽回實難，故曰不治。
然醫者以活人為心，病證之危險，雖至極點，猶當於無可挽回之中，盡心設法以挽回之。
而其挽回之法，仍當遵二陽之病發心脾之旨。
戒病者淡泊寡欲，以養其心，而復善於補助其脾胃，使飲食漸漸加多，其身體自漸漸復原。
如此湯用於術以健脾之陽，脾土健壯，自能助胃。
山藥以滋胃之陰，胃汁充足，自能納食（胃化食賴有酸汁）。
特是脾為統血之臟，《內經》謂「血生脾」，蓋謂脾系血液結成，故中多函血。
西人亦謂脾中多回血管為血匯萃之所。
此證因心思拂鬱，心血不能調暢，脾中血管遂多閉塞，或如爛炙，或成絲膜，此脾病之由。
而脾與胃相助為理，一氣貫通，臟病不能助腑，亦即胃不能納食之由也。
雞內金為雞之脾胃，中有瓷、石、銅、鐵，皆能消化，其善化有形鬱積可知。
且其性甚和平，兼有以脾胃補脾胃之妙。
故能助健補脾胃之藥，特立奇功，迥非他藥所能及也。
方中以此三味為不可挪移之品。

玄參《神農本草經》謂其微寒，善治女子產乳余疾，且其味甘勝於苦，不至寒涼傷脾胃可知，故用之以去上焦之浮熱，即以退周身之燒熱；且其色黑多液，《神農本草經》又謂能補腎氣，故以治勞瘵之陰虛者尤宜也。
牛蒡子體滑氣香，能潤肺又能利肺，與山藥、玄參並用，大能止嗽定喘，以成安肺之功，故加之以為佐使也。

地黃生用，其涼血退熱之功，誠優於玄參。
西人謂其中函鐵質，人之血中，又實有鐵鏽。
地黃之善退熱者，不但以其能涼血滋陰，實有以鐵補鐵之妙，使血液充足，而蒸熱自退也。
又勞瘵之熱，大抵因真陰虧損，相火不能潛藏。
地黃善引相火下行，安其故宅。
《神農本草經》列之上品，洵良藥也。
然必燒熱過甚而始加之者，以此方原以健補脾胃為主，地黃雖系生用，經水火煎熬，其汁漿仍然黏泥，恐於脾胃有不宜也。
至熱甚者，其脾胃必不思飲食，用地黃退其熱，則飲食可進，而轉有輔助脾胃之效。
生山藥，即坊間所鬻之乾山藥，而未經火炒者也。
此方若用炒熟山藥，則分毫無效於朮色黃氣香，乃浙江於潛所產之白朮也。
色黃則屬土，氣香則醒脾，其健補脾胃之功，迥異於尋常白朮。
若非於潛產而但觀其色黃氣香，用之亦有殊效，此以色、味為重，不以地道為重也。

西人謂：胃之所以能化食者，全賴中有酸汁。
腹飢思食時，酸汁自然從胃生出。
若憂思過度，或惱怒過度，則酸汁之生必少，或分毫全無，胃中積食，即不能消化。
此論與《內經》「二陽之病發心脾」、「過思則傷脾」之旨暗合。

或問曰：《內經》謂脾主思，西人又謂思想發於腦部，子則謂思發於心者何也？答曰：《內經》所謂脾主思者，非謂脾自能思也。
蓋脾屬土，土主安靜，人安靜而後能深思，至西人謂思發於腦部，《內經》早寓其理。
脈要精微論曰：「頭者精明之府。」夫頭之中心點在腦，頭為精明之府，即腦為精明之府矣。
既曰精明，豈有不能思之理，然亦非腦之自能思也。
試觀古文「思」字作「恖」，囟者腦也，心者心也，是知思也者，原心腦相輔而成，又須助以脾土鎮靜之力也。

或問曰：子解二陽之病發心脾一節，與王氏《內經》之注不同，豈王氏之註解謬歟？答曰：愚實不敢云然。
然由拙解以繹經文，自覺經文別有意味，且有實用也。
夫二陽之病發心脾，與下三陽為病發寒熱，一陽發病、少氣、善咳、善泄，句法不同，即講法可以變通。
蓋二陽之病發心脾，謂其病自心脾而來也。
三陽為病發寒熱，是形容三陽之病狀也，故將之病「之」字易作「為』字。
至一陽發病數句，其句法又與三陽為病句不同，而其理則同也。

或又問：三陽一陽病，皆形容其發病之狀，二陽病，獨推究其發病之原因者何居？答曰：三陽、一陽，若不先言其病發之狀，人即不知何者為三陽、一陽病。
至二陽胃腑，原主飲食，人人皆知。
至胃腑有病，即不能飲食，此又人人皆知。
然其所以不能飲食之故，人多不能知也。
故發端不言其病狀，而先發明其得病之由來也。

或又問：胃與大腸皆為二陽，經文既渾曰二陽，何以知其所指者專在於胃、答曰：胃為足陽明，大腸為手陽明，人之足經長、手經短，足經原可以統手經，論六經者原當以足經為主。
故凡《內經》但曰某經，而不別其為手與足者，皆指足經而言，或言足經而手經亦統其中。
若但言手經，則必別之曰手某經矣。
經文俱在，可取而細閱也。

一九一三年，客居大名。
治一室女，勞瘵年餘，月信不見，羸弱不起。
詢方於愚，為擬此湯。
連服數劑，飲食增多。
身猶發熱，加生地黃五錢，五六劑後熱退，漸能起床，而腿疼不能行動。
又加丹參、當歸各三錢，服至十劑腿愈，月信亦見。
又言有白帶甚劇，向忘言及。
遂去丹參加生牡蠣六錢，又將於術加倍，連服十劑帶證亦愈。
遂將此方郵寄家中，月餘門人高××來函云：「趙××病勞瘵數年不愈，經醫不知凡幾，服藥皆無效。
今春驟然咳嗽，喘促異常，飲食減少，脈甚虛數，投以資生湯十劑全愈。」審斯則知此方治勞瘵，無論男女，服之皆有捷效也。

女子月信，若日久不見，其血海必有堅結之血。
治此等證者，但知用破血通血之藥，往往病猶未去，而人已先受其傷。
雞內金性甚和平，而善消有形鬱積，服之既久，瘀血之堅結者，自然融化。
矧此方與健脾滋陰之藥同用，新血活潑滋長，生新自能化瘀也。
<strong>附錄：</strong>
直隸青縣張××來函：
津埠宋氏婦，年將四旬，身體羸弱，前二年即咳嗽吐痰，因不以為事未嘗調治。
今春證浸加劇，屢次服藥無效。
診其脈，左部弦細，右部微弱，數近六至。
咳嗽，吐痰白色，氣腥臭，喘促自汗，午後發熱，夜間尤甚，胸膈滿悶，飲食減少，大便秘結，知其已成癆瘵而兼肺病也。
從前所服藥十餘紙，但以止嗽藥治其肺病，而不知子虛補母之義，所以無效。
為疏方用資生湯加減，生山藥八錢，玄參、大生地、淨萸肉各六錢，生牡蠣、生杭芍、生赭石各四錢，於朮、生雞內金、甘草各二錢。
煎服二劑，汗止喘輕，發熱咳嗽稍愈。
遂將前方去牡蠣，加蔞仁、地骨皮各三錢，山藥改用一兩，赭石改用六錢。
連服十劑，諸病皆愈，為善後計，用生山藥細末八錢煮粥，調白糖服之，早晚各一次。
後月餘。
與介紹人晤面，言此時宋氏婦飲食甚多，身體較前健壯多矣。
又：族嫂年三十五歲，初患風寒咳嗽，因懶於服藥，不以為事。
後漸至病重，始延醫診治。
所服之藥，皆溫散燥烈之品，不知風寒久而化熱，故越治越劇，幾至不起。
後生於臘底回里，族兄邀為診視。
脈象虛而無力，身瘦如柴，咳嗽微喘，飲食減少，大便泄瀉，或兼白帶，午後身熱，顴紅，確係癆瘵已成。
授以資生湯，加炒薏仁、茯苓片、生龍骨、生牡蠣各三錢，茵陳、炙甘草各錢半。
服二劑，身熱、顴紅皆退，咳嗽泄瀉亦見愈。
後仍按此方加減，又服六劑，諸病皆痊。
囑其每日用生懷山藥細末煮粥，調以白糖服之，以善其後。
四川涇南周××來函：楊姓女，年十九歲。
出嫁二載，月事猶未見，身體羸瘦，飲食減少，乾咳無痰，五心煩熱，診其脈細數有力。
仿用資生湯方，用生山藥一兩，於朮二錢，牛蒡子三錢，玄參五錢，生地黃四錢，生雞內金一錢。
連服五劑，熱退咳減，食欲增加。
遂於原方中去生地，倍於朮。
又服三劑，汎潮忽至。
共服二十劑全愈。
奉天法庫縣萬××來函：族弟婦產後虛羸少食，遷延月餘，漸至發灼、自汗、消瘦、乏氣、乾嘔、頭暈等證，此方書所謂蓐勞也。
經醫四人治不效，並添顴紅作瀉。
適生自安東歸，為之診視，六脈虛數。
檢閱所服之方，有遵《醫宗金鑑》三合飲者，有守用養榮湯者，要皆平淡無奇。
然病勢至此，誠難入手，幸脈雖虛數，未至無神，顴雖紅，猶不摶聚（若摶聚則陰陽離矣，不摶聚是其陰陽猶未離），似尚可治。
此蓋素即陰虛，又經產後亡血，氣亦隨之，陰不中守，陽不外固，故汗出氣乏；其陰陽不相維繫，陰愈虧而陽愈浮，故發燒咳嗽頭暈；其顴紅者，因其部位應腎，腎中真陽上浮，故發現於此，而紅且熱也；其消瘦作瀉者，以二陽不納，無以充肌肉，更不特腎陰虛，而脾陰胃液均虛，中權失司，下陷不固，所必然者。
此是病之原委歟？再四思維，遂處方，用生懷山藥二兩，於朮三錢，玄參四錢，雞內金、牛蒡子各二錢（此係資生湯原方稍加重），外加淨萸肉、龍骨、牡蠣各五錢，止汗並以止瀉。
五劑後，汗與瀉均止，飲食稍進，惟乾咳與發熱僅去十之二三。
又照原方加粉甘草、天冬、生地等味，連服七劑。
再照方減萸肉，加黨參二錢，服四劑後，飲食大進，並能起坐矣，惟經尚未行。
更按資生湯原方，加當歸四錢。
服數劑後，又復少有加減，一月經脈亦通。
<h3>2．十全育真湯</h3>
治虛勞，脈弦、數、細、微，肌膚甲錯，形體羸瘦，飲食不壯筋力，或自汗，或咳逆，或喘促，或寒熱不時，或多夢紛紜，精氣不固。

野臺參（四錢）　生黃耆（四錢）　生山藥（四錢）　知母（四錢）　玄參（四錢）　生龍骨（四錢，搗細）　生牡蠣（四錢，搗細）　丹參（二錢）　三稜（錢半）　莪朮（錢半）
氣分虛甚者，去三稜、莪朮，加生雞內金三錢；喘者，倍山藥，加牛蒡子三錢；汗多者，以白朮易黃耆，倍龍骨、牡蠣，加山萸肉、生白芍各六錢。
若其汗過多，服藥仍不止者，可但用龍骨、牡蠣、萸肉各一兩煎服，不過兩劑其汗即止。
汗止後再服原方。
若先冷後熱而汗出者，其脈或更兼微弱不起，多系胸中大氣下陷，細閱拙擬升陷湯後跋語，自知治法。
仲景治勞瘵，有大黃䗪蟲丸，有百勞丸，皆多用破血之藥。
誠以人身經絡，皆有血融貫其間，內通臟腑，外溉周身，血一停滯，氣化即不能健運，勞瘵恆因之而成。
是故勞瘵者肌膚甲錯，血不華色，即日食珍饈服參苓，而分毫不能長肌肉、壯筋力。
或轉消瘦支離，日甚一日，誠以血瘀經絡阻塞其氣化也。
玉田王清任著《醫林改錯》一書，立活血逐瘀諸湯，按上中下部位，分消瘀血，統治百病，謂瘀血去而諸病自愈。
其立言不無偏處，然其大旨則確有主見，是以用其方者，亦多效驗。
今愚因治勞瘵，故擬十全育真湯，於補藥劑中，加三稜，莪朮以通活氣血，竊師仲景之大黃䗪蟲丸、百勞丸之意也。
且仲景於《金匱》列虛勞一門，特以血痹虛勞四字標為提綱。
益知虛勞者必血痹，而血痹之甚，又未有不虛勞者。
並知治虛勞必先治血痹，治血痹亦即所以治虛勞也。

或問：治勞瘵兼用破血之藥，誠為確當之論，但破血用三稜、莪朮，將毋其力過猛乎？答曰：仲景之大黃䗪蟲丸，與百勞丸所用破血之藥，若大黃、乾漆、水蛭，皆猛於三稜、莪朮，而方中不用三稜、莪朮者、誠以三稜、莪朮《神農本草經》不載。
至梁陶弘景著《名醫別錄》於《神農本草經》外增藥品三百六十五味，皆南北朝以前，名醫所用之藥，亦未載三稜、莪朮。
是當仲景時猶無三稜、莪朮，即有之，亦未經試驗可知。
而愚於破血藥中，獨喜用三稜、莪朮者，誠以其既善破血，尤善調氣。
補藥劑中以為佐使，將有瘀者瘀可徐消，即無瘀者亦可借其流通之力，以行補藥之滯，而補藥之力愈大也。
況後天資生納穀為寶。
無論何病，凡服藥後飲食漸增者易治，飲食漸減者難治。
三稜、莪朮與參、朮、耆諸藥並用，大能開胃進食，又愚所屢試屢效者也。

或問：勞瘵之證，陰虛發熱者居其強半。
故錢仲陽之減味地黃丸；張景岳之左歸飲，皆為對證良方，以其皆以熟地黃為君，大能滋真陰退虛熱也。
子方中何以獨不用也？答曰：若論用熟地，我固過來人也。
憶初讀方書時，曾閱趙氏《醫貫》、《張氏八陣》、《馮氏錦囊》諸書，遂確信其說。
臨證最喜用熟地，曾以八味地黃丸作湯，加蘇子、白芍，治吸不歸根之喘逆；加陳皮、白芍，治下虛上盛之痰涎；加蘇子、厚朴，治腎不攝氣，以致沖氣上逆之脹滿（時病人服之覺有推蕩之力，後製參赭鎮氣湯治此證更效，又嘗減茯苓、澤瀉三分之二，治女子消渴小便頻數（《金匱》謂治男子消渴以治女子亦效，案詳玉液湯下），又嘗去附子，加知母、白芍，治陰虛不能化陽，致小便不利積成水腫；又嘗用六味地黃丸作湯，加川芎、知母，以治如破之頭疼；加膽草、青黛，以治非常之眩暈；加五味、枸杞、柏子仁，以斂散大之瞳子，且信其煎汁數碗，浩蕩飲之之說；用熟地四兩、茯苓一兩，以止下焦不固之滑瀉；用熟地四兩、白芍一兩，以通陰虛不利之小便；又嘗於一日之中用熟地斤許，治外感大病之後，忽然喘逆，脈散亂欲脫之險證（此證當用後來復湯，彼時其方未擬出，惟知用熟地亦幸成功，是知馮楚瞻謂熟地能大補腎中元氣誠有所試也），且不獨治內傷也；又嘗用熟地、阿膠大滋真陰之類，治溫病脈陽浮而陰不應，不能作汗，一日連服二劑，濟陰以應其陽，使之自汗（詳案在寒解湯下）；並一切傷寒　外感，因下元虛憊而邪深陷者，莫不重用熟地，補其下元，即以托邪外出。
惟用以治陰虛勞熱之證，輕者可效，若脈數至七八至鮮有效者。
彼時猶不知改圖，且以為地黃丸，即《金匱》之腎氣丸，自古推為良方，此而不效，則他方更無論矣，不知腎氣丸原用乾地黃，即藥坊間之生地也，其桂用桂枝，即《神農本草經》之牡桂也，與今之地黃丸迥不侔矣。
其方《金匱》凡五見，一治「腳氣上入少腹不仁」；一治「虛勞腰痛，少腹拘急，小便不利」；一治「短氣有微飲，當從小便去之」；一治「男子消渴，小便反多，飲一斗，小便一斗」；一治「婦人轉胞，胞系了戾，不得溺」。
統觀五條，原治少腹膀胱之疾居多，非正治勞瘵之藥，況後世之修制，又失其本然乎。

後治一婦人，年近五旬。
身熱勞嗽，脈數幾至八至。
先用六味地黃丸加減作湯服不效，繼用左歸飲加減亦不效。
愚忽有會悟，改用生黃耆六錢、知母八錢為方，數劑見輕，又加丹參、當歸各三錢，連服十劑全愈。
以後凡遇陰虛有熱之證，其稍有根柢可挽回者，於方中重用黃耆、知母，莫不隨手奏效。
始知叔和脈法謂數至七八至為不治之脈者，非確論也。
蓋人稟天地之氣以生，人身之氣化即天地之氣化，天地將雨之時，必陽氣溫暖上升，而後陰雲會合大雨隨之。
黃耆溫升補氣，乃將雨時上升之陽氣也；知母寒潤滋陰，乃將雨時四合之陰雲也。
二藥並用，大具陽升陰應雲行雨施之妙。
膏澤優渥煩熱自退，此不治之治也。
況勞瘵者多損腎，黃耆能大補肺氣，以益腎水之源，使氣旺自能生水，而知母又大能滋肺中津液，俾陰陽不至偏勝，即肺臟調和，而生水之功益普也（黃耆、知母雖可並用以退虛熱，然遇陰虛熱甚者，又必須加生地黃八錢或至一兩，方能服之有效）。

或又問：腎氣丸雖非專治虛勞之藥，而《金匱》虛勞門，明載其治虛勞腰疼，似虛者皆可服之，子獨謂無甚效驗，豈古方不可遵歟？答曰：腎氣丸若果按古方修制，地黃用乾地黃，桂用桂枝，且止為丸劑，而不作湯劑，用之得當，誠有效驗。
蓋生地能逐血痹（《神農本草經》），而熟地無斯效也。
桂枝能調營衛，而肉桂無斯效也。
血痹逐，則瘀血自消，營衛調，則氣血自理。
至於山萸肉之酸溫，亦能逐痹（《神龍本草經》山茱萸逐寒濕痹）。
牡丹皮之辛涼，亦能破血。
附子之大辛大溫，又能溫通血脈，與地黃之寒涼相濟，以共成逐血痹之功。
是腎氣丸為補腎之藥，實兼為開瘀血之藥，故列於《金匱》虛勞門，而為要方也。
其止為丸劑，而不作湯劑者，誠以地黃經水火煎熬，則汁漿稠黏、性近熟地，其逐血痹之力必減，是以《神農本草經》，謂地黃生者尤良也。
後賢徐靈胎曾治一人，上盛下虛，胸次痰火壅滯，喘不能臥，將人參切作小塊，用清水理痰之藥煎湯，送服而愈。
後其病復發，病家自用原方，並人參亦煎服，病益甚，靈胎仍教以依從前服法，其病仍愈。
夫同一人參也，生切塊送服則效，煎湯則不惟不效，轉至增劇，觸類引伸，可以悟古人制腎氣丸之精義矣。

或又問：腎氣丸既按古方修制，可以有效，而《金匱》虛勞門，腎氣丸與大黃䗪蟲丸之外，又有七方，皆可隨證採擇，則子之十全育真湯，似亦可以不擬歟？答曰：《金匱》虛勞門諸方，雖皆有效，而一方專治虛勞門一證。
若拙擬十全育真湯，實兼治虛勞門諸證。
如方中用黃耆以補氣，而即用人參以培元氣之根本。
用知母以滋陰，而即用山藥、元參以壯真陰之淵源。
用三稜、莪朮以消瘀血，而即用丹參以化瘀血之渣滓。
至龍骨、牡蠣，若取其收澀之性，能助黃耆以固元氣；若取其涼潤之性，能助知母以滋真陰；若取其開通之性（《神農本草經》龍骨主癥瘕，後世本草亦謂牡蠣消血），又能助三稜、莪朮以消融瘀滯也。
至於療肺虛之咳逆、腎虛之喘促，山藥最良。
治多夢之紛紜，虛汗之淋漓，龍骨、牡蠣尤勝。
此方中意也，以尋常藥餌十味，彙集成方，而能補助人身之真陰陽、真氣血、真精神，故曰十全育真也。

勞瘵者多兼瘀血，其證原有兩種：有因勞瘵而瘀血者，其人或調養失宜，或縱欲過度，氣血虧損，流通於周身者必然遲緩，血即因之而瘀，其瘀多在經絡；有因瘀血而成勞瘵者，其人或有跌傷碰傷，或力小任重，或素有吐衄證，服藥失宜，以致先有瘀血，日久浸成勞瘵，其瘀血多在臟腑。
此二者服十全育真湯皆可愈。
而瘀血在臟腑者，尤須多用破血之藥。
又瘀在經絡者，亦可用前方資生湯，加當歸、丹參。
瘀在臟腑之劇者，又宜用拙擬理沖湯，或理沖丸。
此數方可參變匯通，隨時制宜也。

世俗醫者，遇脈數之證，大抵責之陰虛血涸。
不知元氣虛極莫支者，其脈可至極數。
設有人或力作，或奔馳，至氣力不能支持之時，其脈必數。
乃以力倦之不能支持，以仿氣虛之不能支持，其事不同而其理同也。
愚臨證細心體驗，凡治虛勞之證，固不敢純用補藥，然理氣藥多於補氣藥，則脈即加數，補氣藥多於理氣藥，則脈即漸緩。
是知脈之數與不數，固視乎血分之盈虧，實尤兼視乎氣分之強弱。
故此十全育真湯中，臺參、黃耆各四錢，而三稜、莪朮各錢半，補氣之藥原數倍於理氣之藥。
若遇氣分虛甚者，猶必以雞內金易三稜、莪朮也。

藥性之補、破、寒、熱，雖有一定，亦視乎服藥者之資稟為轉移。
嘗權衡黃耆之補力，與三稜、莪朮之破力，等分用之原無軒輊。
嘗用三稜、莪朮各三錢，治臟腑間一切癥瘕積聚，恐其傷氣，而以黃耆六錢佐之，服至數十劑，病去而氣分不傷，且有愈服而愈覺強壯者。
若遇氣分甚虛者，才服數劑，即覺氣難支持，必須加黃耆，或減三稜、莪朮，方可久服。
蓋虛極之人，補藥難為攻，而破藥易見過也。
若其人氣壯而更兼郁者，又必須多用三稜、莪朮，或少用黃耆，而後服之不至滿悶。
又嘗權衡黃耆之熱力，與知母之寒力，亦無軒輊，等分用之可久服無寒熱也（此論湯劑作丸劑則知母寒力勝於黃耆熱力）。
而素畏熱者，服之必至增熱，素畏寒者，服之又轉增寒，其寒熱之力無定，亦猶補破之力無定也。
故臨證調方者，務須細心斟酌，隨時體驗，息息與病機相符，而後百用不至一失也。
<strong>附錄：</strong>
直隸滄縣李××來函：
弟長男媳，年二十四歲，於本年（丙寅）正月間患寒熱往來，自因素畏服藥，故隱忍不肯言。
至四月初，家人來迓弟，言兒媳病劇。
回家視之，雖未臥床不起。
而瘦弱實難堪矣。
診其脈，弦而浮數。
細詢病情，言每逢午後先寒後熱，時而微咳無痰，日夜作瀉十餘次，黎明則頭汗出，胸間綿綿作疼，食一下咽即脹滿難堪，而諸虛百損之狀，顯然盡露。
籌思良久，為立逍遙散方。
服兩劑無效。
因復至滄取藥，適逢張××自津來滄，遂將兒媳之病細述本末。
張××曰：「以弟之意，將用何方以治之？」答曰：「余擬將資生湯、十全育真湯二方，匯通用之，可乎？」張××曰：「得之矣。
此良方也，服之必效。」弟遂師二方之義，用生懷山藥八錢，生白朮、淨萸肉、生雞內金、生龍骨、生牡蠣、鮮石斛各三錢，丹參四錢。
連服四劑，諸證皆大輕減。
又於原方加三稜、莪朮（十全育真湯中用此二藥者，因虛勞之證多血痹也。
）各一錢，粉丹皮、地骨皮各二錢。
又連服八劑，諸病悉退，飲食增加，今已完全成功矣。
<h3>3．醴泉飲</h3>
治虛勞發熱，或喘或嗽，脈數而弱。

生山藥（一兩）　大生地（五錢）　人參（四錢）　玄參（四錢）　生赭石（四錢，軋細）　牛蒡子（三錢，炒，搗）　天冬（四錢）　甘草（二錢）
勞熱之證，大抵責之陰虛。
有肺陰虛者，其人因肺中虛熱熏蒸，時時癢而作嗽，甚或肺中有所損傷，略一動作，輒發喘促，宜滋補肺陰，兼清火理痰之品，有腎陰虛者，其人因腎虛不能納氣，時時咳逆上氣，甚或喘促，宜填補下焦真陰。
兼用收降之品。
若其脈甚數者，陳修園謂，宜滋養脾陰。
蓋以脾脈原主和緩，脈數者必是脾陰受傷，宜於滋陰藥中，用甘草以引之歸脾，更兼用味淡之藥，如薏米、石斛之類。
特是人身之陰，所蓋甚廣，凡周身之濕處皆是也。
故陰虛之甚者，其周身血脈津液，皆就枯涸。
必用汁漿最多之藥，滋臟腑之陰，即以溉周身之液，若方中之山藥、地黃是也。
然脈之數者，固系陰虛，亦系氣分虛弱，有不能支持之象，猶人之任重而體顫也。
故用人參以補助氣分，與玄參、天冬之涼潤者並用，又能補助陰分。
且慮其升補之性，與咳嗽上逆者不宜，故又佐以赭石之壓力最勝者，可使人參補益之力下行直至湧泉，而上焦之逆氣浮火，皆隨之順流而下；更可使下焦真元之氣，得人參之峻補而頓旺，自能吸引上焦之逆氣浮火下行也。
至於牛蒡子與山藥並用，最善止嗽，甘草與天冬並用，最善潤肺，此又屢試屢效者也。

初制此方時，原無赭石，有丹參三錢，以運化人參之補力。
後治一年少婦人，信水數月不行，時作寒熱，干嗽連連，且兼喘逆，胸隔滿悶，不思飲食，脈數幾至七至。
治以有丹參原方不效，遂以赭石易丹參，一劑咳與喘皆愈強半，胸次開通，即能飲食，又服數劑脈亦和緩，共服二十劑，諸病皆愈。
以後凡治婦女月閉血枯，浸至虛勞，或兼咳嗽滿悶者，皆先投以此湯，俾其飲食加多，身體強壯，經水自通。
間有瘀血暗阻經道，或顯有癥瘕可據者，繼服拙擬理沖湯，或理沖丸以消融之，則婦女無難治之病矣。
若其人胸中素覺短氣，或大便易滑瀉者，又當預防其大氣下陷（大氣下陷詳升陷湯）。
用醴泉飲時，宜減赭石、牛蒡子，並一切蘇子、蔞仁、紫菀、杏仁，治咳喘套藥皆不宜用。
<strong>按：</strong>
短氣與喘原迥異。
短氣者難於呼氣不上達也。
喘者難於吸氣不下降也。
而不善述病情者，往往謂喘為「上不來氣」，是以愚生平臨證，凡遇自言上不來氣者，必細細詢問，確知其果系呼氣難與吸氣難，而後敢為施治也。
<strong>又按：</strong>
方書名咳喘曰「咳逆」，喘曰「喘逆」，因二證多由逆氣上干也。
而愚臨證實驗以來，知因大氣下陷而咳喘者，亦復不少。
蓋肺懸胸中，必賴大氣以包舉之，而後有所附麗；大氣以鼓舞之，而後安然呼吸。
大氣一陷，則包舉之力微，肺即無所附麗，而咳嗽易生。
鼓舞之機滯，肺必努力呼吸，而喘促易作。
曾治一少年，泄瀉半載方愈。
後因勞力過度，覺喉中之氣不舒，五六呼吸之間，必咳嗽一兩聲，而其氣始舒。
且覺四肢無力，飲食懶進。
診其脈微弱異常，知其胸中大氣下陷，投以拙擬升陷湯，數劑而愈。

又：曾治一人，年近五旬，素有喘疾。
因努力任重，舊證復發。
延醫服藥罔效。
後愚診視其脈，數近六至，而兼有沉濡之象。
愚疑其陰虛不能納氣，因其脈兼沉濡，不敢用降氣之藥。
遂用熟地、生山藥、枸杞、玄參大滋真陰之藥，大劑煎湯，送下人參小塊二錢，連服三劑脈即不數，仍然沉濡，喘雖見輕，仍不能愈。
因思此證得之努力任重，胸中大氣因努力而陷，所以脈現沉濡，且其背惡寒而兼發緊，此亦大氣下陷之徵也。
亦治以升陷湯，方中升麻、柴胡、桔梗皆不敢用，以桂枝尖三錢代之。
因其素有不納氣之證，桂枝能升大氣，又能納氣歸腎也（理詳參赭鎮氣湯下）。
又外加滋陰之藥，數劑全愈（詳案在升陷湯下）。
按此二證之病因，與醴泉飲所主之病迥異，而其咳喘則同。
必詳觀升陷湯後跋語，及所載諸案，始明治此二證之理。
而附載於此者，恐臨證者審證不確，誤以醴泉飲治之也。

瀋陽婁××，年二十二，虛勞咳嗽，其形羸弱，脈數八至，按之即無。
細詢之，自言曾眠熱炕之上，晨起覺心中發熱，從此食後即吐出，夜間咳嗽甚劇，不能安寢。
因二十餘日寢食俱廢，　遂覺精神恍惚，不能支持。
愚聞之，知脈象雖危，仍系新證，若久病至此，誠難挽回矣。
遂投以醴泉飲，為其嘔吐，將赭石改用一兩（重用赭石之理詳參赭鎮氣湯下），一劑吐即止，可以進食，嗽亦見愈。
從前五六日未大便，至此大便亦通下。
如此加減服之，三日後脈數亦見愈。
然猶六至余，心中猶覺發熱，遂將玄參、生地皆改用六錢，又每日於午時，用白蔗糖沖水，送服西藥阿斯匹林（藥性詳參麥湯下）七釐許。
數日諸病皆愈，脈亦復常。

瀋陽蘇××，年三十許，勞嗽二年不愈，動則作喘，飲食減少。
更醫十餘人，服藥數百劑，分毫無效，羸弱轉甚。
來院診治。
其脈數六至，雖細弱仍有根柢，知其可治。
自言上焦恆覺發熱，大便三四日一行，時或乾燥。
遂投以醴泉飲，為其便遲而燥，赭石改用六錢，又加雞內金二錢（搗細），恐其病久臟腑經絡多瘀滯也。
數劑後飯量加增，心中仍有熱時，大便已不燥，間日　一行。
遂去赭石二錢，加知母二錢，俾於晚間服湯藥後，用白蔗糖水，送服阿斯匹林四分之一瓦，得微汗。
後令於日間服之，不使出汗，數日不覺發熱，脈亦復常，惟咳嗽未能全愈。
又用西藥幾阿蘇六分，薄荷冰四分，和以綠豆粉為丸，梧桐子大，每服三丸，日兩次，湯藥仍照方服之，五六日後咳嗽亦愈，身體從此康健。
<h3>4．一味山藥飲</h3>
治勞瘵發熱，或喘或嗽，或自汗，或心中怔忡，或因小便不利，致大便滑瀉，及一切陰分虧損之證。

生懷山藥（四兩，切片）　煮汁兩大碗，以之當茶，徐徐溫飲之。

山藥之性，能滋陰又能利濕，能滑潤又能收澀。
是以能補肺補腎兼補脾胃。
且其含蛋白質最多，在滋補藥中誠為無上之品，特性甚和平，宜多服常服耳。

陳修園謂：山藥為尋常服食之物，不能治大病，非也。
若果不治大病，何以《金匱》治勞瘵有山藥丸。
嘗治一室女，溫病痰喘，投以小青龍加石膏湯，又遵《傷寒論》加減法，去麻黃加杏仁，喘遂定。
時已近暮，一夜安穩。
至黎明喘大作，脈散亂如水上浮麻，不分至數，此將脫之候也。
取藥不及，適有生山藥兩許，急煮汁飲之，喘稍定，脈稍斂，可容取藥，方中仍重用山藥而愈（詳案在仙露湯下）。

一室女，月信年餘未見，已成勞瘵，臥床不起。
治以拙擬資生湯，復俾日用生山　藥四兩，煮汁當茶飲之，一月之後，體漸復初，月信亦通。

一婦人，產後十餘日，大喘大汗，身熱勞嗽。
醫者用黃耆、熟地、白芍等藥，汗出愈多。
後愚診視，脈甚虛弱，數至七至，審證論脈，似在不治。
俾其急用生山藥六兩，煮汁徐徐飲之，飲完添水重煮，一晝夜所飲之水，皆取于山藥中。
翌日又換山藥六兩，仍如此煮飲之。
三日後諸病皆愈。

一人，年四十餘，得溫病十餘日，外感之火已消十之八九。
大便忽然滑下，喘息迫促，且有煩渴之意。
其脈甚虛，兩尺微按即無。
亦急用生山藥六兩，煎汁兩大碗，徐徐溫飲下，以之當茶，飲完煎渣再飲，兩日共用山藥十八兩，喘與煩渴皆愈，大便亦不滑瀉。
<strong>附錄：</strong>
直隸青縣張××來函：
侄女××，已於歸數載，因患瘰癧證成癆，喘嗽不休，或自汗，或心中怔忡，來函索方。
余揣此係陰分虧損已極所致。
俾先用一味山藥飲，每日用生懷山藥四兩，煮汁兩大碗，當茶頻頻溫飲之。
不數劑，喘定汗止，咳嗽亦見輕。
繼又兼服山藥粥，作點心用之，漸漸全愈。
奉天法庫縣萬××來函：家慈患痰喘咳嗽病，三十年於茲矣。
百方不效，且年愈高，病愈進。
乃於今春宿病既發，又添發灼、咽乾、頭汗出、食不下等證。
生雖習醫，此時惟戰兢不敢處方，遂請一宿醫診視，云是痰盛有火，孰知是肺氣與脾陰腎陰將虛竭也。
與人參清肺湯，加生地、丹皮等味，服二劑，非特未效，遂發灼如火，更添泄瀉，有不可終日之勢。
於是不敢延醫，自選用資生湯方，服一劑，亦無顯效。
轉思此時方中於朮、牛蒡子、雞內金等味有未合也。
因改用一味山藥飲，用生懷山藥四兩，加玄參三錢。
服一劑見效，二劑大見效，三劑即病愈強半矣。
後乃改用山藥粥，用生懷山藥一兩為細末，煮作粥，少調以白糖，每日兩次當點心服之。
又間進開胃之藥。
旬余而安。
<h3>5．參麥湯</h3>
治陰分虧損已久，浸至肺虛有痰，咳嗽勞喘，或兼肺有結核者。

人參（三錢）　干麥冬（四錢，帶心）　生山藥（六錢）　清半夏（二錢）　牛蒡子（三錢，炒，搗）　蘇子（二錢，炒，搗）生杭芍（三錢）　甘草（錢半）
人參為補肺之主藥，而有肺熱還傷肺之虞，有麥冬以佐之，則轉能退熱。
麥冬為潤肺之要品，而有咳嗽忌用之說，有半夏以佐之，則轉能止嗽。
至於山藥，其收澀也能助人參以補氣，其黏潤也，能助麥冬以滋液。
雖多服久服，或有壅滯，而牛蒡子之滑利，實又可以相濟。
且牛蒡子能降肺氣之逆，半夏能降胃氣、沖氣之逆，蘇子與人參同用，又能降逆氣之因虛而逆。
平其逆氣，則喘與嗽不治自愈矣。
用白芍者，因肝為肺之對宮，肺金虛損，不能清肅下行以鎮肝木，則肝火恆恣橫而上逆，故加芍藥以斂戢其火。
且芍藥與甘草同用，甘苦化合味近人參，即功近人參，而又為補肺之品也。
<strong>按：</strong>
古方多以麥冬治肺虛咳嗽，獨徐靈胎謂嗽者斷不宜用。
蓋以其汁漿膠黏太甚，肺中稍有客邪，即可留滯不散，惟濟以半夏之辛燥開通，則不惟治嗽甚效。
即治喘亦甚效。
故仲景治傷寒解後，虛羸少氣，氣逆欲吐，有竹葉石膏湯，麥冬與半夏同用。
治火逆上氣，有麥門冬湯，以麥冬為君，亦佐以半夏也。
又肺虛勞嗽者，醫者多忌用半夏，是未知半夏之性者也。
徐靈胎曰：「肺屬金喜斂而不喜散。」蓋斂則肺葉垂而氣順，散則肺葉張而氣逆。
半夏之辛，與薑、桂之辛迥別，入喉則閉不能言，塗金瘡則血不復出，辛中滯澀，故能疏又能斂也。
又辛之斂與酸之斂不同，酸則一主於斂，辛則斂中有發散之意，尤與肺投合也。
又喻嘉言贊麥門冬湯中用半夏曰：「於大建中氣，大生津液藥中，增入半夏之辛溫一味，以利嚥下氣，此非半夏之功，實善用半夏之功也。」
愚對於此證，悉心研究，知其治法，當細分為數種。
腎傳肺者，以大滋真陰之藥為主，以清肺理痰之藥為佐，若拙擬之醴泉飲是也；肺傳腎者，以清肺理痰之藥為主，以滋補真　陰之藥為佐，若此參麥湯是也；其因肺腎俱病，而累及脾胃者，宜肺腎雙補，而兼顧其脾胃，若拙擬之滋培湯、珠玉二寶粥是也。
如此分途施治，斟酌咸宜，而又兼服阿斯匹林，凡其脈之稍有根柢可挽回者，需以時日皆愈也。
至於但肺有結核，而未累及他臟者，可於斯編治肺病方中，酌其治法（論肺病治法，實合虛勞肺病詳細論之也，凡治虛勞及肺病者皆宜參觀）
阿斯匹林，其性涼而能散，善退外感之熱，初得外感風熱，服之出涼汗即愈。
兼能退內傷之熱，肺結核者，借之以消除其熱，誠有奇效。
又善治急性關節腫疼，發表痘毒、麻疹及腸　胃炎、肋膜炎諸證，西藥中之最適用者也。

特其發汗之力甚猛。
若結晶堅而大者，以治外感，半瓦即可出汗；若當天氣寒涼，或近寒帶之地，須服至一瓦，或至瓦半。
若其略似白粉，微有結晶者，藥力薄弱，服至一瓦方能出汗，多可服至瓦半或二瓦。
是在臨證者，相其藥力之優劣，而因時、因地、因人制宜也。

至用阿斯匹林治內傷，其分量尤須少用。
因內傷發熱之人，陰虛陽浮，最易發汗。
西人用治肺結核之熱，日服三瓦，其在歐洲地寒，且其人自幼多肉食，臟腑營衛壯固，或者猶可，在吾中華則定然不可。
是以丁仲祜用阿斯匹林治肺結核，一日三次共服一瓦半，則視西人所用之分量減半矣。

愚用阿斯匹林治肺結核，視西人所用之數，則減之又減。
曾治一少年，染肺結核，咳嗽食少，身體羸弱，半載不愈，求為診治。
遂投以理肺清痰、健胃滋陰之藥，又於晚間臨睡時，用白蔗糖沖水，送服阿斯匹林三分之一瓦。
須臾周身即得大汗，過三點鐘其汗始止，翌日覺周身痠懶，蓋因汗太過也。
而咳嗽則較前見輕，食欲亦少振，繼服滋補之藥數劑，每日只用阿斯匹林六分之一瓦，作一次服下，或出微汗，或不出汗，從此精神漸漸清爽，調治月餘而愈。
自此以後，用阿斯匹林治肺結核，必先少少試服，初次斷不敢稍多也。

至西人謂防其出汗，可與止汗之藥同服，亦系善法。
然仍恐服後止汗之藥不效，而阿斯匹林之發汗，仍然甚效也。
愚治肺結核證，若一日用至一瓦，或一瓦強，恆作十次，或十餘次服下。
勿須用止汗之藥，亦可不出汗。
即有時微見汗，亦系佳兆。

凡勞瘵陰虛之證，其脈之急數者，無論肺結核與不結核，於每服滋補劑外，皆宜服阿斯匹林，或半瓦，或至一瓦。
恐其出汗多，分幾次服下，其初日服之俾微見汗，後日日常服，以或出汗或不出汗為適宜。
如此旬日之間，脈之數者可漸和緩。
<strong>附錄：</strong>
廣西柳州賓××來函：
治一婦人，年四十三歲，素因家務勞心，又兼傷心，遂患吐血。
後吐血雖愈，而喘嗽殊甚，夜不能臥。
諸醫率用枇杷葉、款冬花、杏仁、紫菀、貝母等藥治之。
其後右邊面顴淡紅腫起，嗽喘仍不少愈。
後僕為診治，先投以王清任少腹逐瘀湯加蘇子沉香二劑，繼服書中參麥湯八劑，喘嗽皆愈。
又：治一男子，年四十六歲，心中發熱作喘，醫治三年無效。
僕為診視，先投以書中首方資生湯，遵注加生地黃六錢。
一劑見輕，數劑病愈強半。
繼用參麥湯數劑，病愈十之八九。
然病已數年，身體羸弱，非倉猝所能復原；望先生賜惠，為擬一善後之方，則幸甚矣。
<h3>6．珠玉二寶粥</h3>
治脾肺陰分虧損，飲食懶進，虛熱勞嗽，並治一切陰虛之證。

生山藥（二兩）　生薏米（二兩）　柿霜餅（八錢）
上三味，先將山藥、薏米搗成粗渣，煮至爛熟，再將柿霜餅切碎，調入融化，隨意服之。
山藥、薏米皆清補脾肺之藥。
然單用山藥，久則失於黏膩；單用薏米，久則失於淡滲，惟等分並用，乃可久服無弊。
又用柿霜之涼可潤肺、甘能歸脾者，以為之佐使。
病人服之不但療病，並可充飢，不但充飢，更可適口。
用之對證，病自漸愈，即不對證，亦無他患。
柿霜餅，即柿霜熬成者，為柿霜白而淨者甚少，故用其熬成餅者。
然熬此餅時恆有摻以薄荷水者，其性即不純良。
遇陰虛汗多之證用之即有不宜，若果有白淨柿霜尤勝於餅。

一少年，因感冒懶於飲食，猶勤稼穡，枵腹力作，遂成勞嗽。
過午發熱，徹夜咳吐痰涎。
醫者因其年少，多用滋陰補腎之藥，間有少加參、耆者。
調治兩月不效，飲食減少，痰涎轉增，漸至不起，脈虛數兼有弦象，知其肺脾皆有傷損也。
授以此方，俾一日兩次服之，半月全愈。

或問：脈現弦象，何以即知其脾肺傷損？答曰：脈雖分部位，而其大致實不分部位，今此證左右之脈皆弦，夫弦為肝脈，肝盛必然侮脾，因肝屬木脾屬土也。
且五行之中，惟土可以包括四行，即脾氣可以包括四臟。
故六部脈中，皆以和緩為貴，以其饒有脾土之氣也。
今其脈不和緩而弦硬，其脾氣受傷，不能包括四臟可知。
又肺屬金，所以鎮肝木者也，故肺金清肅之氣下行，肝木必不至恣橫，即脈象不至於弦。
今其脈既現如此弦象，則肺金受傷，不能鎮肝木更可知也。
<h3>7．沃雪湯</h3>
治同前證，更兼腎不納氣作喘者。

生山藥（一兩半）　牛蒡子（炒搗,四錢）　柿霜餅（沖服,六錢）
一人，年四十餘，素有喘證，薄受外感即發。
醫者投以小青龍湯，一劑即愈，習以為常。
一日喘證復發，連服小青龍湯三劑不愈。
其脈五至余，右寸浮大，重按即無。
知其從前服小青龍即愈者，因其證原受外感；今服之而不愈者，因此次發喘原無外感也，蓋其薄受外感即喘；肺與腎原有傷損，但知治其病標，不知治其病本，則其傷損必益甚，是以此次不受外感亦發喘也。
為擬此湯服兩劑全愈，又服數劑以善其後。
<h3>8．水晶桃</h3>
治肺腎兩虛，或咳嗽，或喘逆，或腰膝痠疼，或四肢無力，以治孺子尤佳。

核桃仁（一斤）　柿霜餅（一斤）
先將核桃仁飯甑蒸熟，再與柿霜餅同裝入瓷器內蒸之，融化為一，晾冷，隨意服之。

凡果核之仁，具補益之性者，皆能補腎。
核桃乃果核之最大者，其仁既多脂，味更香美，為食中佳品，性善補腎可知。
柿霜色白入肺，而甘涼滑潤，其甘也能益肺氣，其涼也能清肺熱，其滑也能利肺痰，其潤也能滋肺燥，與核桃同用，肺腎同補，金水相生，虛者必易壯實。
且食之又甚適口，飢時可隨便服之，故以治小兒尤佳也。
<strong>【附方】</strong>
俗傳治勞嗽方，秋分日取鮮萊菔十餘枚去葉，自葉中心穿以鮮槐條，令槐條頭透出根外，懸於茂盛樹上滿百日，至一百零一日取下。
用時去槐條，將萊菔切片煮爛，調紅沙糖服之，每服一枚，數服即愈。
<strong>按：</strong>
萊菔色白入肺，槐條色黑入腎，如此作用，蓋欲導引肺氣歸腎。
其懸於茂盛樹上者，因茂樹之葉多吐氧氣，萊菔借氧氣醞釀，其補益之力必增也。
懸之必滿百日者，欲其飽經霜露，借金水之氣，以補金水之臟也。
邑中孫姓叟，年近六旬，勞喘，百藥不效，後得此方服之而愈。
每歲多備此藥，以贈勞喘者，服之愈者甚多（醫話「附錄：崔××來函介紹三方」中，治嗽方甚效，宜選用）。
<h3>9．既濟湯</h3>
治大病後陰陽不相維繫。
陽欲上脫，或喘逆，或自汗，或目睛上竄，或心中搖搖如懸旌；陰欲下脫，或失精，或小便不禁，或大便滑瀉。
一切陰陽兩虛，上熱下涼之證。

大熟地（一兩）　萸肉（去淨核,一兩）　生山藥（六錢）　生龍骨（搗細,六錢）　生牡蠣（搗細,六錢）　茯苓（三錢）　生杭芍（三錢）　烏附子（一錢）
或問：既濟湯原為救脫之藥，方中何以不用人參？答曰：人參之性補而兼升，以治上脫，轉有氣高不返之虞。
喻嘉言《寓意草》中論之甚詳。
惟與赭石同用，始能納氣歸根。
而證兼下脫者，赭石又不宜用，為不用赭石，所以不敢用人參。
且陽之上脫也，皆因真陰虛損，不能潛藏元陽，陽氣始無所繫戀而上奔。
故方中重用熟地、山藥以峻補真陰，俾陰足自能潛陽。
而佐以附子之辛熱，原與元陽為同氣，協同芍藥之苦降（《神農本草經》味苦），自能引浮越之元陽下歸其宅。
更有萸肉、龍骨、牡蠣以收斂之，俾其陰陽固結，不但元陽不復上脫，而真陰亦永不下脫矣。

一人，年二十餘，稟資素羸弱，又耽煙色，於秋初患瘧，兩旬始愈。
一日大便滑瀉數次，頭面汗出如洗，精神頹憒，昏昏似睡。
其脈上盛下虛，兩寸搖搖，兩尺欲無，數至七至。
延醫二人皆不疏方。
愚後至為擬此湯，一劑而醒，又服兩劑遂復初。

友人張××，曾治一少年，素患心疼，發時晝夜號呼。
醫者屢投以消通之藥，致大便滑瀉，虛氣連連下泄，汗出如洗，目睛上泛，心神驚悸，周身瞤動，須人手按，而心疼如故。
延醫數人皆不敢疏方。
張××投以此湯，將方中萸肉倍作二兩，連服兩劑，諸病皆愈，心疼竟從此除根。

或問：此方能治脫證宜矣，而並能治心疼者何也？答曰：凡人身內外有疼處，皆其氣血痹而不通。
《神農本草經》謂「山茱萸主心下邪氣、寒熱、溫中、逐寒濕痹」，是萸肉不但酸斂，而更善開通可知。
李士材治肝虛作疼，萸肉與當歸並用。
愚治肝虛腿疼，曾重用萸肉隨手奏效（詳案在曲直湯下）。
蓋萸肉得木氣最厚，酸斂之中大具條暢之性，故善於治脫，尤善於開痹也。
大抵其證原屬虛痹，氣血因虛不能流通而作疼。
醫者不知，惟事開破，迨開至陰陽將脫，而其疼如故，醫者亦束手矣。
而投以此湯，惟將萸肉加倍，竟能於救脫之外，更將心疼除根。
此非愚制方之妙，實張××之因證施用，而善於加減也。
<h3>10．來復湯</h3>
治寒溫外感諸證，大病瘥後不能自復，寒熱往來，虛汗淋漓；或但熱不寒，汗出而熱解，須臾又熱又汗，目睛上竄，勢危欲脫；或喘逆，或怔忡，或氣虛不足以息，諸證若見一端，即宜急服。

萸肉（去淨核,二兩）　生龍骨（搗細,一兩）　生牡蠣（搗細,一兩）　生杭芍（六錢）　野臺參（四錢）　甘草（二錢,蜜炙）
萸肉救脫之功，較參、朮、耆更勝。
蓋萸肉之性，不獨補肝也，凡人身之陰陽氣血將散者，皆能斂之。
故救脫之藥，當以萸肉為第一。
而《神農本草經》載於中品，不與參、朮、耆並列者，竊憶古書竹簡韋編，易於錯簡，此或錯簡之誤歟！
凡人元氣之脫，皆脫在肝。
故人虛極者，其肝風必先動，肝風動，即元氣欲脫之兆也。
又肝與膽臟腑相依，膽為少陽，有病主寒熱往來；肝為厥陰，虛極亦為寒熱往來，為有寒熱，故多出汗。
萸肉既能斂汗，又善補肝，是以肝虛極而元氣將脫者服之最效。
愚初試出此藥之能力，以為一己之創見，及詳觀《神農本草經》山茱萸原主寒熱，其所主之寒熱，即肝經虛極之寒熱往來也。
特從前涉獵觀之，忽不加察，且益嘆《神農本草經》之精當，實非後世本草所能及也。
又《神農本草經》謂山茱萸能逐寒濕痹，是以本方可用以治心腹疼痛。
曲直湯用以治肢體疼痛，以其味酸能斂。
補絡補管湯，用之以治咳血吐血。
再合以此方重用之，最善救脫斂汗。
則山茱萸功用之妙，真令人不可思議矣。

一人，年二十餘，於孟冬得傷寒證，調治十餘日，表裡皆解。
忽遍身發熱，頓飯頃，汗出淋漓，熱頓解，須臾又熱又汗。
若是兩晝夜，勢近垂危，倉猝迎愚診治。
及至，見汗出渾身如洗，目上竄不露黑睛，左脈微細模糊，按之即無，此肝膽虛極，而元氣欲脫也，蓋肝膽虛者，其病象為寒熱往來，此證之忽熱忽汗，亦即寒熱往來之意。
急用淨萸肉二兩煎服，熱與汗均愈其半，遂為擬此方，服兩劑而病若失。

趙叟，年六十三歲，於仲冬得傷寒證，痰喘甚劇。
其脈浮而弱，不任循按，問其平素，言有勞病，冬日恆發喘嗽。
再三籌思，強治以小青龍湯去麻黃，加杏仁、生石膏，為其脈弱，俾預購補藥數種備用。
服藥後喘稍愈，再診其脈微弱益甚，遂急用淨萸肉一兩，生龍骨、生牡蠣各六錢，野臺參四錢，生杭芍三錢為方，皆所素購也。
煎湯甫成，此時病人呼吸俱微，自覺氣息不續，急將藥飲下，氣息遂能接續。

李××，年五旬，偶相值，求為診脈，言前月有病服藥已愈，近覺身體清爽，未知脈象何如？診之，其脈尺部無根，寸部搖搖有將脫之勢，因其自謂病愈，若遽悚以危語，彼必不信，姑以脈象平和答之。
遂秘謂其侄曰：「令叔之脈甚危險，當服補斂之藥，以防元氣之暴脫。」其侄向彼述之，果不相信後二日，忽遣人迎愚，言其驟然眩暈不起，求為診治。
既至，見其周身顫動，頭上汗出，言語錯亂，自言心怔忡不能支持，其脈上盛下虛之象較前益甚，急投以淨萸肉兩半，生龍骨、生牡蠣、野臺參、生赭石各五錢，一劑即愈。
繼將萸肉改用一兩，加生山藥八錢，連服數劑，脈亦復常。
按：此方赭石之分量，宜稍重於臺參。
<strong>附錄：</strong>
湖北天門縣崔××來函：
張港朱××之兒媳，產後角弓反張，汗出如珠，六脈散亂無根，有將脫之象，迎為診治。
急用淨萸肉二兩，俾煎湯服之，一劑即愈。
<h3>11．鎮攝湯</h3>
治胸膈滿悶，其脈大而弦，按之似有力，非真有力，此脾胃真氣外泄，衝脈逆氣上干之證，慎勿作實證治之。
若用開通之藥，凶危立見。
服此湯數劑後脈見柔和，即病有轉機，多服自愈。

野臺參（五錢）　生赭石（軋細,五錢）　生芡實（五錢）　生山藥（五錢）　萸肉（去淨核,五錢）　清半夏（二錢）　茯苓（二錢）
服藥數劑後，滿悶見輕，去芡實加白朮二錢。

脈之真有力者，皆有洪滑之象。
洪者如波濤疊湧，勢作起伏；滑者指下滑潤，累累如貫珠。
此脈象弦直，既無起伏之勢，又無貫珠之形，雖大而有力，實非真有力之象。

和緩者脾胃之正脈，弦長者肝膽之正脈。
然脾胃屬土，其脈象原宜包括金、木、水、火諸臟腑，故六部之脈皆有和緩，乃為正象。
今其脈弦而有力，乃肝木橫恣，侵侮脾土之象，故知其脾胃虛也。

衝脈上隸陽明，故沖氣與胃氣原相貫通。
今因胃氣虛而不降，沖氣即易於上干。
此時脾胃氣化不固，既有外越之勢，沖氣復上干而排擠之，而其勢愈外越，故其脈又兼大也。

一媼，年過六旬，胸腹滿悶，時覺有氣自下上衝，飲食不能下行。
其子為書賈，且知醫。
曾因賣書至愚書校，述其母病證，且言脈象大而弦硬。
為擬此湯，服一劑滿悶即減，又服數劑全愈。

一人，年近五旬，心中常常滿悶，嘔吐痰水。
時覺有氣起自下焦，上衝胃口。
其脈弦硬而長，右部尤甚，此沖氣上衝，並迫胃氣上逆也。
問其大便，言甚乾燥。
遂將方中赭石改作一兩，又加知母、生牡蠣各五錢，厚朴、蘇子各錢半，連服六劑全愈。
<strong>附錄:</strong>
直隸鹽山李××來函：
天津王媼，得病月餘，困頓已極，求治於弟。
診其脈，六部皆弦硬有力，更粗大異常，詢其病，則胸膈滿悶，食已即吐，月餘以來，未得一飯不吐，且每日大便兩三次，所便少許有如雞矢，自云心中之難受，莫可言喻，不如即早與世長辭，脫此苦惱。
細思胸膈滿悶，頗似實證者；，然而脈象弦硬粗大，無一點柔和之象，遂憶鎮攝湯下注云，治胸膈滿悶，其脈大而弦，按之有力，此脾胃真氣外泄，衝脈逆氣上干之證，慎勿以實證治之云云。
即抄鎮攝湯原方予之。
服一劑，吐即見減，大便次數亦見減，脈遂有柔和之象。
四五劑，即諸病全愈。
以後遇此等脈象，即按此湯加減治之，無不效如桴鼓。
<h2><span class="orange">（二）治陽虛方</span></h2>
<h3>敦復湯</h3>
（附：服硫黃法）
治下焦元氣虛憊，相火衰微，致腎弱不能作強（《內經》云腎者作強之官），脾弱不能健運，或腰膝痠疼，或黎明泄瀉，一切虛寒諸證。

野臺參（四錢）　烏附子（三錢）　生山藥（五錢）　補骨脂（四錢，炒搗）　核桃仁（三錢）　萸肉（四錢，去淨核）　茯苓（錢半）　生雞內金（錢半，搗細）
敦復湯，原為補相火之專方，而方中以人參為君，與萸肉、茯苓並用，借其收斂下行之力，能大補腎中元氣，元氣既旺相火自生。
又用烏附子、補骨脂之大熱純陽，直達下焦，以助相火之熱力，核桃仁之溫潤多脂，峻補腎臟，以厚相火之基址。
且附子與人參同用名參附湯，為回元陽之神丹，補骨脂與核桃仁並用名青蛾丸，為助相火之妙品（核桃仁屬木，補骨脂屬火，並用之，有木火相生之妙），又恐藥性太熱，於下焦真陰久而有礙，故又重用生山藥，取其汁漿稠黏，能滋下焦真陰，其氣味甘溫，又能固下焦氣化也。
至於雞內金，其健運脾胃之力，既能流通補藥之滯，其收澀膀胱之力，又能逗留熱藥之性也。

人身之熱力，方書恆責重相火，而不知君火之熱力，較相火尤勝。
蓋生育子女以相火為主，消化飲食以君火為主。
君火發於心中，為陽中之火，其熱下濟，大能溫暖脾胃，助其消化之力，此火一衰，脾胃消化之力頓減。
若君火旺而相火衰者，其人仍能多飲多食可享大壽，是知君火之熱力，關於人身者甚大也。
愚自臨證實驗以來，遇君火虛者不勝計，其人多廉於飲食，寒飲留滯為恙，投以辛熱升補之劑，即隨手奏效（拙擬理飲湯為治是病的方）。
彼謂心臟惡熱，用藥惟宜寒涼者，猶是一偏之論。
曾治一人，年二十餘，嗜睡無節，即動作飲食之時，亦忽然昏倒鼾睡。
診其脈兩尺洪滑有力，知其腎經實而且熱也。
遂用黃柏、知母各八錢，茯苓、澤瀉各四錢，數劑而愈。
是知人之資稟不齊：心臟多惡熱，而亦有宜溫補者；腎臟多惡寒，而亦有宜涼瀉者。
是在臨證時細心與之消息，不可拘於成見也。

欲明心火之熱力，今又得一確實證驗。
愚資稟素強壯，心火頗旺而相火少衰，飲食不忌寒涼，恆畏坐涼處。
因此，數年來，常於食前，服生硫黃如黑豆大一塊，約有四釐，甚見效驗。

<h4>附：服硫黃法</h4>
嘗觀葛稚川《肘後方》，首載扁鵲玉壺丹，系硫黃一味九轉而成。
治一切陽分衰憊之病。
而其轉法所需之物頗難備具，今人鮮有服者。
愚臨證實驗以來，覺服制好之熟硫黃，猶不若徑服生者其效更捷。
蓋硫黃制熟則力減，少服無效，多服又有燥渴之弊，服生硫黃少許，即有效而又無他弊也。
十餘年間，用生硫黃治愈沉寒錮冷之病不勝計。
蓋硫黃原無毒，其毒也即其熱也，使少服不令覺熱，即於人分毫無損，故不用制熟即可服，更可常服也。
且自古論硫黃者，莫不謂其功勝桂、附，惟徑用生者系愚之創見，而實由自家徐徐嘗驗，確知其功效甚奇，又甚穩妥，然後敢以之治病。
今邑中日服生硫黃者數百人，莫不飲食加多，身體強壯，皆愚為之引導也。
今略舉生硫黃治驗之病數則於下：
一孺子三歲失乳。
頻頻滑瀉，米穀不化，瘦弱異常。
俾嚼服生硫黃如綠豆粒大兩塊，當日滑瀉即愈，又服數日，飲食加多，肌肉頓長。
後服數月，嚴冬在外嬉戲，面有紅光，亦不畏寒。

一叟年近六旬，得水腫證。
小便不利，周身皆腫，其脈甚沉細，自言素有疝氣，下焦常覺寒涼。
愚曰：欲去下焦之寒，非服硫黃不可。
且其性善利水，施之火不勝水而成水腫者尤為對證。
為開苓桂朮甘湯加野臺參三錢、威靈仙一錢，一日煎渣再服，皆送服生硫黃末二分。
十日後，小便大利，腫消三分之二。
下焦仍覺寒涼，遂停湯藥單服硫黃試驗，漸漸加多，一月共服生硫黃四兩，周身腫盡消，下焦亦覺溫暖。

一人年十八九，常常嘔吐涎沫，甚則吐食。
診其脈象甚遲濡，投以大熱之劑毫不覺熱，久服亦無效驗。
俾嚼服生硫黃如黃豆粒大，徐徐加多，以服後移時覺微溫為度。
後一日兩次服，每服至二錢，始覺溫暖。
共服生硫黃四斤，病始除根。

一數月孺子，乳汁不化，吐瀉交作，常常啼號，日就羸瘦。
其啼時蹙眉，似有腹疼之意。
俾用生硫黃末三釐許，乳汁送服，數次而愈。

一人年四十許，因受寒腿疼不能步履。
投以溫補宣通之劑，愈後，因食豬頭（豬頭鹹寒與豬肉不同）反復甚劇，疼如刀刺，再服前藥不效。
俾每於飯前嚼服生硫黃如玉秫粒大，服後即以飯壓之。
試驗加多，後每服至錢許，共服生硫黃二斤，其證始愈。

一叟年六十有一，頻頻咳吐痰涎，兼發喘逆。
人皆以為勞疾，未有治法。
診其脈甚遲，不足三至，知其寒飲為恙也。
投以拙擬理飲湯加人參、附子各四錢，喘與咳皆見輕而脈之遲仍舊。
因思脈象如此，非草木之品所能挽回。
俾服生硫黃少許，不覺溫暖，則徐徐加多，兩月之間，服生硫黃斤余，喘與咳皆愈，脈亦復常。

一婦人年五旬，上焦陽分虛損，寒飲留滯作嗽，心中怔忡，飲食減少，兩腿畏寒，臥床不起者已二年矣。
醫者見其咳嗽怔忡，猶認為陰分虛損，復用熟地、阿膠諸滯泥之品，服之病益劇。
後愚診視，脈甚弦細，不足四至，投以拙擬理飲湯加附子三錢，服七八日咳嗽見輕，飲食稍多而仍不覺熱，知其數載沉疴，非程功半載不能愈也。
俾每日於兩餐之前服生硫黃三分，體驗加多，後服數月，其病果愈。
<strong>按：</strong>
古方中硫黃皆用石硫黃，而今之硫黃皆出於石，其色黃而亮，砂粒甚大，且無臭氣者即堪服食。
且此物燃之雖氣味甚烈，嚼之實無他味。
無論病在上在下，皆宜食前嚼服，服後即以飯壓之。
若不能嚼服者，為末開水送服亦可，且其力最長，即一日服一次，其熱亦可晝夜不歇。
<h2><span class="orange">（三）治大氣下陷方</span></h2>
<h3>1．升陷湯</h3>
治胸中大氣下陷，氣短不足以息。
或努力呼吸，有似乎喘。
或氣息將停，危在頃刻。
其兼證，或寒熱往來，或咽乾作渴，或滿悶怔忡，或神昏健忘，種種病狀，誠難悉數。
其脈象沉遲微弱，關前尤甚。
其劇者，或六脈不全，或參伍不調。

生箭耆（六錢）　知母（三錢）　柴胡（一錢五分）　桔梗（一錢五分）　升麻（一錢）
氣分虛極下陷者，酌加人參數錢，或再加山萸肉（去淨核）數錢，以收斂氣分之耗散，使升者不至復陷更佳。
若大氣下陷過甚，至少腹下墜，或更作疼者，宜將升麻改用錢半，或倍作二錢。

升陷湯，以黃耆為主者，因黃耆既善補氣，又善升氣。
惟其性稍熱，故以知母之涼潤者濟之。
柴胡為少陽之藥，能引大氣之陷者自左上升。
升麻為陽明之藥，能引大氣之陷者自右上升。
桔梗為藥中之舟楫，能載諸藥之力上達胸中，故用之為嚮導也。
至其氣分虛極者，酌加人參，所以培氣之本也。
或更加萸肉，所以防氣之渙也。
至若少腹下墜或更作疼，其人之大氣直陷至九淵，必需升麻之大力者，以升提之，故又加升麻五分或倍作二錢也。
方中之用意如此，至隨時活潑加減，尤在臨證者之善變通耳。

大氣者，充滿胸中，以司肺呼吸之氣也。
人之一身，自飛門以至魄門，一氣主之。
然此氣有發生之處，有培養之處，有積貯之處。
天一生水，腎臟先成，而腎繫命門之中（包腎之膜油連於脊椎自下上數七節處）有氣息息萌動，此乃乾元資始之氣，《內經》所謂「少火生氣」也。
此氣既由少火發生，以徐徐上達。
培養於後天水穀之氣，而磅礴之勢成。
績貯於膺胸空曠之府，而盤據之根固。
是大氣者，原以元氣為根本，以水穀之氣為養料，以胸中之地為宅窟者也。
夫均是氣也，至胸中之氣，獨名為大氣者，誠以其能撐持全身，為諸氣之綱領，包舉肺外，司呼吸之樞機，故鄭而重之曰大氣。
夫大氣者，內氣也。
呼吸之氣，外氣也。
人覺有呼吸之外氣與內氣不相接續者，即大氣虛而欲陷，不能緊緊包舉肺外也。
醫者不知病因，猶誤認為氣鬱不舒，而開通之。
其劇者，呼吸將停，努力始能呼吸，猶誤認為氣逆作喘，而降下之。
則陷者益陷，凶危立見矣。
其時作寒熱者，蓋胸中大氣，即上焦陽氣，其下陷之時，非盡下陷也，亦非一陷而不升也。
當其初陷之時，陽氣鬱而不暢則作寒，既陷之後，陽氣蓄而欲宣則作熱。
迨陽氣蓄極而通，仍復些些上達，則又微汗而熱解。
其咽乾者，津液不能隨氣上潮也。
其滿悶者，因呼吸不利而自覺滿悶也。
其怔忡者，因心在膈上，原懸於大氣之中，大氣既陷，而心無所附麗也。
其神昏健忘者，大氣因下陷，不能上達於腦，而腦髓神經無所憑藉也。
其證多得之力小任重或枵腹力作，或病後氣力未復，勤於動作，或因泄瀉日久，或服破氣藥太過，或氣分虛極自下陷，種種病因不同。
而其脈象之微細遲弱，與胸中之短氣，實與寒飲結胸相似。
然診其脈似寒涼，而詢之果畏寒涼，且覺短氣者，寒飲結胸也；診其脈似寒涼，而詢之不畏寒涼，惟覺短氣者，大氣下陷也。
且即以短氣論，而大氣下陷之短氣，與寒飲結胸之短氣，亦自有辨。
寒飲結胸短氣，似覺有物壓之；大氣下陷短氣，常覺上氣與下氣不相接續。
臨證者當細審之（寒飲結胸詳理飲湯下）。

肺司呼吸，人之所共知也。
而謂肺之所以能呼吸者，實賴胸中大氣，不惟不業醫者不知，即醫家知者亦鮮，並方書亦罕言及。
所以愚初習醫時，亦未知有此氣。
迨臨證細心體驗，始確知於肺氣呼吸之外，別有氣貯於胸中，以司肺臟之呼吸。
而此氣，且能撐持全身，振作精神，以及心思腦力、官骸動作，莫不賴乎此氣。
此氣一虛，呼吸即覺不利，而且肢體痠懶，精神昏憒，腦力心思，為之頓減。
若其氣虛而且陷，或下陷過甚者，其人即呼吸頓停，昏然罔覺。
愚既實驗得胸中有此積氣與全身有至切之關係，而尚不知此氣當名為何氣。
涉獵方書，亦無從考證。
惟《金匱》水氣門，桂枝加黃耆湯下，有「大氣一轉，其氣乃散」之語。
後又見喻嘉言《醫門法律》謂：「五臟六腑，大經小絡，晝夜循環不息，必賴胸中大氣，斡旋其間」。
始知胸中所積之氣，當名為大氣。
因憶向讀《內經》熱論篇有「大氣皆去病日已矣」之語，王氏注大氣，為大邪之氣也。
若胸中之氣，亦名為大氣，仲景與喻氏果何所本？且二書中亦未嘗言及下陷。
於是復取《內經》，挨行逐句細細研究，乃知《內經》所謂大氣，有指外感之氣言者，有指胸中之氣言者。
且知《內經》之所謂宗氣，亦即胸中之大氣。
並其下陷之說，《內經》亦嘗言之。

今試取《內經》之文釋之。
《靈樞》五味篇曰：「谷始入於胃，其精微者，先出於胃之兩焦，以溉五臟，別出兩行營衛之道，其大氣之摶而不行者，積於胸中，命曰氣海。
出於肺，循喉咽，故呼則出，吸則入。
天地之精氣，其大數常出三入一，故谷不入半日則氣衰，一日則氣少矣。」愚思肺懸胸中，下無透竅，胸中大氣，包舉肺外，上原不通於喉，亦並不通於咽，而曰出於肺循喉咽，呼則出，吸則入者，蓋謂大氣能鼓動肺臟使之呼吸，而肺中之氣，遂因之出入也。
所謂天地之精氣常出三入一者，蓋謂吸入之氣，雖與胸中不相通，實能隔肺膜透過四分之一以養胸中大氣，其餘三分吐出，即換出臟腑中渾濁之氣，此氣化之妙用也。
然此篇專為五味養人而發，故第言飲食能養胸中大氣，而實未發明大氣之本源。
愚嘗思之，人未生時，皆由臍呼吸，其胸中原無大氣，亦無需乎大氣。
迨胎氣日盛，臍下元氣漸充，遂息息上達胸中而為大氣。
大氣漸滿，能鼓動肺膜使之呼吸，即脫離母腹，由肺呼吸而通天地之氣矣（西人謂肺之呼吸延髓主之，胸中大氣實又為延髓之原動力）。

至大氣即宗氣者，亦嘗深考《內經》而得之。
《素問》平人氣象論曰：「胃之大絡名虛里，出於左乳下，其動應衣，脈宗氣也。」<strong>按：</strong>
虛里之絡，即胃輸水穀之氣於胸中，以養大氣之道路。
而其貫膈絡肺之餘，又出於左乳下為動脈。
是此動脈，當為大氣之餘波，而曰宗氣者，是宗氣即大氣，為其為生命之宗主，故又尊之曰宗氣。
其絡所以名虛里者，因其貫膈絡肺遊行於胸中空虛之處也。

又：《靈樞》客邪篇曰：「五穀入於胃，其糟粕、津液、宗氣，分為三隧。
故宗氣積於胸中，出於喉嚨，以貫心脈，而行呼吸焉。」觀此節經文，則宗氣即為大氣，不待詮解。
且與五味篇同為伯高之言，非言出兩人，而或有異同。
且細審「以貫心脈，而行呼吸」之語，是大氣不但為諸氣之綱領，並可為周身血脈之綱領矣。
至大氣下陷之說，《內經》雖無明文，而其理實亦寓於《內經》中。
《靈樞》五色篇雷公問曰：「人無病卒死，何以知之？」黃帝曰：「大氣入於臟腑者，不病而卒死。」夫人之膈上，心肺皆臟，無所謂腑也。
經既統言臟腑，指膈下臟腑可知。
以膈上之大氣，入於膈下之臟腑，非下陷乎？大氣既陷，無氣包舉肺外以鼓動其闟闢之機，則呼吸頓停，所以不病而猝死也。
觀乎此，則大氣之關於人身者，何其重哉！
愚深憫大氣下陷之證醫多誤治，因制升陷湯一方，又有回陽升陷湯、理郁升陷湯二方，皆由升陷湯加減而成。
此三升陷湯後，附載治愈之案，其病之現狀：有呼吸短氣者，有心中怔忡者，有淋漓大汗者，有神昏健忘者，有聲顫身動者，有寒熱往來者，有胸中滿悶者（此因呼吸不利而自覺滿悶，若作滿悶治之立危），有努力呼吸似喘者（此種現狀尤多，乃肺之呼吸將停，其人努力呼吸以自救，若作喘證治之立危），有咽乾作渴者，有常常呵欠者，有肢體痿廢者，有食後易飢者，有二便不禁者，有癃閉身腫者，有張口呼氣外出而氣不上達，肛門突出者，在女子有下血不止者，更有經水逆行者（證因氣逆者多，若因氣陷致經水逆行者曾見有兩人，皆投以升陷湯治愈），種種病狀實難悉數。
其案亦不勝錄。
治愈大氣下陷之案，略登數則於下，以備考徵。

有兄弟二人，其兄年近六旬，弟五十餘。
冬日畏寒，共處一小室中，熾其煤火，復嚴其戶牖。
至春初，二人皆覺胸中滿悶，呼吸短氣。
蓋因戶牖不通外氣，屋中氧氣全被煤火著盡，胸中大氣既乏氧氣之助，又兼受炭氣之傷，日久必然虛陷，所以呼吸短氣也。
因自覺滿悶，醫者不知病因，竟投以開破之藥。
迨開破益覺滿悶，轉以為藥力未到，而益開破之。
數劑之後，其兄因誤治，竟至不起。
其弟服藥亦增劇，而猶可支持，遂延愚診視。
其脈微弱而遲，右部尤甚，自言心中發涼，少腹下墜作疼，呼吸甚覺努力。
知其胸中大氣下陷已劇，遂投以升陷湯，升麻改用二錢，去知母，加乾薑三錢。
兩劑，少腹即不下墜，呼吸亦順。
將方中升麻、柴胡、桔梗皆改用一錢，連服數劑而愈。

一人，年四十八。
素有喘病，薄受外感即發，每歲反復兩三次，醫者投以小青龍加石膏湯輒效。
一日反復甚劇，大喘晝夜不止。
醫者投以從前方兩劑，分毫無效。
延愚診視，其脈數至六至，兼有沉濡之象。
疑其陰虛不能納氣，故氣上逆而作喘也。
因其脈兼沉濡，不敢用降氣之品。
遂用熟地黃、生山藥、枸杞、玄參、大滋真陰之品，大劑煎湯，送服人參小塊二錢。
連服三劑，喘雖見輕，仍不能止。
復診視時，見令人為其椎背，言背常發緊，椎之則稍輕，呼吸亦稍舒暢。
此時，其脈已不數，仍然沉濡。
因細詢，此次反復之由，言曾努力搬運重物，當時即覺氣分不舒，遲兩三日遂發喘。
乃恍悟，此證因陰虛不能納氣，故難於吸。
因用力太過，大氣下陷，故難於呼。
其呼吸皆須努力，故呼吸倍形迫促。
但用納氣法治之，止治其病因之半，是以其喘亦止愈其半也。
遂改用升陷湯，方中升麻、柴胡、桔梗，皆不敢用，以桂枝尖三錢代之。
又將知母加倍，再加玄參四錢，連服數劑全愈。
<strong>按：</strong>
此證雖大氣下陷，而初則實兼不納氣也。
升麻、柴胡、桔梗，雖能升氣，實與不納氣之證有礙，用之恐其證仍反復。
惟桂枝性本條達，能引臟腑之真氣上行，而又善降逆氣。
仲景苓桂朮甘湯，用之以治短氣，取其能升真氣也。
桂枝加桂湯，用之以治奔豚，取其能降逆氣也。
且治咳逆上氣吐吸（喘也）《神農本草經》原有明文。
既善升陷，又善降逆，用於此證之中，固有一無二之良藥也。

或問：桂枝一物耳，何以既能升陷又能降逆？答曰：其能升陷者，以其枝直上而不下垂，且色赤屬火，而性又溫也。
其能降逆者，以其味辛，得金氣而善平肝木，凡逆氣之緣肝而上者（逆氣上升者多由於肝），桂枝皆能鎮之。
大抵最良之藥，其妙用恆令人不測。
拙擬參赭鎮氣湯後，有單用桂枝治一奇病之案，可以參觀。

一人，年二十餘。
動則作喘，時或咳嗽。
醫治數年，病轉增劇，皆以為勞疾不可治。
其脈非微細，而指下若不覺其動。
知其大氣下陷，不能鼓脈外出，以成起伏之勢也。
投以升陷湯，加人參、天冬各三錢，連服數劑而愈。
因其病久，俾於原方中減去升麻，為末煉蜜作丸藥，徐服月餘，以善其後。

一人，年二十四。
胸中滿悶，晝夜咳嗽，其咳嗽時，脅下疼甚。
診其脈象和平，重按微弦無力。
因其脅疼，又兼胸滿，疑其氣分不舒，少投以理氣之藥。
為其脈稍弱，又以黃耆佐之，而咳嗽與滿悶益甚，又兼言語聲顫動。
乃細問病因，知其素勤稼穡，因感冒懶食，猶枵腹力作，以致如此。
據此病因，且又服理氣之藥不受，其為大氣下陷無疑。
遂投以升陷湯，四劑，其病脫然。
<strong>按：</strong>
此證之形狀，似甚難辨，因初次未細詰問，致用藥少有差錯，猶幸迷途未遠，即能醒悟，而病亦旋愈。
由斯觀之，臨證者，甚勿自矜明察，而不屑瑣瑣細問也。

一人，年四十許。
失音半載，漸覺咽喉發緊，且常潰爛，畏風惡寒，冬日所著衣服，至孟夏猶未換。
飲食減少，浸成虛勞，多方治療，病轉增劇。
診其脈，兩寸微弱，毫無軒起之象，知其胸中大氣下陷也。
投以升陷湯，加玄參四錢，兩劑，咽喉即不發緊。
遂減去升麻，又連服十餘劑，諸病皆愈。

西豐縣張××，年十八九，患病數年不愈，來院診治。
其證夜不能寐，飲食減少，四肢無力，常覺短氣。
其脈關前微弱不起。
知系胸中大氣下陷，故現種種諸證。
投以升陷湯，為其不寐，加熟棗仁、龍眼肉各四錢，數劑全愈。

奉天於氏女，出嫁而孀，依居娘門。
因病還家中，夜忽不能言，並不能息。
其同院住者王××，系愚門生，急來院扣門，求為援救。
因素為診脈調藥，知其大氣虛損，此次之證，確知其為大氣下陷，遂為疏方，用生箭耆一兩，當歸四錢，升麻二錢，煎服，須臾即能言語。
翌晨舁至院中，診其脈沉遲微弱，其呼吸仍覺短氣。
遂將原方減升麻一錢，又加生山藥、知母各三錢，柴胡、桔梗各一錢，連服數劑全愈。
按此證，脈遲而仍用知母者，因大氣下陷之脈大抵皆遲，非因寒涼而遲也，用知母以濟黃耆之熱，則藥性和平，始能久服無弊。

奉天袁姓少婦，小便處常若火炙，有時覺腹中之氣下墜，則炙熱益甚。
診其脈關前微弱，關後重按又似有力。
其呼吸恆覺短氣，心中時或發熱。
知其素有外感伏邪，久而化熱，又因胸中大氣下陷，伏邪亦隨之下陷也。
治以升陷湯加生石膏八錢，後漸加至二兩，服藥旬日全愈。

或疑大氣下陷者，氣不上達也，喘者，氣不下降也，何以歷述大氣下陷之病狀，竟有努力呼吸有似乎喘者？
答曰：此理不易驟解，仍宜以治愈之案證之。
一人，年二十餘。
因力田勞苦過度，致胸中大氣下陷，四肢懶動，飲食減少，自言胸中滿悶，其實非滿悶乃短氣也，病人不善述病情，往往如此。
醫者不能自審病因，投以開胸理氣之劑，服之增重。
又改用半補半破之劑，服兩劑後，病又增重。
又延他醫，投以桔梗、當歸、木香各數錢，病大見愈，蓋全賴桔梗升提氣分之力也，醫者不知病愈之由，再服時，竟將桔梗易為蘇梗，升降易性，病驟反復。
自此不敢服藥。
遲延二十餘日，病勢垂危，喘不能臥，晝夜倚壁而坐；假寐片時，氣息即停，心下突然脹起，急呼醒之，連連喘息數口，氣息始稍續；倦極偶臥片時，覺腹中重千斤，不能轉側，且不敢仰臥；其脈乍有乍無，寸關尺或一部獨見，或兩部同見，又皆一再動而止。
此病之危，已至極點。
因確知其為大氣下陷，遂放膽投以生箭耆一兩，柴胡、升麻、淨萸肉各二錢。
煎服片時，腹中大響一陣，有似昏憒，蘇息片時，恍然醒悟。
自此呼吸復常，可以安臥，轉側輕鬆。
其六脈皆見，仍有雀啄之象。
自言百病皆除，惟覺胸中煩熱，遂將方中升麻、柴胡皆改用錢半，又加知母、玄參各六錢，服後脈遂復常。
惟左關三五不調，知其氣分之根柢猶未實也，遂用野臺參一兩，玄參、天冬、麥冬（帶心）各三錢，兩劑全愈。

蓋人之胸中大氣，實司肺臟之呼吸。
此證因大氣下陷過甚，呼吸之機關將停，遂勉強鼓舞肺氣，努力呼吸以自救，其迫促之形有似乎喘，而實與氣逆之喘有天淵之分。
觀此證假寐片時，肺臟不能努力呼吸，氣息即無，其病情可想也。
設以治氣逆作喘者治此證之喘，以治此證之喘者治氣逆作喘，皆凶危立見。
然欲辨此二證，原有確實徵驗：凡喘證，無論內傷外感，其劇者必然肩息（《內經》謂喘而肩上抬者為肩息）；大氣下陷者，雖至呼吸有聲，必不肩息。
蓋肩息者，因喘者之吸氣難，不肩息者，因大氣下陷者之呼氣難也。
欲辨此證，可作呼氣難與吸氣難之狀，以默自體驗，臨證自無差謬。
又喘者之脈多數，或有浮滑之象，或尺弱寸強，大氣下陷之脈，皆與此成反比例，尤其明徵。

一人，年四十許。
每歲吐血兩三次，如此四年，似有一年甚於一年之勢。
其平素常常咳嗽，痰涎壅滯，動則作喘，且覺短氣。
其脈沉遲微弱，右部尤甚。
知其病源系大氣下陷，投以升陷湯，加龍骨、牡蠣（皆不用煅）、生地黃各六錢，又將方中知母改用五錢，連服三劑，諸病皆愈。
遂減去升麻，又服數劑以善其後。

或問：吐血之證，多由於逆氣上干，而血隨氣升。
此證既大氣下陷，當有便血溺血之證，何以竟吐血乎？答曰：此證因大氣陷後，肺失其養，勞嗽不已，以致血因嗽甚而吐出也。
究之胸中大氣，與上逆之氣原迥異。
夫大氣為諸氣之綱領，大氣陷後，諸氣無所統攝，或更易於上干。
且更有逆氣上幹過甚，排擠胸中大氣下陷者（案詳參赭鎮氣湯下）。
至便血溺血之證，由於大氣下陷者誠有之，在婦女更有因之血崩者（案詳固沖湯下）。
又轉有因大氣下陷，而經血倒行，吐血衄血者（案詳加味麥門冬湯下）。
是知大氣既陷，諸經之氣無所統攝，而或上或下錯亂妄行，有不能一律論者。

或問：龍骨、牡蠣為收澀之品，大氣陷者宜升提，不宜收澀。
今方中重用二藥，皆至六錢，獨不慮其收澀之性，有礙大氣之升乎？答曰：龍骨、牡蠣最能攝血之本源。
此證若但知升其大氣，恐血隨升氣之藥復妄動，於升陷湯中，加此二藥，所以兼顧其血也。
且大氣下陷後，慮其耗散，有龍骨、牡蠣以收斂之，轉能輔升陷湯之所不逮。
況龍骨善化瘀血（《神農本草經》主癥瘕），牡蠣善消堅結（觀其治瘰癧可知）。
二藥並用，能使血之未離經者，永安其宅，血之已離經者，盡化其滯。
加於升陷湯中，以治氣陷兼吐血之證，非至穩善之妙藥乎。
<strong>按：</strong>
吐血證最忌升麻。
此證兼吐血，服升陷湯時，未將升麻減去者，因所加之龍骨、牡蠣原可監製之，而服藥之時，吐血之證，猶未反復也。
若恐升麻有礙血證時，亦可減去之，多加柴胡一錢。

一人，年四十餘。
小便不利，周身漫腫，自腰以下，其腫尤甚。
上焦痰涎杜塞，劇時幾不能息。
咳嗽痰中帶血，小便亦有血色。
遷延半載，屢次延醫服藥，病轉增劇。
其脈滑而有力，疑是濕熱壅滯，詢之果心中發熱。
遂重用滑石、白芍以滲濕清熱，佐以柴胡、乳香、沒藥以宣通氣化。
為其病久，不任疏通，每劑藥加生山藥兩許，以固氣滋陰。
又用藥汁，送服三七末二錢，以清其血分。
數劑熱退血減，痰涎亦少，而小便仍不利。
偶於診脈時，見其由臥起坐，因稍費力，連連喘息十餘口，呼吸始順。
且其脈從前雖然滑實，究在沉分。
此時因火退，滑實既減，且有濡象。
恍悟此證確係大氣下陷。
遂投以升陷湯，知母改用六錢，又加玄參五錢，木通二錢，一劑小便即利。
又服數劑，諸病全愈。

一人，年四十七。
咳嗽短氣，大汗如洗，晝夜不止，心中怔忡，病勢危急。
遣人詢方，俾先用山萸肉（去淨核）二兩煎服，以止其汗。
翌日迎愚診視，其脈微弱欲無，呼吸略似迫促。
自言大汗雖止，而仍有出汗之時，怔忡見輕，仍覺短氣。
知其確係大氣下陷，遂投以升陷湯，為其有汗，加龍骨、牡蠣（皆不用煅）各五錢，三劑而愈。

一婦人，年二十餘。
資稟素羸弱，因院中失火，驚恐過甚，遂覺呼吸短氣，心中怔忡，食後更覺氣不上達，常作太息。
其脈近和平，而右部較沉。
知其胸中大氣，因驚恐下陷，《內經》所謂恐則氣陷也。
遂投以升陷湯，為心中怔忡，加龍眼肉五錢，連服四劑而愈。

一婦人，年二十餘。
因境多拂鬱，常作惱怒，遂覺呼吸短氣，咽乾作渴，劇時，覺氣息將停，努力始能呼吸。
其脈左部如常，右部來緩去急，分毫不能鼓指。
《內經》謂宗氣貫心脈，宗氣即大氣也。
此證蓋因常常惱怒，致大氣下陷，故不能鼓脈外出，以成波瀾也。
遂投以升陷湯，為其作渴，將方中知母改用六錢，連服三劑，病愈強半，右脈亦較前有力，遂去升麻，又服數劑全愈。

或問：《內經》謂恐則氣陷，前案中已發明之。
然《內經》又謂怒則氣逆也，何以與此案中之理，相矛盾乎？答曰：《內經》所謂怒則氣逆者，指肝膽之氣而言，非謂胸中大氣也。
然肝膽之氣上逆，上衝大氣亦上逆者，故人當怒急之時，恆有頭目眩暈，其氣呼出不能吸入，移時始能呼吸，此因大氣上逆也。
有肝膽之氣上逆，排擠大氣轉下陷者，拙擬參赭鎮氣湯下，有治驗之案可考也。
況大氣原賴穀氣養之，其人既常惱怒，納穀必少，大氣即暗受其傷，而易下陷也。

一婦人，因臨盆努力過甚，產後數日，脅下作疼，又十餘日，更發寒熱。
其翁知醫，投以生化湯兩劑，病大見愈。
遲數日，寒熱又作。
遂延他醫調治，以為產後瘀血為恙，又兼受寒，於活血化瘀藥中，重加乾薑。
數劑後，寒熱益甚，連連飲水，不能解渴。
時當仲夏，身熱如炙，又復嚴裹厚被，略以展動，即覺冷氣侵膚。
後愚診視，左脈沉細欲無，右脈沉緊，皆有數象。
知其大氣下陷，又為熱藥所傷也。
其從前服生化湯覺輕者，全得芎藭升提之力也。
治以升陷湯，將方中知母改用八錢，又加玄參六錢，一劑而寒熱已，亦不作渴。
從前兩日不食，至此遂能飲食。
惟脅下微疼，繼服拙擬理郁升陷湯，二劑全愈。
<strong>按：</strong>
產後雖有實熱，若非寒溫外感之熱，忌用知母，而不忌用玄參，以玄參原為治產乳之藥，《神農本草經》有明文也。
此證雖得之產後，時已逾月，故敢放膽重用知母。

或問：緊為受寒之脈，故傷寒麻黃湯證，其脈必緊。
此證既為熱藥所傷，何以其右脈沉緊？答曰：脈沉緊者，其脈沉而有力也。
夫有力當作洪象，此證因大氣下陷，雖內有實熱，不能鼓脈作起伏之勢，故不為洪而為緊，且為沉緊也。
其獨見於右部者，以所服乾薑之熱，胃先受之也。
<strong>按：</strong>
脈無起伏為弦，弦而有力，即緊脈也。
若但弦，則為寒矣。
仲景平脈篇謂「雙弦者寒，偏弦者飲。」究之飲為稀涎，亦多系因寒而成也。

一婦人，年三十餘。
得下痿證，兩腿痿廢，不能屈伸，上半身常常自汗，胸中短氣，少腹下墜，小便不利，寢不能寐。
延醫治療數月，病勢轉增。
診其脈細如絲，右手尤甚。
知其系胸中大氣下陷，欲為疏方。
病家疑而問曰：「大氣下陷之說，從前醫者，皆未言及。
然病之本源，既為大氣下陷，何以有種種諸證乎？」答曰：人之大氣雖在胸中，實能統攝全身，今因大氣下陷，全身無所統攝，肢體遂有廢而不舉之處，此兩腿之所以痿廢也。
其自汗者，大氣既陷，外衛之氣亦虛也。
其不寐者，大氣既陷，神魂無所依附也。
小便不利者，三焦之氣化，不升則不降，上焦不能如霧，下焦即不能如瀆也。
至於胸中短氣，少腹下墜，又為大氣下陷之明徵也。
遂治以升陷湯，因其自汗，加龍骨、牡蠣（皆不用煅）各五錢，兩劑汗止，腿稍能屈伸，諸病亦見愈。
繼服拙擬理郁升陷湯數劑，兩腿漸能著力。
然痿廢既久，病在筋脈，非旦夕所能脫然。
俾用舒筋通脈之品，製作丸藥，久久服之，庶能全愈。

一婦人，年三十許。
胸中滿悶，不能飲食。
醫者純用開破之藥數劑，忽然寒熱，脈變為遲。
醫者見脈遲，又兼寒熱，方中加黃耆、桂枝、乾薑各數錢，而仍多用破氣之藥。
購藥未服，愚應其鄰家延請，適至其村，病家求為診視，其脈遲而且弱，問其呼吸覺短氣乎？答曰：今於服藥數劑後，新添此證。
知其胸中大氣因服破氣之藥下陷。
時醫者在座，不便另為疏方，遂謂醫曰：子方中所加之藥，極為對證，然此時其胸中大氣下陷，破氣藥分毫不可再用。
遂單將所加之黃耆、桂枝、乾薑煎服。
寒熱頓已，呼吸亦覺暢舒。
後醫者即方略為加減，又服數劑全愈。

門人高××曾治一人，年三十餘。
因枵腹勞力過度，致大氣下陷。
寒熱往來，常常短氣，大汗淋漓，頭疼咽乾，畏涼嗜睡，遷延日久，不能起床。
醫者誤認為肝氣鬱結，投以鱉甲、枳實、麥芽諸藥，病益劇。
診其脈，左寸關尺皆不見，右部脈雖見，而微弱欲無。
知其為大氣下陷，投以升陷湯，加人參三錢，一劑左脈即見，又將知母改用五錢，連服數劑全愈。

高××又治一婦人，年三十許。
胸中短氣，常常出汗，劇時覺氣不上達，即昏不知人，移時始蘇，睡時恆自驚寤。
診其脈，微弱異常，知其胸中大氣下陷甚劇。
遂投以升陷湯，知母改用五錢，又加人參、萸肉（去淨核）各三錢，連服數劑全愈。

大氣下陷之證，不必皆內傷也，外感證亦有之。
一人年四十許，於季春得溫證，延醫調治不愈，留連兩旬，病益沉重。
後愚診視，其兩目清白無火，竟昏憒不省人事，舌乾如磋，卻無舌苔。
問之亦不能言語，周身皆涼，其五六呼吸之頃，必長出氣一口。
其脈左右皆微弱，至數稍遲，此亦胸中大氣下陷也。
蓋大氣不達於腦中則神昏，大氣不潮於舌本則舌乾，神昏舌乾，故問之不能言也。
其周身皆涼者，大氣陷後，不能宣布於營衛也。
其五六呼吸之頃，必長出氣者，大氣陷後，胸中必覺短氣，故太息以舒其氣也。
遂用野臺參一兩、柴胡二錢，煎湯灌之，一劑見輕，兩劑全愈。
<strong>按：</strong>
此證從前原有大熱，屢經醫者調治，大熱已退，精神愈憊。
醫者諉為不治，病家亦以為氣息奄奄，待時而已。
乃遲十餘日，而病狀如故，始轉念或可挽回，而迎愚診視。
幸投藥不瘥，隨手奏效，是知藥果對證，誠有活人之功也。
<strong>又按：</strong>
此證若不知為大氣下陷，見其舌乾如斯，但知用熟地、阿膠、枸杞之類滋其津液，其滯泥之性，填塞膺胸，既陷之大氣將何由上達乎？愚願業醫者，凡遇氣分不舒之證，宜先存一大氣下陷理想，以細心體察，倘遇此等證，庶可挽回人命於頃刻也。

一人，年三十餘。
於初夏得溫病，醫者用涼藥清解之，兼用枳實、青皮破氣諸品，連服七八劑，譫語不省人事，循衣摸床，周身顫動。
再延他醫，以為內風已動，辭不治。
後愚診視，其脈五至，浮分微弱，而重按似有力，舌苔微黃，周身肌膚不熱，知其溫熱之邪，隨破氣之藥下陷已深，不能外出也。
遂用生石膏二兩，知母、野臺參各一兩，煎湯兩茶杯，分二次溫服。
自午至暮，連進二劑，共服藥四次，翌日精神清爽，能進飲食，半日進食五次，猶飢而索食。
看護者不敢復與，則周身顫動，復發譫語，疑其病又反復，求再診視。
其脈象大致和平，而浮分仍然微弱。
恍悟其胸中大氣，因服破氣之藥下陷，雖用參數次，至此猶未盡復，故亟亟求助於水穀之氣，且胃中之氣，因大氣下陷無所統攝，或至速於下行，而飲食亦因之速下也。
遂用野臺參兩許，佐以麥門冬（帶心）三錢、柴胡二錢，煎湯飲下，自此遂愈。

或問：子所治大氣下陷證，有兩日不食者，有飲食減少者。
此證亦大氣下陷，何以轉能多食？答曰：事有常變，病亦有常變。
王清任《醫林改錯》載有所治胸中瘀血二案：一則胸不能著物，一則非以物重壓其胸不安，皆治以血腑逐瘀湯而愈。
夫同一胸中瘀血，其病狀竟若斯懸殊，故同一大氣之下陷也，其脾胃若因大氣下陷，而運化之力減者，必然少食；若大氣下陷，脾胃之氣亦欲陷者，或轉至多食。
曾治一少婦，忽然飲食甚多，一時覺飢不食，即心中怔忡。
醫者以為中消證，屢治不效。
向愚詢方，疑其胸中大氣下陷，為開升陷湯方，加龍骨、牡蠣（皆不用煅）各五錢，數劑而愈。
蓋病因雖同，而病之情狀，恆因人之資稟不同，而有變易。
斯在臨證者，細心體察耳。
<strong>按：</strong>
此證與前證，雖皆大氣下陷，而實在寒溫之餘，故方中不用黃耆，而用人參。
因寒溫之熱，最能鑠耗津液，人參能補氣，兼能生津液，是以《傷寒論》方中，凡氣虛者，皆用人參，而不用黃耆也。

上所列者，皆大氣下陷治驗之案也。
然此證為醫者誤治及失於不治者甚多，略登數則於下，以為炯戒。

庚戍秋，在滄州治病，有趙姓，忽過訪，言有疑事，欲質諸先生。
問何疑？曰：予妹半月前來歸寧，數日間，無病而亡，未知何故？愚曰：此必有病，子蓋未知耳。
×曰：其前一日，覺咽喉發悶，診其脈沉細，疑其胸有鬱氣，俾用開氣之藥一劑，翌日不覺輕重，惟自言不再服藥，斯夕即安坐床上而逝。
其咽喉中發悶，並不甚劇，故曰無病也。
愚曰：此胸中大氣下陷耳。
時行篋中有治大氣下陷諸案，因出示之，且為剖析其理。
×泫然流涕曰，斯誠為藥誤矣。

一人，年三十餘。
呼吸短氣，胸中滿悶。
醫者投以理氣之品，似覺稍輕，醫者以為藥病相投，第二劑，遂放膽開破其氣分。
晚間服藥，至夜如<del>廁</del>厠，便後遂不能起。
看護者，扶持至床上，昏昏似睡，呼之不應，須臾張口呼氣外出，若呵欠之狀，如斯者日余而亡。
後其兄向愚述之，且問此果何病？因歷舉大氣下陷之理告之。
其兄連連太息，既自悔擇醫不慎，又痛恨醫者誤人，以後不敢輕於延醫服藥。

一農家媼，年五十餘。
因麥秋農家忙甚，井臼之事皆自任之，漸覺呼吸不利，氣息迫促。
醫者誤認為氣逆作喘，屢投以納氣降氣之藥，氣息遂大形迫促，其努力呼吸之聲，直聞戶外。
延愚診視，及至，診其脈左右皆無，勉為疏方，取藥未至而亡，此亦大氣下陷也。
其氣息之迫促，乃肺之呼吸將停，努力呼吸以自救也，醫者又復用藥，降下其氣，何其謬哉！
一諸生，年五十六，為學校教員，每講說後，即覺短氣，向愚詢方。
愚曰，此胸中大氣，虛而欲陷，為至緊要之證，當多服升補氣分之藥。
彼欲用燒酒燉藥，謂朝夕服之甚便。
愚曰，如此亦可，然必須將藥燉濃，多飲且常飲耳。
遂為疏方，用生黃耆四兩、野臺參二兩，柴胡、桔梗各八錢，先用黃酒斤許，煎藥十餘沸，再用燒酒二斤，同貯瓶中，置甑中燉開，每飯前飲之，旬日而愈。
後因病愈，置不復飲。
隔年，一日步行二里許，自校至家，似有氣息迫促之狀，不能言語，倏忽而亡。
蓋其身體素胖，艱於行步，胸中大氣，素有欲陷之機，因行動勞苦，而遂下陷，此誠《內經》所謂「大氣入於臟腑，不病而猝死」者也。
方書有氣厥，中氣諸名目，大抵皆大氣下陷之證，特未窺《內經》之旨，而妄為議論耳。
<strong>按：</strong>
《內經》原有氣厥二字，乃謂氣厥逆上行，非後世所謂氣厥也。

或問：案中所載大氣下陷證，病因及其病狀，皆瞭如指掌矣。
然其脈之現象，或見於左部，或見於右部，或左右兩部皆有現象可徵，且其脈多遲，而又間有數者，同一大氣之下陷也，何以其脈若是不同乎？答曰：胸中大氣包舉肺外，原與肺有密切之關係，肺之脈診在右部，故大氣下陷，右部之脈多微弱者其常也。
然人之元氣自腎達肝，自肝達於胸中，為大氣之根本。
其人或肝腎素虛，或服破肝氣之藥太過，其左脈或即更形微弱，若案中左部寸關尺皆不見，左脈沉細欲無，左關參伍不調者是也。
至其脈多遲，而又間有數者，或因陰分虛損，或兼外感之熱，或為熱藥所傷，乃兼證之現脈，非大氣下陷之本脈也。

或問：李東垣補中益氣湯所治之證，若身熱惡寒、心煩懶言，或喘、或渴、或陽虛自汗，子所治大氣下陷案中，類皆有之。
至其內傷外感之辨，謂內傷則短氣不足以息，尤為大氣下陷之明徵。
至其方中所用之藥，又與子之升陷湯相似。
何以其方名為補中益氣，但治中氣之虛陷，而不言升補大氣乎？答曰：大氣之名，雖見於《內經》，然《素問》中所言之大氣，乃指外感之邪氣而言，非胸中之大氣也。
至《靈樞》所言，雖系胸中大氣，而從來讀《內經》者，恆目《靈樞》為針經而不甚注意。
即王氏注《內經》，亦但注《素問》而不注《靈樞》。
後人為其不易索解，則更廢而不讀。
至仲景《傷寒》、《金匱》兩書，惟《金匱》水氣門，有「大氣一轉，其氣乃散」之語。
他如《難經》、《千金》、《外臺》諸書，並未言及大氣。
是以東垣於大氣下陷證，亦多誤認為中氣下陷，故方中用白朮以健補脾胃，而後來之調補脾胃者，皆以東垣為法。
夫中氣誠有下陷之時，然不若大氣下陷之尤屬危險也。
間有因中氣下陷，泄瀉日久，或轉致大氣下陷者，可仿補中益氣湯之意，於拙擬升陷湯中，去知母加白朮數錢。
若但大氣下陷，而中氣不下陷者，白朮亦可不用，恐其氣分或有鬱結，而耆、術並用，易生脹滿也。
<strong>按：</strong>
補中益氣湯所治之喘證，即大氣下陷者之努力呼吸也。
若果系真喘，桔梗尚不宜用，況升麻乎？愚少時觀東垣書，至此心嘗疑之，後明大氣下陷之理，始覺豁然，而究嫌其立言欠妥。
設醫者，真以為補中益氣湯果能治喘，而於氣機上逆之真喘亦用之，豈不足僨事乎？此有關性命之處，臨證者當審辨之。
<strong>附錄：</strong>
直隸青縣張××來函：
湖北韓××妻，年六旬，素多肝鬱，浸至胸中大氣下陷。
其氣短不足以息，因而努力呼吸，有似乎喘；喉干作渴；心中滿悶怔忡；其脈甚沉微。
知其胸中大氣下陷過甚，肺中呼吸幾有將停之勢，非投以升陷湯，以升補其大氣不可。
為錄出原方，遵注大氣；陷之甚者將升麻加倍服。
一劑後，吐出黏涎數碗，胸中頓覺舒暢。
又於方中加半夏、陳皮，連服三劑，病遂霍然。
蓋此證因大氣下陷，其胸肺胃脘無大氣以斡旋之，約皆積有痰涎，迨服藥後，大氣來復，故能運轉痰涎外出，此《金匱》水氣門所謂「大氣一轉，其氣（水氣即痰涎）乃散」也。
後大氣下陷證數見不鮮，莫不用升陷湯加減治愈。

河北省淪縣張××來函：
族嬸母，年四十餘歲，身體素弱。
因境遇不順，又多抑鬱。
癸亥十月下旬，忽患頭疼甚劇，已三日矣，族叔來舍，俾生往診。
及至，聞呻吟不已，臥床不起，言已針過百會及太陽兩處，均未見效。
其左脈微細如絲，按之即無，右脈亦無力，自言氣息不接，胸悶不暢，不思飲食，自覺精神恍惚，似難支持，知其胸中之大氣下陷也。
其頭疼者，因大氣陷後，有他經之逆氣乘虛上干也。
遵用升陷湯原方，升提其下陷之大氣，連服數劑全愈。

四川涇南周××來函：
程姓男孩，年五歲，乳哺不足，脫肛近四載，醫不能治。
其面白神疲，身體孱弱；大腸墜出二寸許，用手塞入，旋又墜出；其脈濡弱無力；呼吸促短，狀若不能接續。
知其胸中大氣下陷，下焦之氣化因之不能固攝也。
仿用升陷湯方，用生箭耆四錢，知母二錢，桔梗、柴胡、升麻各一錢，潞參、淨萸肉各三錢煎湯一盅，分兩次溫飲下。
連服二劑，肛即收縮。
乃減去升麻，再服三劑，全愈。

直隸唐山張××來函：
××之內，以其夫病勢沉重，深恐難起，憂慮成疾。
心內動悸，痞塞短氣。
醫者以為痰鬱，用二陳湯加減清之，病益加劇。
因鑑其父為藥所誤（其父因下痢十餘日，醫用大黃四錢降之覆杯而卒），遂停藥不敢服。
此際愚正在城中為其夫調治余病。
俟愚來家求診，見其滿面油光，兩手尺寸之脈皆極沉，惟關脈堅而有力。
愚曰：「此乃胸中大氣下陷，何醫者不明如是，而用清痰之二陳也。
今兩關脈之堅弦，乃彼用藥推蕩之力。」診際，大氣一陷，遂全身一戰，冷汗滿額，心即連次跳動十餘次。
遂用升陷湯，再仿逍遙散、炙甘草湯之意，提其下陷之氣，散其中宮之滯，並以交其心腎。
一劑而三部平，大氣固。
嗣因尺中太微，而理氣藥及升柴等藥皆不敢用，遂按治大氣下陷方之意及治虛勞之法，精心消息，調治而愈。

安徽績溪章××來函：
有馮××，務農而家小康。
其母章氏，年正八秩，體豐善飯。
一日忽覺左手麻痹，漸至不能持碗。
越朝方食麵餅，倏然僵厥，坐向下墮，肢冷額汗，氣息僅屬。
人皆以為猝中也，聚商救治，自午至晡，逐見危殆，來請吾為籌挽救簡方，以老人素不服藥，且口噤鼻塞，恐藥汁亦難下咽耳。
吾意謂年老久厥，詎能回陽？姑囑以紅靈丹少許吹鼻中，倘嚏氣能宣通，再議用藥。
乃藥甫入而嚏作，似漸甦醒。
然呼吸甚微，如一線遊絲，恐風吹斷。
先按口鼻，溫度甚低，音在喉中，猶言誓不服藥。
診其脈，則沉微，察其瞳，亦渙散。
遂確定為大氣下陷。
但值耄年，勢難遽投重峻之劑，爰照升陷湯方而小其劑，用生箭耆一錢五分，知母八分，淨萸肉一錢，柴胡四分，升麻三分。
煎服須臾，即漸有轉機。
續進兩劑，逐次平復。
繼俾服潞黨參，每日二錢，加五味子五粒，廣陳皮少許，頻飲代茶。
今春見之，較未病前更倍康強矣。

山東德州盧××來函：
五家嫂及內子兩人，系因家務心力煎勞，自覺無日不病者。
五家嫂怔忡異常，每犯此病，必數日不能起床，須人重按其心，終日面目虛浮，無病不有。
而內子則不但怔忡，寒熱往來，少腹重墜，自汗、盜汗，亦無定時，面目手足及右腿無日不腫。
而兩人丸藥日不離口，不但無效，更漸加劇。
後侄查大氣下陷一切方案，確知兩人皆系大氣下陷無疑。
服升陷湯數劑，並加滋補之味，而各病若失，現今均健壯如常矣。

直隸鹽山孫××來函：
一九二六年冬，河東友人翟××之母乳部生瘡，疼痛難忍，同事王××約往診視。
翟××言，昨日請醫診治，服藥一劑，亦不覺如何，惟言誓不再服彼醫方藥。
生診視時，其脈左關弦硬，右寸獨微弱，口不能言，氣息甚微，病勢已危險萬分。
生斷為年高因病瘡大氣下陷，為開升陷湯，以升舉其氣，又加連翹、丹參諸藥，以理其瘡。
一劑能言，病人喜甚，非按原方再服一劑不可。
後生又診數次，即方略為加減，數服全愈。
後遇此證數次，亦皆用升陷湯加減治愈。

奉天桓仁縣閻××來函：
客歲家慈得大氣下陷證，吾以向未行醫，未敢率爾用藥，遂聘本縣名流再三診治，終無效驗。
遲至今歲正月初二日，氣息奄奄，迫不及待，遂急用升陷湯，遵方後所注更番增減，按證投藥，數月沉疴，數日全愈。

江蘇平臺王××來函：
一婦人，產後乳上生癰，腫疼殊甚。
延西醫治不效，繼延吾診治。
其膿已成，用針刺之，出膿甚多，第二日已眠食俱安矣。
至第三日，忽神昏不食，並頭疼。
其母曰：「此昨日受風寒以致如此。」診其脈，微細若無，身無寒熱，心跳，少腹微疼，知非外感，當系胸中大氣下陷。
投以升陷湯，兩劑全愈。
<h3>2．回陽升陷湯</h3>
治心肺陽虛，大氣又下陷者。
其人心冷、背緊、惡寒，常覺短氣。

生黃耆（八錢）　乾薑（六錢）　當歸身（四錢）　桂枝尖（三錢）　甘草（一錢）
周身之熱力，借心肺之陽，為之宣通，心肺之陽，尤賴胸中大氣，為之保護。
大氣一陷，則心肺陽分素虛者，至此而益虛，欲助心肺之陽，不知升下陷之大氣，雖日服熱藥無功也。

或問：心臟屬火，西人亦謂周身熱力皆發於心，其能宣通周身之熱宜矣。
今論周身熱力不足，何以謂心肺之陽皆虛？答曰：肺與心同居膈上，左心房之血脈管，右心房之回血管，皆與肺循環相通，二臟之宣通熱力，原有相助為理之妙。
然必有大氣以斡旋之，其功用始彰耳。
<strong>按：</strong>
喻嘉言《醫門法律》最推重心肺之陽，謂心肺陽旺，則陰分之火自然潛伏。
至陳修園推廣其說，謂心肺之陽下濟，大能溫暖脾胃消化痰飲。
皆確論也。

一童子，年十三四，心身俱覺寒涼，飲食不化，常常短氣，無論服何熱藥，皆分毫不覺熱。
其脈微弱而遲，右部兼沉。
知其心肺陽分虛損，大氣又下陷也。
為制此湯，服五劑，短氣已愈，身心亦不若從前之寒涼。
遂減桂枝之半，又服數劑全愈。
俾停藥，日服生硫黃分許，以善其後。

一人，年五十餘。
大怒之後，下痢月餘始愈。
自此胸中常覺滿悶，飲食不能消化。
數次延醫服藥，不外通利氣分之品，即間有溫補脾胃者，亦必雜以破氣之藥，愈服病愈增重。
後愚診視，其脈沉細微弱，至數甚遲。
詢其心中，常有覺涼之時。
知其胸中大氣下陷，兼上焦陽分虛損也。
遂投以此湯，十劑全愈。
後因怒，病又反復，醫者即愚方，加厚朴二錢，服後少腹下墜作疼，徹夜不能寐，復求為診治，仍投以原方而愈。

趙姓媼，年近五旬，忽然昏倒不語，呼吸之氣大有滯礙，幾不能息，其脈微弱而遲。
詢其生平，身體羸弱，甚畏寒涼，恆覺胸中滿悶，且時常短氣。
即其素日資稟及現時病狀以互戡病情，其為大氣下陷兼寒飲結胸無疑。
然此時形勢將成痰厥，住在鄉村取藥無及，遂急用胡椒二錢搗碎煎兩三沸，澄取清湯灌下。
須臾胸中作響，呼吸頓形順利。
繼用乾薑八錢煎湯一盅，此時已自能飲下。
須臾氣息益順，精神亦略清爽，而仍不能言，且時作呵欠，十餘呼吸之頃必發太息，知其寒飲雖開，大氣之陷者猶未復也。
遂投以拙擬回陽升陷湯。
服數劑，呵欠與太息皆愈，漸能言語。
<strong>按：</strong>
此證初次單用乾薑開其寒飲，而不敢佐以赭樸諸藥以降下之者，以其寒飲結胸又兼大氣下陷也。
設若辨證不清而誤用之，必至凶危立見，此審證之當細心也。
<h3>3．理郁升陷湯</h3>
治胸中大氣下陷，又兼氣分鬱結，經絡湮淤者。

生黃耆（六錢）　知母（三錢）　當歸身（三錢）　桂枝尖（錢半）　柴胡（錢半）　乳香（三錢，不去油）　沒藥（三錢，不去油）
脅下撐脹，或兼疼者，加龍骨、牡蠣（皆不用煅）各五錢；少腹下墜者，加升麻一錢。

一婦人，年三十許。
胸中滿悶，時或作疼，鼻息發熱，常常作渴。
自言得之產後數日，勞力過度。
其脈遲而無力，籌思再三，莫得病之端緒。
姑以生山藥一兩，滋其津液，雞內金二錢、陳皮一錢，理其疼悶，服後忽發寒熱。
再診其脈，無力更甚，知其氣分鬱結，又下陷也。
遂為制此湯，一劑諸病皆覺輕，又服四劑全愈。

一少女，年十五。
臍下左邊起一癥瘕，沉沉下墜作疼，上連腰際，亦下墜作疼楚，時發呻吟。
劇時，常覺小便不通，而非不通也。
診其脈，細小而沉。
詢其得病之由，言因小便不利，便時努力過甚，其初腰際墜疼，後遂結此癥瘕。
其方結時，揉之猶軟，今已五閱月，其患處愈堅結。
每日晚四點鐘，疼即增重，至早四點鐘，又漸覺輕。
愚聞此病因，再以脈象參之，知其小便時努力過甚。
上焦之氣，陷至下焦而鬱結也。
遂治以理郁升陷湯，方中乳香、沒藥皆改用四錢，又加丹參三錢、升麻錢半，二劑而墜與疼皆愈。
遂去升麻，用藥汁送服朱血竭末錢許，連服數劑，癥瘕亦消。

或問：龍骨、牡蠣為收澀之品，兼脅下脹疼者，何以加此二藥？答曰：脅為肝之部位，脅下脹疼者，肝氣之橫恣也，原當用瀉肝之藥，又恐與大氣下陷者不宜。
用龍骨、牡蠣，以斂戢肝火，肝氣自不至橫恣，此斂之即以瀉之，古人治肝之妙術也。
且黃耆有膨脹之力，脹疼者原不宜用，有龍骨、牡蠣之收斂，以縮其膨脹之力，可放膽用之無礙，此又從體驗而知道也。
嘗治一少婦，經水兩月不見，寒熱往來，脅下作疼，脈甚微弱而數至六至。
詢之常常短氣，投以理郁升陷湯，加龍骨、牡蠣各五錢，為脈數，又加玄參、生地、白芍各數錢，連服四劑。
覺脅下開通，瘀血下行，色紫黑，自此經水調順，諸病皆愈。
蓋龍骨、牡蠣性雖收澀，而實有開通之力，《神農本草經》謂龍骨消癥瘕，而又有牡蠣之咸能軟堅者以輔之，所以有此捷效也。
<h3>4．醒脾升陷湯</h3>
治脾氣虛極下陷，小便不禁。

生箭耆（四錢）　白朮（四錢）　桑寄生（三錢）　川續斷（三錢）　萸肉（四錢，去淨核）　龍骨（四錢，煅搗）　牡蠣（四錢，煅搗）　川萆薢（二錢）　甘草（二錢，蜜炙）
《內經》曰：「飲入於胃，遊溢精氣，上輸於脾，脾氣散精，上歸於肺，通調水道，下輸膀胱。」是脾也者，原位居中焦，為水飲上達下輸之樞機，樞機不旺，則不待上達而即下輸，此小便之所以不禁也。
然水飲降下之路不一，《內經》又謂「肝熱病者，小便先黃」，又謂「肝壅兩胠（脅也）滿，臥則驚悸，不得小便。」且芍藥為理肝之主藥，而善利小便。
由斯觀之，是水飲又由胃入肝，而下達膀胱也。
至胃中所餘水飲，傳至小腸滲出，此又人所共知。
故方中用黃耆、白朮、甘草以升補脾氣，即用黃耆同寄生、續斷以升補肝氣，更用龍骨、牡蠣、萸肉、萆薢以固澀小腸也。
又人之胸中大氣旺，自能吸攝全身氣化，不使下陷，黃耆與寄生並用，又為填補大氣之要藥也。

或問：黃耆為補肺脾之藥，今謂其能補肝氣何也？答曰：肝屬木而應春令，其氣溫而性喜條達，黃耆性溫而升，以之補肝，原有同氣相求之妙用。
愚自臨證以來，凡遇肝氣虛弱，不能條達，一切補肝之藥不效者，重用黃耆為主，而少佐以理氣之品，服之，覆杯之頃，即見效驗（治驗詳黃耆解）。
是知謂肝虛無補法者，非見道之言也。

或問：《神農本草經》謂桑寄生能治腰疼、堅齒髮、長鬚眉，是當為補肝腎之藥，而謂其能補胸中大氣何也？答曰：寄生根不著土，寄生樹上，最善吸空中之氣，以自滋生，故其所含之氣化，實與胸中大氣為同類。
嘗見有以補肝腎，而多服久服，胸中恆覺滿悶，無他，因其胸中大氣不虛，故不受寄生之補也。
且《神農本草經》不又謂其治癰腫乎？然癰腫初起，服之必無效，惟癰腫潰後，生肌不速，則用之甚效。
如此而言，又與黃耆之主癰疽敗證者相同，則其性近黃耆，更可知矣。

或問：萆薢世醫多用以治淋，夫淋以通利為主，蓋取萆薢能利小便也。
此方中用之以固小便，其性果固小便乎，抑利小便乎？答曰：萆薢為固澀下焦之要藥，其能治失溺，《名醫別錄》原有明文。
時醫因古方有萆解分清飲，遂誤認萆薢為利小便之要藥，而於小便不利、淋澀諸證多用之。
嘗見有以利小便，而小便轉癃閉者，以治淋證，竟致小便滴瀝不通者，其誤人可勝道哉！蓋萆薢分清飲之君萆薢，原治小便頻數，溺出旋白如油，乃下焦虛寒，氣化不固之證，觀其佐以縮小便之益智，溫下焦之烏藥，其用意可知。
特當日命名時，少欠斟酌，遂致庸俗醫輩，錯有會心，貽害無窮，可不慎哉！
<h2><span class="orange">（四）治喘息方</span></h2>
<h3>1．參赭鎮氣湯</h3>
治陰陽兩虛，喘逆迫促，有將脫之勢。
亦治腎虛不攝，沖氣上干，致胃氣不降作滿悶。

野臺參（四錢）　生赭石（六錢，軋細）　生芡實（五錢）　生山藥（五錢）　萸肉（六錢，去淨核）　生龍骨（六錢，搗細）　生牡蠣（六錢，搗細）　生杭芍（四錢）　蘇子（二錢，炒搗）
生赭石壓力最勝，能鎮胃氣衝氣上逆，開胸膈，墜痰涎，止嘔吐，通燥結，用之得當，誠有捷效。
虛者可與人參同用。

仲景旋覆代赭石湯，赭石、人參並用。
治「傷寒發汗，若吐若下解後，心下痞硬，噫氣不除者」。
參、赭鎮氣湯中人參，借赭石下行之力，挽回將脫之元氣，以鎮安奠定之，亦旋覆代赭石湯之義也。

一婦人，年三十餘，勞心之後兼以傷心，忽喘逆大作，迫促異常。
其翁知醫，以補斂元氣之藥治之，覺胸中窒礙不能容受。
更他醫以為外感，投以小劑青龍湯喘益甚。
延愚診視，其脈浮而微數，按之即無，知為陰陽兩虛之證。
蓋陽虛則元氣不能自攝，陰虛而肝腎又不能納氣，故作喘也。
為制此湯，病人服藥後，未及覆杯曰：「吾有命矣。」詢之曰：「從前呼吸惟在喉間，幾欲脫去，今則轉落丹田矣。」果一劑病愈強半，又服數劑全愈。

一婦人，年二十餘，因與其夫反目，怒吞鴉片。
已經救愈，忽發喘逆，迫促異常。
須臾又呼吸頓停，氣息全無，約十餘呼吸之頃，手足亂動，似有蓄極之勢，而喘復如故。
若是循環不已，勢近垂危，延醫數人，皆不知為何病。
後愚診視其脈，左關弦硬，右寸無力，精思良久，恍然悟曰：此必怒激肝膽之火，上衝胃氣。
夫胃氣本下行者也，因肝膽之火沖之，轉而上逆，並迫肺氣亦上逆，此喘逆迫促所由來也。
逆氣上干，填塞胸膈，排擠胸中大氣，使之下陷。
夫肺懸胸中，須臾無大氣包舉之，即須臾不能呼吸，此呼吸頓停所由來也（此理參觀升陷湯後跋語方明）。
迨大氣蓄極而通，仍上達胸膈，鼓動肺臟，使得呼吸、逆氣遂仍得施其擊撞，此又病勢之所以循環也。
《神農本草經》載，桂枝主上氣咳逆、結氣、喉痹、吐吸（吸不歸根即吐出），其能降逆氣可知。
其性溫而條達，能降逆氣，又能升大氣可知。
遂單用桂枝尖三錢，煎湯飲下，須臾氣息調和如常。
夫以桂枝一物之微，而升陷降逆，兩擅其功，以挽回人命於頃刻，誠天之生斯使獨也。
然非親自經驗者，又孰信其神妙如是哉！繼用參赭鎮氣湯，去山藥、蘇子，加桂枝尖三錢、知母四錢，連服數劑，病不再發。
此喘證之特異者，故附記於此。
<strong>附錄：</strong>
直隸青縣張××來函：
定縣吳××妻病，服藥罔效。
弟診其脈，浮而無力。
胸次鬱結，如有物杜塞，飲食至胃間，恆覺燒熱不下。
仿參赭鎮氣湯之義，用野臺參六錢，赭石細末二兩。
將二藥煎服，胸次即覺開通。
服至二劑，飲食下行無礙。
因其大便猶燥，再用當歸、肉蓯蓉各四錢，俾煎服。
病若失。

安徽績溪章××來函：
洪××，年五十餘，家素貧苦，曾吸鴉片，戒未多年，由咳而成喘疾，勉強操勞，每屆冬令則加劇，然病發時亦往往不服藥而自愈。
茲次發喘，初由外感，兼發熱頭痛。
醫者投以二活、防、葛，大劑表散，遂汗出二日不止，喘逆上衝，不能平臥，胸痞腹脹，大便旬余未行，語不接氣，時或瘛瘲，種種見證，已瀕極險。
診其脈，微細不起。
形狀頹敗殊甚。
詳細勘視，誠將有陰陽脫離之虞。
適日前閱赭石解，記其主治，揣之頗合。
但恐其性太重鎮而正氣將隨以下陷也，再四躊躇，因配以真潞黨參、生懷山藥、野茯神、淨萸肉、廣桔紅、京半夏、龍骨、牡蠣、蘇子、蒡子等，皆屬按證而擬，竟與參赭鎮氣湯大致相同。
一劑病愈大半，兩劑即扶杖起行，三劑則康復如恆矣。
前月遇之，自言冬不知寒，至春亦未反復。
<h3>2．山藥納氣湯</h3>
治陰虛不納氣作喘逆。

生山藥（一兩）　大熟地（五錢）　萸肉（五錢，去淨核）　柿霜餅（四錢，沖服）　生杭芍（四錢）　牛蒡子（二錢，炒搗）　蘇子（二錢，炒搗）　甘草（二錢，蜜炙）　生龍骨（五錢，搗細）
前方，治陰陽兩虛作喘，此方，乃專治陰虛作喘者也。
方書謂肝腎虛者，其人即不能納氣，此言亦近理，然須細為剖析。
空氣中有氧氣，乃養物之生氣也。
人之肺臟下無透竅，而吸入之養氣，實能隔肺胞，息息透過，以下達腹中，充養周身。
肝腎居於腹中，其氣化收斂，不至膨脹，自能容納下達之氣，且能導引使之歸根。
有時腎虛氣化不攝，則上注其氣於沖，以衝下連腎也。
夫沖為血海，實亦主氣，今因為腎氣貫注，則沖氣又必上逆於胃，以衝上連胃也。
由是，沖氣兼挾胃氣上逆，並迫肺氣亦上逆矣，此喘之所由來也。
又《內經》謂肝主疏，泄腎主閉藏。
夫肝之疏泄，原以濟腎之閉藏，故二便之通行，相火之萌動，皆與肝氣有關，方書所以有肝行腎氣之說。
今因腎失其閉藏之性，肝遂不能疏泄腎氣使之下行，更迫於腎氣之膨脹，轉而上逆。
由斯，其逆氣可由肝系直透膈上，亦能迫肺氣上逆矣，此又喘之所由來也。
方中用地黃、山藥以補腎，萸肉、龍骨補肝即以斂腎，芍藥、甘草甘苦化陰，合之柿霜之涼潤多液，均為養陰之妙品，蘇子、牛蒡又能清痰降逆，使逆氣轉而下行，即能引藥力速於下達也。
至方名山藥納氣湯者，因山藥補腎兼能補肺，且饒有收斂之力，其治喘之功最弘也。

或問：養氣雖能隔肺胞透過，亦甚屬些些無多，何以當吸氣內入之時，全腹皆有膨脹之勢？答曰：若明此理，益知所以致喘之由。
人之臟腑皆賴氣以撐懸，是以膈上有大氣，司肺呼吸者也；膈下有中氣，保合脾胃者也，臍下有元氣，固性命之根蒂者也。
當吸氣入肺之時，肺胞膨脹之力，能鼓舞諸氣，節節運動下移，而周身之氣化遂因之而流通。
且喉管之分支下連心肝，以通於奇經諸脈，當吸氣內入之時，所吸之氣原可由喉管之分支下達，以與肺中所吸之氣，相助為理也。
下焦肝腎（奇經與腎相維繫）屬陰，陰虛氣化不攝則內氣膨脹，遂致吸入之氣不能容受而急於呼出，此陰虛者所以不納氣而作喘也。
<h3>3．滋培湯</h3>
治虛勞喘逆，飲食減少，或兼咳嗽，並治一切陰虛羸弱諸證。

生山藥（一兩）　於術（三錢，炒）　廣陳皮（二錢）　牛蒡子（二錢，炒搗）　生杭芍（三錢）　玄參（三錢）　生赭石（三錢，軋細）　炙甘草（二錢）
痰鬱肺竅則作喘，腎虛不納氣亦作喘。
是以論喘者恆責之肺、腎二臟，未有責之於脾、胃者。
不知胃氣宜息息下行，有時不下行而轉上逆，並迫肺氣亦上逆即可作喘。
脾體中空，能容納諸回血管之血，運化中焦之氣，以為氣血寬閒之地，有時失其中空之體，或變為緊縮，或變為脹大，以致壅激氣血上逆迫肺，亦可作喘。
且脾脈緩大，為太陰濕土之正象，虛勞喘嗽者，脈多弦數，與緩大之脈反對，乃脾土之病脈也。
故重用山藥以滋脾之陰，佐以於術以理脾之陽，脾臟之陰陽調和，自無或緊縮、或漲大之虞。
特是，脾與胃臟腑相依，凡補脾之藥皆能補胃。
而究之臟腑異用，脾以健運磨積，宣通津液為主；胃以熟腐水穀、傳送糟粕為主。
若但服補藥，壅滯其傳送下行之機，胃氣或易於上逆，故又宜以降胃之藥佐之，方中之赭石、陳皮、牛蒡是也。
且此數藥之性，皆能清痰涎利肺氣，與山藥、玄參並用，又為養肺止嗽之要品也。
用甘草、白芍者，取其甘苦化合，大有益於脾胃，兼能滋補陰分也。
並治一切虛勞諸證者，誠以脾胃健壯，飲食增多，自能運化精微以培養氣血也。

一人，年二十二，喘逆甚劇，脈數至七至，用一切治喘藥皆不效，為制此方。
將藥煎成，因喘劇不能服，溫湯三次始服下，一劑見輕，又服數劑全愈。

或問：藥之健脾胃者，多不能滋陰分，能滋陰分者，多不能健脾胃，此方中芍藥、甘草同用，何以謂能兼此二長？答曰：《神農本草經》謂芍藥味苦，後世本草謂芍藥味酸。
究之，芍藥之味苦酸皆有。
陳修園篤信《神農本草經》謂芍藥但苦不酸。
然嚼服芍藥錢許，恆至齼齒，兼有酸味可知。
若取其苦味與甘草相合，有甘苦化陰之妙（甘苦化陰說始於葉天士），故能滋陰分。
若取其酸味與甘草相合，有甲己化土之妙（甲木味酸己土味甘），故能益脾胃。
此皆取其化出之性以為用也。
又陳修園曰：芍藥苦平破滯，本瀉藥非補藥也。
若與甘草同用，則為滋陰之品，與生薑、大棗、桂枝同用，則為和營衛之品，與附子、乾薑同用，則能收斂元陽，歸根於陰，又為補腎之品。
本非補藥，昔賢往往取為補藥之主，其旨微矣。
按此論甚精，能示人用藥變化之妙，故連類及之。

西人謂：心有病可以累肺作喘，此說誠信而有徵。
蓋喘者之脈多數，夫脈之原動力發於心，脈動數則心動亦數可知。
心左房之赤血與右房之紫血，皆與肺循環相通。
若心動太急，逼血之力過於常度，則肺臟呼吸亦因之速過常度，此自然之理也。
然心與腎為對待之體，心動若是之急數，腎之真陰不能上潮，以靖安心陽可知。
由是言之，心累肺作喘之證，亦即腎虛不納氣之證也。

西人又謂：喘證因肺中小氣管，痰結塞住，忽然收縮，氣不通行，呼吸短促，得痰出乃減。
有日日發作者，又數日或因辛苦寒冷而發作者，又有因父母患此病傳延者。
發作時，苦劇不安，醫治無良法。
應用紙浸火硝水內，取出曬乾，置盆內燃點，乘煙焰熏騰時，以口吸養氣入肺（火硝多含養氣）。
或用醉仙桃干葉當煙吸之，內服樟腦鴉片酒壹貳錢、更加薑末一分半、白礬七釐共為散，水調服。
雖未必能除根，亦可漸輕。
按：此證乃勞疾之傷肺者，當名為肺勞。
雖發作時甚劇，仍可久延歲月。
其治法當用拙擬黃耆膏。

肺勞之證，因肺中分支細管多有瘀滯，熱時肺胞松客氣化猶可宣通，故病則覺輕；冷時肺胞緊縮其痰涎恆益杜塞，故病則加重。
此乃肺部之錮疾，自古無必效之方。
惟用曼陀羅熬膏，和以理肺諸藥，則多能治愈。
爰將其方詳開於下：
曼陀羅正開花時，將其全科切碎，榨取原汁四兩，入鍋內熬至若稠米湯；再加入硼砂二兩，熬至融化；再用遠志細末、甘草細末各四兩，生石膏細末六兩，以所熬之膏和之，以適可為丸為度，分作小丸。
每服錢半，若不效可多至二錢，白湯送下，一日兩次。
久服病可除根。
若服之覺熱者，石膏宜加重。

肺臟具闟闢之機。
其闟闢之機自如，自無肺勞病證。
遠志、硼砂最善化肺管之瘀，甘草末服，不經火炙、水煮，亦善宣通肺中氣化，此所以助肺臟之闢也。
曼陀羅膏大有收斂之力，此所以助肺臟之闟也。
用石膏者，因曼陀羅之性甚熱，石膏能解其熱也。
且遠志、甘草、硼砂皆為養肺之品，能多生津液，融化痰涎，俾肺臟闟闢之機靈活無滯，則肺勞之喘嗽自愈也。
<strong>按：</strong>
醉仙桃即曼陀羅花也。
其花白色，狀類牽牛而大，其葉大如掌而有尖，結實大如核桃，實蒂有托盤如錢，皮有芒刺如包麻，中含細粒，如火麻仁。
渤海之濱生殖甚多，俗呼為洋金花。
李時珍謂：「服之令人昏昏如醉，可作麻藥。」又謂：「熬水洗脫肛甚效。」蓋大有收斂之功也。
西人藥學謂：用醉仙桃花實葉，俱要鮮者榨汁，或熬干，或曬乾作膏。
每服三釐，能補火止疼、令人熟睡，善療喘嗽。
正與時珍之說相似。
然此物有毒不可輕用。
今人治勞喘者，多有取其花與葉，作煙吸之者，實有目前捷效，較服其膏為妥善也。
<h2><span class="orange">（五）治痰飲方</span></h2>
<h3>1．理飲湯</h3>
治因心肺陽虛，致脾濕不升，胃郁不降，飲食不能運化精微，變為飲邪。
停於胃口為滿悶，溢於膈上為短氣，漬滿肺竅為喘促，滯膩咽喉為咳吐黏涎。
甚或陰霾布滿上焦，心肺之陽不能暢舒，轉鬱而作熱。
或陰氣逼陽外出為身熱，迫陽氣上浮為耳聾。
然必診其脈，確乎弦遲細弱者，方能投以此湯。

於朮（四錢）　乾薑（五錢）　桂枝尖（二錢）　炙甘草（二錢）　茯苓片（二錢）　生杭芍（二錢）　桔紅（錢半）　川厚朴（錢半）
服數劑後，飲雖開通，而氣分若不足者，酌加生黃耆數錢。

方中用桂枝、乾薑，以助心肺之陽，而宣通之。
白朮、茯苓、甘草，以理脾胃之濕，而淡滲之（茯苓甘草同用最瀉濕滿）。
用厚朴者，葉天士謂：「厚朴多用則破氣，少用則通陽」，欲借溫通之性，使胃中陽通氣降，運水穀速於下行也。
用桔紅者，助白朮、茯苓、甘草以利痰飲也。
至白芍，若取其苦平之性，可防熱藥之上僭（平者主降），若取其酸斂之性，可制虛火之浮游（《神農本草經》謂芍藥苦平，後世謂芍藥酸斂，其味實苦而微酸）。
且藥之熱者，宜於脾胃，恐不宜於肝膽，又取其涼潤之性，善滋肝膽之陰，即預防肝膽之熱也。
況其善利小便，小便利而痰飲自減乎。

一婦人，年四十許。
胸中常覺滿悶發熱，或旬日，或浹辰之間，必大喘一兩日。
醫者用清火理氣之藥，初服稍效，久服轉增劇。
後愚診視，脈沉細幾不可見。
病家問：系何病因？愚曰：此乃心肺陽虛，不能宣通脾胃，以致多生痰飲也。
人之脾胃屬土，若地輿然。
心肺居臨其上正當太陽部位（膈上屬太陽，觀《傷寒論》太陽篇自知），其陽氣宣通，若日麗中天暖光下照。
而胃中所納水穀，實借其陽氣宣通之力，以運化精微而生氣血，傳送渣滓而為二便。
清升濁降，痰飲何由而生？惟心肺陽虛，不能如離照當空，脾胃即不能借其宣通之力，以運化傳送，於是飲食停滯胃口，若大雨之後，陰霧連旬，遍地汙淖，不能幹滲，則痰飲生矣。
痰飲既生，日積月累，鬱滿上焦則作悶，漬滿肺竅則作喘，阻遏心肺陽氣，不能四布則作熱。
醫者不識病源，猶用涼藥清之，勿怪其久而增劇也。
遂為制此湯，服之一劑，心中熱去，數劑後轉覺涼甚。
遂去白芍ﺀ連服二十餘劑，胸次豁然，喘不再發。

一婦人，年三十許。
身形素豐。
胸中痰涎鬱結，若礙飲食，上焦時覺煩熱。
偶服礞石滾痰丸有效，遂日日服之。
初則飲食加多，繼則飲食漸減，後則一日不服，即不能進飲食。
又久服之。
竟分毫無效，日僅一餐，進食少許，猶不能消化。
且時覺熱氣上騰，耳鳴欲聾，始疑藥不對證。
求愚診治，其脈象浮大，按之甚軟。
愚曰：此證心肺陽虛，脾胃氣弱，為服苦寒攻瀉之藥太過，故病證脈象如斯也。
擬治以理飲湯。
病家謂，從前醫者，少用桂附，即不能容受，恐難再用熱藥。
愚曰：桂附原非正治心肺脾胃之藥，況又些些用之，病重藥輕，宜其不受。
若拙擬理飲湯，與此證針芥相投，服之必無他變。
若畏此藥，不敢輕服，單用乾薑五錢，試服亦可。
病家依愚言，煎服乾薑後，耳鳴即止，須臾覺胸次開通。
繼投以理飲湯，服數劑，心中亦覺涼甚。
將乾薑改用一兩，又服二十餘劑，病遂除根。

一婦人，年四十許。
上焦滿悶煩躁，思食涼物，而偶食之，則滿悶益甚。
且又黎明泄瀉，日久不愈，滿悶益甚，將成臌脹。
屢次延醫服藥，多投以半補半破之劑，或佐以清涼，或佐以收澀，皆分毫無效。
後愚診視，脈象弦細而遲。
知系寒飲結胸，阻塞氣化。
欲投以理飲湯，病家聞而遲疑，似不敢服。
亦俾先煎乾姜數錢服之，胸中煩躁頓除。
為其黎明泄瀉，遂將理飲湯去厚朴、白芍，加生雞內金錢半，補骨脂三錢，連服十餘劑，諸病皆愈。

一婦人，年近五旬，常覺短氣，飲食減少。
屢次延醫服藥，或投以宣通，或投以升散，或投以健補脾胃，兼理氣之品，皆分毫無效。
浸至飲食日減，羸弱不起，奄奄一息，病家亦以為不治之證矣。
後聞愚在其鄰村，屢救危險之證，復延愚診視。
其脈弦細欲無，頻吐稀涎。
詢其心中，言覺有物杜塞胃口，氣不上達，知其為寒飲凝結也。
遂投以理飲湯，方中乾薑改用七錢，連服三劑，胃口開通。
又覺呼吸無力，遂於方中加生黃耆三錢，連服十餘劑，病全愈。
方書謂，飲為水之所結，痰為火之所凝，是謂飲涼而痰熱也。
究之飲證亦自分涼熱，其熱者，多由於憂思過度，甚則或至癲狂，雖有飲而恆不外吐。
其涼者，則由於心肺陽虛，如方名下所言種種諸情狀。
且其證，時吐稀涎，常覺短氣，飲食廉少，是其明徵也（後世謂痰之稀者為飲，稠者為痰，與《金匱》所載四飲名義不同）。

邑，韓××醫學傳家，年四十有四，偶得奇疾。
臥則常常發搐，旋髮旋止，如發寒戰之狀，一呼吸之間即愈。
即不發搐時，人偶以手撫之，又輒應手而發。
自治不效，廣求他醫治療皆不效。
留連半載，病勢浸增。
後愚診視，脈甚弦細。
詢其飲食甚少，知繫心肺脾胃陽分虛憊，不能運化精微，以生氣血。
血虛不能榮筋，氣虛不能充體，故發搐也。
必發於臥時者，臥則氣不順也。
人撫之而輒發者，氣虛則畏人按也。
授以理飲湯方，數劑，飲食加多，搐亦見愈。
二十劑後，病不再發。
<h3>2．理痰湯</h3>
治痰涎鬱塞胸膈，滿悶短氣。
或漬於肺中為喘促咳逆。
停於心下為驚悸不寐。
滯於胃口為脹滿噦呃。
溢於經絡為肢體麻木或偏枯。
留於關節，著於筋骨，為俯仰不利，牽引作疼。
隨逆氣肝火上升，為眩暈不能坐立。

生芡實（一兩）　清半夏（四錢）　黑芝麻（三錢，炒搗）　柏子仁（二錢，炒搗）　生杭芍（二錢）　陳皮（二錢）　茯苓片（二錢）
世醫治痰，習用宋《局方》二陳湯，謂為治痰之總劑。
不知二陳湯能治痰之標，不能治痰之本。
何者？痰之標在胃，痰之本原在於腎。
腎主閉藏，以膀胱為腑者也。
其閉藏之力，有時不固，必注其氣於膀胱。
膀胱膨脹，不能空虛若谷，即不能吸引胃中水飲，速於下行而為小便，此痰之所由來也。
又腎之上為血海，奇經之衝脈也。
其脈上隸陽明，下連少陰。
為其下連少陰也，故腎中氣化不攝，則沖氣易於上干。
為其上隸陽明也，沖氣上干，胃氣亦多上逆，不能息息下行以運化水飲，此又痰之所由來也。
此方以半夏為君，以降沖胃之逆。
即重用芡實，以收斂沖氣，更以收斂腎氣，而厚其閉藏之力。
腎之氣化治，膀胱與沖之氣化，自無不治，痰之本原清矣。
用芝麻、柏實者，潤半夏之燥，兼能助芡實補腎也。
用芍藥、茯苓者，一滋陰以利小便，一淡滲以利小便也。
用陳皮者，非借其化痰之力，實借其行氣之力，佐半夏以降逆氣，並以行芡實、芝麻、柏實之滯膩也。

友人毛××，曾治一婦人，年四十餘。
上盛下虛，痰涎壅滯，飲食減少，動則作喘。
他醫用二陳湯加減治之，三年，病轉增劇。
後延毛××診視，投以此湯，數劑病愈強半。
又將芡實減去四錢，加生山藥五錢，連服二十餘劑，痰盡消，諸病皆愈。
至今數年，未嘗反復。

毛××又嘗治一少婦，患癇風。
初兩三月一發，浸至兩三日一發。
脈滑、體豐，知系痰涎為恙。
亦治以此湯，加赭石三錢，數劑竟能拔除病根。
後與愚覿面述之。
愚喜曰：向擬此湯時，原不知能治癇風，經兄加赭石一味，即建此奇功，大為此方生色矣。
<strong>按：</strong>
此方若治癇風，或加硃砂，或加生鐵落，或用磨刀水煎藥，皆可。
<h3>3．龍蠔理痰湯</h3>
治因思慮生痰，因痰生熱，神志不寧。

清半夏（四錢）　生龍骨（六錢，搗細）　生牡蠣（六錢，搗細）　生赭石（三錢，軋細）　朴硝（二錢）　黑芝麻（三錢，炒搗）　柏子仁（三錢，炒搗）　生杭芍（三錢）　陳皮（二錢）　茯苓（二錢）
此方，即理痰湯，以龍骨、牡蠣代芡實，又加赭石、朴硝也。
其所以如此加減者，因此方所主之痰，乃虛而兼實之痰。
實痰宜開，礞石滾痰丸之用硝黃者是也；虛痰宜補，腎虛泛作痰，當用腎氣丸以逐之者是也。
至虛而兼實之痰，則必一藥之中，能開痰亦能補虛，其藥乃為對證，若此方之龍骨、牡蠣是也。
蓋人之心腎，原相助為理。
腎虛則水精不能上輸以鎮心，而心易生熱，是由腎而病及心也；心因思慮過度生熱，必暗吸腎之真陰以自救，則腎易虧耗，是由心而病及腎也。
於是心腎交病，思慮愈多，熱熾液凝，痰涎壅滯矣。
惟龍骨、牡蠣能寧心固腎，安神清熱，而二藥並用，陳修園又稱為治痰之神品，誠為見道之言。
故方中用之以代芡實，而猶恐痰涎過盛，消之不能盡消，故又加赭石、朴硝以引之下行也。

一人，年三十餘。
常覺膽怯，有時心口或少腹瞤動後，須臾覺有氣起自下焦，上衝胸臆，鬱而不伸，連作呃逆，脖項發熱，即癲狂唱呼。
其夾咽兩旁內，突起若瘰癧，而不若瘰癧之硬。
且精氣不固，不寐而遺，上焦覺熱，下焦覺涼。
其脈左部平和，微嫌無力，右部直上直下（李士材脈訣云直上直下衝脈昭昭），彷彿有力，而按之非真有力。
從前屢次醫治皆無效。
此腎虛，致沖氣挾痰上衝，亂其心之神明也。
投以此湯，減厚朴之半，加山萸肉（去淨核）五錢，數劑諸病皆愈，惟覺短氣。
知系胸中大氣下陷（理詳升陷湯下），投以拙擬升陷湯，去升麻、柴胡，加桂枝尖二錢，兩劑而愈。
蓋此證，從前原有逆氣上干，升麻、柴胡能升大氣，恐兼升逆氣。
桂枝則升大氣，兼降逆氣，故以之代升、柴也。

一媼，年六十二，資稟素羸弱。
偶當外感之餘，忽然妄言妄見，驚懼異常，手足擾動，飢渴不敢飲食，少腹塌陷，胸膈突起。
脈大於平時一倍，重按無力。
知系肝腎大虛，沖氣上逆，痰火上並，心神擾亂也。
投以此湯，去朴硝，倍赭石，加生山藥、山萸肉（去淨核）、生地黃各六錢。
又磨取鐵鏽水煎藥（理詳一味鐵養湯下），一劑即愈。
又服一劑，以善其後。
<h3>4．健脾化痰丸</h3>
治脾胃虛弱，不能運化飲食，以至生痰。

生白朮（二兩）　生雞內金（二兩，去淨瓦石糟粕）
上藥二味，各自軋細過羅，各自用慢火焙熟（不可焙過），煉蜜為丸梧桐子大。
每服三錢，開水送下。
白朮為健補脾胃之主藥，然土性壅滯，故白朮多服久服，亦有壅滯之弊；有雞內金之善消瘀積者以佐之，則補益與宣通並用。
俾中焦氣化，壯旺流通，精液四布，清升濁降，痰之根柢蠲除矣。
又此方不但治痰甚效，凡廉於飲食者，服之莫不飲食增多。
且久服之，並可消融腹中一切積聚。

初擬此方時，原和水為丸。
而久服者間有咽乾及大便燥結之時。
後改用蜜丸，遂無斯弊。
<h3>5．期頤餅</h3>
治老人氣虛，不能行痰，致痰氣鬱結，胸次滿悶，脅下作疼。
凡氣虛痰盛之人，服之皆效，兼治疝氣。

生芡實（六兩）　生雞內金（三兩）　白麵（半斤）　白沙糖（不拘多少）
先將芡實用水淘去浮皮，曬乾，軋細，過羅。
再將雞內金（中有瓦石糟粕去淨分量還足）軋細，過羅，置盆內浸以滾水，半日許。
再入芡實、白糖、白麵，用所浸原水，和作極薄小餅，烙成焦黃色，隨意食之。

雞內金，以補助脾胃，大能運化飲食，消磨瘀積。
食化積消，痰涎自除。
再者，老人痰涎壅盛，多是下焦虛憊，氣化不攝，痰涎隨沖氣上泛。
芡實大能斂沖固氣，統攝下焦氣化。
且與麥面同用，一補心，一補腎，使心腎相濟，水火調和，而痰氣自平矣。

或問：老人之痰，既由於氣虛不行，何不加以補助氣分之品？答曰：凡補氣之藥，久服轉有他弊。
此方所用藥品，二穀食，一肉食，復以沙糖調之，可作尋常服食之物，與他藥餌不同。
且食之，能令人飲食增多，則氣虛者自實也。

此方去芡實，治小兒疳積痞脹，大人癥瘕積聚。
<h3>6．治痰點天突穴法</h3>
（附：捏結喉法、明礬湯、麝香香油灌法）
點天突穴以治痰厥，善針灸者，大抵知之。
而愚臨證體驗，尤曲盡點法之妙。
穴在結喉（頸間高骨）下宛宛中。
點時屈手大指（指甲長鬚剪之）以指甲貼喉，指端著穴，直向下用力（勿斜向里），其氣即通。
指端，當一起一點，令痰活動，兼頻頻撓動其指端，令喉癢作嗽，其痰即出。

一婦人，年二十許。
數日之前，覺胸中不舒，一日忽然昏昏似睡，半日不醒。
適愚自他處歸，過其村。
病家見愚喜甚，急求診治。
其脈沉遲，兼有閉塞之象。
唇瞤動。
凡唇動者，為有痰之徵。
脈象，當系寒痰壅滯上焦過甚。
遂令人扶之坐，以大指點其天突穴，俾其喉癢作嗽。
約點半點鐘，咳嗽十餘次，吐出涼痰一碗，始能言語。
又用乾薑六錢，煎湯飲下而愈。

歲在甲寅，客居大名之金灘鎮。
時當孟春，天寒，雨且雪，一兵士衣裝盡濕，因凍甚，不能行步，其夥舁之至鎮，昏不知人。
呼之不應，用火烘之，且置於溫暖之處，經宿未醒。
聞愚在鎮，曾用點天突穴法，治愈一人，求為診治。
見其僵臥不動，呼吸全無。
按其脈，彷彿若動。
以手掩其口鼻，每至呼吸之頃，微覺有熱，知猶可救。
遂令人扶起俾坐，冶以點天突穴之法，兼捏其結喉。
約兩點鐘，咳嗽二十餘次，共吐涼痰碗半，始能呻吟。
亦飲以乾薑而愈。
<strong>【捏結喉法】</strong>
得之滄州友人張××，其令人喉癢作嗽之力尤速。
欲習其法者，可先自捏其結喉，如何捏法即可作嗽，則得其法矣。
然當氣塞不通時。
以手點其天突穴，其氣即通。
捏結喉，必癢嗽吐痰後，其氣乃通。
故二法宜相輔並用也。
<strong>按：</strong>
西人謂，凍死者若近火，則寒氣內迫，難救。
宜置寒冷室中，或樹陰無風處，將衣服脫除，用雪團或冷水，周身摩擦；或將身置冷水中，周身摩擦。
及四肢漸次柔軟，行人工呼吸法，此時摩擦，更不宜間斷。
迨患者自能呼吸，先被以薄衾，繼用稍厚之被，漸移入暖室。
<strong>按：</strong>
此法必周身血肉，凍至冰凝，呼吸全無者，方宜用之。
若凍猶不至若是之劇，用其法者又宜斟酌變通。
究之其法雖善，若果有寒痰杜塞，必兼用點天突穴，捏結喉法，方能挽救。
人工呼吸法，即患者呼吸全無，以法復其呼吸之謂也。
其法，先將患者仰臥，俾其頭及胸稍高。
啟其口，將舌周遭纏以細布條，緊結之，防舌退縮，及口之收閉。
救護者跪於頭之旁，以兩手握患者之兩肘，上提過頭，俾空氣流入肺中，以助其吸後，須臾，將兩肘放下，緊壓於胸脅之際，以助其呼（助其呼時更有人以兩手心按其胸及心窩更佳）。
如此往復，行至患者自能呼吸而止。
此為救急之良方，凡呼吸暴停者，皆可用此方救之。
<strong>【明礬湯】</strong>
生白礬，長於治頑痰熱痰，急證用之，誠有捷效。
惟涼痰凝滯者，斷不可用。
一婦人，年二十餘。
因悲泣過度，痰涎杜塞胃口，其胃氣蓄極上逆，連連乾嘔。
形狀又似呃逆，氣至咽喉不能上達。
劇時，渾身抖戰，自掇其發，有危在頃刻之狀。
醫者，用生薑自然汁灌之，益似不能容受。
愚診視之，其脈左手沉濡，右三部皆無。
然就其不受生薑觀之，仍當是熱痰杜塞，其脈象如此者，痰多能瘀脈也。
且其面有紅光，亦系熱證。
遂用生白礬二錢，化水俾飲之，即愈。
此方愚用之屢次，審知其非寒痰杜塞，皆可隨手奏效。
即痰厥至垂危者，亦能救愈。
<strong>【麝香香油灌法】</strong>
嚴用和云：「中風不醒者，麝香清油灌之。」曾治一人，年二十餘。
因夫妻反目，身軀忽然後挺，牙關緊閉，口出涎沫。
及愚診視，已閱三點鐘矣。
其脈閉塞不全，先用痧藥吹鼻，得嚏氣通，忽言甚渴。
及詢之，仍昏昏如故，惟牙關微開，可以進藥。
因憶嚴用和麝香清油灌法，雖治中風不醒，若治痰厥不醒，亦當有效。
況此證形狀，未必非內風掀動。
遂用香油二兩燉熱，調麝香一分，灌之即醒。

又：硼砂四錢化水，治痰厥可代白礬，較白礬尤穩妥。
若治寒痰杜塞，用胡椒三錢搗碎，煎湯灌之，可代生薑自然汁，與乾薑湯。
<strong>附錄：</strong>
滄縣董××來函：
朱姓婦，產後旬余，甚平順。
適伊弟來視，午後食煮包一大碗，伊弟去後，竟猝然昏倒，四肢抽搐，不省人事。
延為診視，六脈皆伏。
當系產後五內空虛，驟而飽食填息，胸中大氣不能宣通，諸氣亦因之閉塞，故現此證。
取藥不及，急用點天突穴及捏結喉法，又用針刺十宣及少商穴，須臾咳吐稠痰若干，氣順腹響，微汗而愈。
<h2><span class="orange">（六）治肺病方</span></h2>
<h3>1．黃耆膏</h3>
治肺有勞病，薄受風寒即喘嗽，冬時益甚者。

生箭耆（四錢）　生石膏（四錢搗細）　淨蜂蜜（一兩）　粉甘草（二錢細末）　生懷山藥（三錢細末）　鮮茅根（四錢，銼碎如無鮮者可用乾者二錢代之）
上藥六味，先將黃耆、石膏、茅根，煎十餘沸去渣，澄取清汁二杯，調入甘草、山藥末同煎，煎時以箸攪之，勿令二末沉鍋底，一沸其膏即成。
再調入蜂蜜，令微似沸，分三次溫服下，一日服完，如此服之，久而自愈。
然此乃預防之藥，喘嗽未犯時，服之月餘，能祓除病根。

肺胞之體，原玲瓏通徹者也。
為其玲瓏通徹，故具闟闢之機，而司呼吸之氣。
其闟闢之機無礙，即呼吸之氣自如也。
有時肺臟有所損傷，其微絲血管及肺胞涵津液之處，其氣化皆湮淤凝滯，致肺失其玲瓏之體，即有礙於闟闢之機，呼吸即不能自如矣。
然當氣候溫和時，肺葉舒暢，呼吸雖不能自如，猶不至甚劇。
有時薄受風寒，及令屆冱寒之時，肺葉收縮，則瘀者益瘀，能闟而不能闢，而喘作矣。
肺中之氣化，瘀而且喘，痰涎壅滯，而嗽亦作矣。
故用黃耆以補肺之陽，山藥以滋肺之陰，茅根以通肺之竅，俾肺之陰陽調和，竅絡貫通，其闟闢之力自適均也。
用石膏者，因其涼而能散，其涼也能調黃耆之熱，其散也能助茅根之通也。
用甘草者，因其味甘，歸脾益土，即以生金也。
用蜂蜜者，因其甘涼滑潤，為清肺潤肺，利痰寧嗽之要品也。

茅根稟初春少陽之氣，升而能散，原肺臟對宮，肝家之藥也。
夫肺金主斂，肝木主散，此證因肺金之斂太過，故用茅根導引肝木之氣，入肺以宣散之，俾其闟闢之機自若，而喘嗽均不作矣。

或問：凡藥之名膏者，皆用其藥之原汁，久經熬煉而成膏。
今僅取黃耆、石膏、茅根之清汁，而調以山藥、甘草之末與蜜，以成膏者何也？答曰：古人煎藥，皆有火候，及藥之宜先入後入，或浸水摻入；及藥之宜湯、宜膏、宜丸、宜散之區別，然今人不講久矣。
如此方黃耆、茅根過煉，則宣通之力微，石膏過煉，則清涼之力減，此三味所以不宜熬膏也。
然猶恐藥入胃之後，由中焦而直趨下焦，其力不能灌注於肺。
故加山藥、蜂蜜之潤而黏，甘草之和而緩者，調入成膏。
使人服之，能留戀胃中不遽下，俾其由胃輸脾，由脾達肺也。

或問：調之成膏者，恃山藥、蜂蜜也。
至甘草何不與黃耆、石膏同煎取汁，而亦為末調入？答曰：西人謂，甘草微有苛（苛即薄荷）辣之味，煎之則甘味減，而苛辣之味轉增。
是以西人潤肺之甘草水，止以開水浸之，取其味甘、且清輕之氣上升也。
此方將甘草調入湯中，止煎一沸，亦猶西人作甘草水之意也。
<h3>2．清金益氣湯</h3>
治尪羸少氣，勞熱咳嗽，肺痿失音，頻吐痰涎，一切肺金虛損之病。

生黃耆（三錢）　生地黃（五錢）　知母（三錢）　粉甘草（三錢）　玄參（三錢）　沙參（三錢）　川貝母（二錢去心）　牛蒡子（三錢炒搗）
一婦人，年四十，上焦發熱，咳吐失音，所吐之痰自覺腥臭，漸漸羸瘦，其脈弦而有力。
投以清火潤肺之藥，數劑不效。
為制此湯，於大隊清火潤肺藥中，加生黃耆一味以助元氣，數劑見輕，十餘劑後，病遂全愈。

或問：脈既有力矣，何以復用補氣之藥？答曰：脈之有力，有真有假。
凡脈之真有力者，當於敦厚和緩中見之，此脾胃之氣壯旺，能包括諸臟也（脾胃屬土能包括金木水火諸臟腑）。
其餘若脈象洪而有力，多系外感之實熱。
若滑而有力，多系中焦之熱痰。
若弦而有力，多系肝經之偏盛，尤為有病之脈，此證之脈是也。
蓋肺屬金、肝屬木，金病不能鎮木，故脈現弦而有力之象。
此肝木橫恣，轉欲侮金之象也。
凡肺痿、肺癰之病，多有脅下疼者，亦系肝木偏勝所致。

一人，年三十餘，肺中素郁痰火，又為外感拘束，頻頻咳嗽，吐痰腥臭。
恐成肺癰，求為診治。
其脈浮而有力，關前兼滑。
遂先用越婢湯，解其外感，咳嗽見輕，而吐痰腥臭如故。
次用葶藶（生者三錢紗袋裝之）大棗（七枚擘開）湯，瀉其肺中壅滯之痰，間日一服。
又用三七、川貝、粉甘草、金銀花為散，鮮地骨皮煎湯，少少送服，日三次。
即用葶藶大棗湯之日，亦服一次。
如此調治數日，葶藶大棗湯用過三次，痰涎頓少，亦不腥臭。
繼用清金益氣湯、貝母、牛蒡子各加一錢，連服十餘劑，以善其後。
<h3>3．清金解毒湯</h3>
治肺臟損爛，或將成肺癰，或咳嗽吐膿血者，又兼治肺結核。

生明乳香（三錢）　生明沒藥（三錢）　粉甘草（三錢）　生黃耆（三錢）　玄參（三錢）　沙參（三錢）　牛蒡子（三錢炒搗）　貝母（三錢）　知母（三錢）　三七（二錢，搗細藥汁送服）
將成肺癰者去黃耆，加金銀花三錢。

一人，年四十八，咳吐痰涎甚腥臭，夜間出汗，日形羸弱。
醫者言不可治，求愚診視。
脈數至六至，按之無力，投以此湯，加生龍骨六錢，又將方中知母加倍，兩劑汗止，又服十劑全愈。

肺結核之治法，曾詳載於參麥湯下。
然所論者，因肺結核而成勞瘵之治法，此方及下方，乃治肺結核而未成勞瘵者也。
<h3>4．安肺寧嗽丸</h3>
治肺郁痰火及肺虛熱作嗽，兼治肺結核。

嫩桑葉（一兩）　兒茶（一兩）　蓬砂（一兩）　蘇子（一兩炒搗）　粉甘草（一兩）
上藥五味為細末，蜜作丸三錢重，早晚各服一丸，開水送下。

肺臟具闟闢之機，治肺之藥，過於散則有礙於闟，過於斂則有礙於闢。
桑得土之精氣而生（根皮甚黃燧應夏季是其明徵），故長於理肺家之病，以土生金之義也。
至其葉涼而宣通，最解肺中風熱，其能散可知。
又善固氣化，治崩帶脫肛（肺氣旺自無諸疾），其能斂可知。
斂而且散之妙用，於肺臟闟闢之機尤投合也。
蓬砂之性涼而滑，能通利肺竅，兒茶之性涼而澀，能安斂肺葉。
二藥並用，與肺之闟闢亦甚投合。
又佐以蘇子之降氣定喘，甘草之益土生金，蜂蜜之潤肺清燥，所以治嗽甚效也。
<strong>按：</strong>
蓬砂、兒茶，醫者多認為瘡家專藥。
不知其理痰寧嗽，皆為要品。
且二藥外用，能解毒化腐生肌，故內服亦治肺結核，或肺中損爛，亦甚有效驗。
<h3>5．清涼華蓋飲</h3>
治肺中腐爛，浸成肺癰，時吐膿血，胸中隱隱作疼，或旁連脅下亦疼者。

甘草（六錢）　生明沒藥（四錢，不去油）　丹參（四錢）　知母（四錢）
病劇者加三七二錢（搗細送服）。
脈虛弱者，酌加人參、天冬各數錢。

肺癰者，肺中生癰瘡也。
然此證肺中成瘡者，十之一二，肺中腐爛者，十之八九。
故治此等證，若葶藶、皂莢諸猛烈之藥，古人雖各有專方，實不可造次輕用，而清火解毒化腐生肌之品，在所必需也。
甘草為瘡家解毒之主藥，且其味至甘，得土氣最厚，故能生金益肺，凡肺中虛損糜爛，皆能愈之。
是以治肺癰便方，有單用生粉草四兩煎湯，頻頻飲之者。
而西人潤肺藥水，亦單有用甘草製成者。
特其性微溫，且有壅滯之意，而調以知母之寒滑，則甘草雖多用無礙，且可借甘草之甘溫，以化知母之苦寒，使之滋陰退熱，而不傷胃也。
丹參性涼清熱，色赤活血，其質輕鬆，其味微辛，故能上達於肺，以宣通臟腑之毒血鬱熱而消融之。
乳香、沒藥同為瘡家之要藥，而消腫止疼之力，沒藥尤勝，故用之以參贊丹參，而癰瘡可以內消。
三七化瘀解毒之力最優，且化瘀血而不傷新血，其解毒之力，更能佐生肌藥以速於生肌，故於病之劇者加之。
至脈虛者，其氣分不能運化藥力，方雖對證無功，又宜助以人參。
而猶恐有肺熱還傷肺之虞，是以又用天冬，以解其熱也。

一人，年三十餘，晝夜咳嗽，吐痰腥臭，胸中隱隱作疼，恐成肺癰，求為診治。
其脈浮而有力，右勝於左，而按之卻非洪實。
投以清金解毒湯，似有煩躁之意，大便又滑瀉一次。
自言從前服藥，略補氣分，即覺煩躁，若專清解，又易滑瀉，故屢次延醫無效也。
遂改用粉甘草兩半、金銀花一兩、知母、牛蒡子各四錢，煎湯一大碗，分十餘次溫飲下，俾其藥力常在上焦，十劑而愈。
後兩月，因勞力過度舊證復發，胸中疼痛甚於從前，連連咳吐，痰中兼有膿血。
再服前方不效，為制此湯，兩劑疼止。
為脈象虛弱，加野臺參三錢，天冬四錢，連服十劑全愈。

邑曾××，精通醫學，曾告愚曰：治肺癰方，林屋山人犀黃丸最效。
余用之屢次，皆隨手奏功，今錄其方於下，以備參觀。

《外科證治全生集》（王洪緒所著）犀黃丸，用乳香、沒藥末各一兩，麝香錢半，犀牛黃三分，共研細。
取黃米飯一兩搗爛，入藥再搗為丸，萊菔子大，曬乾（忌火烘）。
每服三錢，熱陳酒送下。

徐靈胎曰：「蘇州錢復庵咳血不止，諸醫以血證治之，病益劇。
余往診，見其吐血滿地，細審血中似有膿而腥臭，因謂之曰：此肺癰也，膿已成矣。
《金匱》云『膿成則死』，然有生者。
余遂多方治之，病家亦始終相信，一月而愈。
蓋余平日，因此證甚多，集唐人以來驗方，用清涼之藥以清其火，滋肺之藥以養其血，滑降之藥以祛其痰，芳香之藥以通其氣，更以珠黃之藥解其毒，金石之藥填其空，兼數法而行之，屢試必效。
今治復庵，亦兼此數法而痊。」　按：　此論誠為治肺癰者之準繩，故錄之以備參觀。

西人、東人，對於肺結核，皆視為至險之證。
愚治以中藥湯劑，輔以西藥阿斯匹林，恆隨手奏效，參麥湯下論之甚詳。
而於近今，又得一治法。
奉天宿××之兄，年近五旬，素有肺病。
東人以為肺結核，屢次醫治皆無效。
一日忽給其弟來電報，言病勢已革，催其速還。
宿××因來院中，求為疏方，謂前數日來信言，痰嗽較前加劇，又添心中發熱，今電文未言及病情，大約仍系前證，而益加劇也。
夫病勢至此，誠難挽回，因其相求懇切，遂為疏方：玄參、生山藥各一兩，而佐以川貝、牛蒡、甘草諸藥。
至家將藥煎服，其病竟一汗而愈。
始知其病之加劇者，繫有外感之證。
外感傳裡，陽明燥熱，得涼潤之藥而作汗，所以愈也。
其從前肺病亦愈者，因肺中之毒熱隨汗外透，暫覺愉快，而其病根實猶伏而未除也。
後旬余其肺病復發，咳嗽吐痰腥臭。
宿××復來詢治法，手執一方，言系友人所贈，問可服否。
視之林屋山人犀黃丸也。
愚曏者原擬肺結核可治以犀黃丸，及徐氏所論治肺癰諸藥。
為其價皆甚昂，恐病者辭費，未肯輕於試用。
今有所見與愚同者，意其方必然有效。
慫恿制其丸，服之未盡劑而愈。

奉天趙××，年四十許。
心中發熱、懶食、咳嗽、吐痰腥臭，羸弱不能起床。
詢其得病之期，至今已遷延三月矣。
其脈一分鐘八十五至，左脈近平和，右脈滑而實，舌有黃苔滿布，大便四五日一行且甚燥。
知其外感，稽留於肺胃，久而不去，以致肺臟生炎，久而欲腐爛也。
西人謂肺結核證至此，已不可治。
而愚慨然許為治愈，投以清金解毒湯，去黃耆，加生山藥六錢、生石膏一兩，三劑後熱大清減，食量加增，咳嗽吐痰皆見愈。
遂去山藥，仍加黃耆三錢，又去石膏，以花粉六錢代之，每日兼服阿斯匹林四分之一瓦，如此十餘日後，病大見愈。
身體康健，而間有咳嗽之時，因忙碌遂停藥不服。
二十日後，咳嗽又劇，仍吐痰有臭，再按原方加減治之，不甚效驗。
亦俾服犀黃丸病遂愈。
<h2><span class="orange">（七）治吐衄方</span></h2>
<h3>1．寒降湯</h3>
治吐血、衄血，脈洪滑而長，或上入魚際，此因熱而胃氣不降也，以寒涼重墜之藥，降其胃氣則血止矣。

生赭石（六錢，軋細）　清半夏（三錢）　蔞仁（四錢，炒搗）　生杭芍（四錢）　竹茹（三錢）　牛蒡子（三錢，炒搗）　粉甘草（錢半）
《金匱》治心氣不足吐衄，有瀉心湯，大黃與黃連、黃芩並用，後世未窺仲景制方之意，恆多誤解。
不知所謂心氣不足者，非不足也，若果不足，何又瀉之？蓋此證因陽明胃腑之熱，上逆衝心，以致心中怔忡不安，若有不足之象。
仲景從淺處立說，冀人易曉，遂以心氣不足名之。
故其立方，獨本《內經》吐血、衄血，責重陽明不降之旨，用大黃直入陽明之腑，以降其逆上之熱，又用黃芩以清肺金之熱，使其清肅之氣下行，以助陽明之降力，黃連以清心火之熱，使其元陽潛伏，以保少陰之真液，是瀉之實所以補之也。
且黃連之性肥腸止瀉，與大黃並用，又能逗留大黃之力，使之不至滑瀉，故吐衄非因寒涼者，服之莫不立愈。
且愈後而瘀血全消，更無他患，真良方也。
即使心氣果系不足，而吐衄不止將有立危之勢，先用瀉心湯以止其吐衄，而後從容調補，徐復其正，所謂急則治標，亦醫家之良圖也。
乃世人竟畏大黃力猛，不敢輕用，即或用之，病家亦多駭疑。
是以愚不得已，擬此寒降湯，重用赭石，以代大黃降逆之力，屢次用之，亦可隨手奏效也。

或問：後世本草謂血證忌用半夏，以其辛而燥也。
子所擬寒降湯，治吐衄之因熱者，何以方中仍用半夏，獨不慮其辛燥傷血乎？答曰：血證須有甄別，若虛勞咳嗽，痰中帶血，半夏誠為所忌。
若大口吐血，或衄血不止，雖虛勞證，亦可暫用半夏以收一時之功，血止以後，再徐圖他治。
蓋吐血之證，多由於胃氣挾沖氣上逆，衄血之證，多由於胃氣衝氣上逆，並迫肺氣亦上逆。
《內經》厥論篇曰：陽明厥逆、喘咳身熱、善驚衄、嘔血。
煌煌聖言，萬古不易。
是治吐衄者，原當以降陽明之厥逆為主，而降陽明胃氣之逆者，莫半夏若也。

一童子，年十四，陡然吐血，一晝夜不止，勢甚危急，求為診視。
其脈洪長，右部尤重按有力。
知其胃氣因熱不降，血隨逆氣上升也。
為擬此湯，一劑而愈，又服一劑，脈亦和平。

一人，年十八，偶得吐血證，初不甚劇。
因醫者誤治，遂大吐不止。
診其脈如水上浮麻，莫辨至數，此虛弱之極候也。
若不用藥立止其血，危可翹足而待。
遂投以此湯，去竹茹，加生山藥一兩，赭石改用八錢，一劑血止。
再診其脈，左右皆無，重按亦不見。
愚不禁駭然。
詢之心中亦頗安穩，惟覺痠懶無力。
忽憶呂滄洲曾治一發斑證，亦六脈皆無，滄洲謂：脈者血之波瀾，今因發斑傷血，血傷不能復作波瀾，是以不見，斑消則脈出矣。
遂用白虎加人參湯，化其斑毒，脈果出（詳案在青盂湯下）。
今此證大吐亡血，較之發斑傷血尤甚，脈之重按不見，或亦血分虛極，不能作波瀾歟？其吐之時，脈如水上浮麻者，或因氣逆火盛，強迫其脈外現歟？不然聞其診畢還里（相距十里），途中復連連嘔吐，豈因路間失血過多歟？躊躇久之，乃放膽投以大劑六味地黃湯，減茯苓、澤瀉三分之二，又加人參、赭石各數錢，一劑脈出。
又服平補之藥二十餘劑，始復初。
<strong>按：</strong>
因寒因熱，皆可使胃氣不降。
然因熱胃氣不降者，人猶多知之，因寒胃氣不降者，則知者甚鮮。
黃氏論胃氣不降，專主因寒一面，蓋有所感觸而言也。
曾有一少婦，上焦煩熱，不能飲食，頻頻咳吐，皆系稀涎，脈象弦細無力。
知系脾胃濕寒，不能運化飲食下行，致成留飲為恙也。
詢其得病之初，言偶因咳嗽懶食，延本處名醫投以栝蔞、貝母、麥冬之類，旋愈旋即反復，服藥月餘竟至如此。
遂為開苓桂朮甘湯，加乾薑、半夏（細觀理飲湯後跋語自知），且細為剖析用藥之意。
及愚旋里，其藥竟不敢服，復請前醫治之，月餘而亡。
夫世之所謂名醫者，其用藥大抵如此，何不讀黃氏之論，而反躬自省也哉！
門人高××實驗一方：赭石、滑石等分研細，熱時新汲井泉水送服，冷時開水送服，一兩或至二兩，治吐衄之因熱者甚效。
高××又在保陽，治一吐血證甚劇者，諸藥皆不效，診其脈浮而洪，至數微數，重按不實。
初投以拙擬保元寒降湯，稍見效，旋又反復。
高××遂放膽投以赭石二兩、臺參六錢、生杭芍一兩，一劑而愈。
<strong>附錄：</strong>
直隸青縣張××來函：
天津曹××，年二十五歲，自春日患吐血證，時發時愈，不以介意。
至仲冬，忽吐血較前劇，咳嗽音啞，面帶貧血，胸中煩熱，食少倦怠，屢治罔效，來寓求診。
左脈細弱，右脈則弦而有力，知其病久生熱，其胃氣因熱上逆，血即隨之上升也。
為開寒降湯方，為其咳嗽音啞，加川貝三錢，連服二劑，病大輕減。
又服二劑，不但吐血已止，而咳嗽音啞諸病皆愈。

安徽當陽吳××來函：
孟夏二十三日，赤日晴天，鑠人臟腑。
有陶××者，因業商，斯日出外買糧，午後忽於路中患吐血，迨抵家尚嘔不止。
凌晨來院求治。
診其脈象洪滑，重按甚實，知其為熱所迫而胃氣不降也。
因夫子嘗推《金匱》瀉心湯為治吐衄良方，遂俾用其方煎湯，送服黑山梔細末二錢。
服後病稍愈而血仍不止，診其脈仍然有力，遂為開寒降湯，加廣三七細末三錢，俾將寒降湯煎一大盅，分兩次將三七細末送服。
果一劑而愈。
<h3>2．溫降湯</h3>
治吐衄脈虛濡而遲，飲食停滯胃口，不能消化，此因涼而胃氣不降也，以溫補開通之藥，降其胃氣，則血止矣。

白朮（三錢）　清半夏（三錢）　生山藥（六錢）　乾薑（三錢）　生赭石（六錢，軋細）　生杭芍（二錢）　川厚朴（錢半）　生薑（二錢）
或問：此湯以溫降為名，用藥宜熱不宜涼矣。
乃既用乾薑之熱，復用芍藥之涼，且用乾薑而更用生薑者何也？答曰：脾胃與肝膽，左右對待之臟腑也。
肝膽屬木，中藏相火，其性恆與熱藥不宜。
用芍藥者，所以防乾薑之熱力入肝也。
且肝為藏血之臟，得芍藥之涼潤者以養之，則寧謐收斂，而血不妄行。
更與生薑同用，且能和營衛，調經絡，引血循經，此所以用乾薑又用生薑也。

《內經》厥論篇謂陽明厥逆衄嘔血，所謂陽明者，指胃腑而言也，所謂厥逆者，指胃腑之氣上行而言也。
蓋胃以消化飲食，傳送下行為職，是以胃氣以息息下行為順，設或上行則為厥逆；胃氣厥逆，可至衄血、嘔血，因血隨胃氣上行也。
然胃氣厥逆因熱者固多，因寒者亦間有之。
歲在壬寅，邑之北境，有學生劉××者，年十三歲，一日之間衄血四次。
診其脈甚和平，詢其心中不覺涼熱。
因思吐衄之證熱者居多，且以童子少陽之體，時又當夏令，遂略用清涼止血之品。
衄益甚，脈象亦現微弱，知其胃氣因寒不降，轉迫血上逆而為衄也。
投以拙擬溫降湯，一劑即愈。
隔數日又有他校學生，年十四歲，吐血數日不愈，其吐之時，多由於咳嗽。
診其脈，甚遲濡，右關尤甚。
疑其脾胃虛寒，不能運化飲食，詢之果然。
蓋吐血之證多由於胃氣不降，飲食不能運化，胃氣即不能下降。
咳嗽之證，多由於痰飲入肺。
飲食遲於運化，又必多生痰飲，因痰飲而生咳嗽，因咳嗽而氣之不降者更轉而上逆，此吐血之所由來也。
亦投以溫降湯，一劑血止，接服數劑，飲食運化，咳嗽亦愈。

近在瀋陽論及此事，李××謂，從前有老醫徐××者，曾用理中湯治愈歷久不愈之吐血證，是吐血誠有因寒者之明徵也。
然徐××但用理中湯以暖胃補胃，而不知用赭石、半夏佐之以降胃氣，是處方猶未盡善也。
特是藥房製藥，多不如法，雖清半夏中亦有礬，以治吐衄及嘔吐，必須將礬味用微溫之水淘淨。
淘時，必於方中原定之分量外，多加數錢，以補其淘去礬味所減之分量及藥力。

又：薛立齋原有血因寒而吐者，治用理中湯加當歸之說。
特其因寒致吐血之理，未嘗說明，是以後世間有駁其說者。
由斯知著醫書者宜將病之原因仔細發透，俾讀其書者易於會悟，不至生疑為善。

不惟吐衄之證有因寒者，即便血之證亦有因寒者，特其證皆不多見耳。
鄰村高某，年四十餘，小便下血久不愈，其脈微細而遲，身體虛弱，惡寒，飲食減少。
知其脾胃虛寒，中氣下陷，黃坤載所謂「血之亡於便溺者，太陰不升也。」為疏方：乾薑、於朮各四錢，生山藥、熟地黃各六錢，烏附子、炙甘草各三錢。
煎服一劑，血即見少。
連服十餘劑，全愈。
此方中不用肉桂者，恐其動血分也。
<h3>3．清降湯</h3>
治因吐衄不止，致陰分虧損，不能潛陽而作熱，不能納氣而作喘。
甚或沖氣因虛上干，為呃逆、為眩暈。
心血因虛甚不能內榮，為怔忡、為驚悸不寐。
或咳逆、或自汗諸虛證蜂起之候。

生山藥（一兩）　清半夏（三錢）　淨萸肉（五錢）　生赭石（六錢，軋細）　牛蒡子（二錢，炒搗）　生杭芍（四錢）　甘草（錢半）
<h3>4．保元寒降湯</h3>
治吐血過多，氣分虛甚，喘促咳逆，血脫而氣亦將脫。
其脈上盛下虛，上焦兼煩熱者。

生山藥（一兩）　野臺參（五錢）　生赭石（八錢，軋細）　知母（六錢）　大生地（六錢）　生杭芍（四錢）　牛蒡子（四錢，炒搗）　三七（二錢，細軋藥汁送服）
一叟，年六十四，素有勞疾，因勞嗽太甚，嘔血數碗。
其脈搖搖無根，或一動一止，或兩三動一止。
此氣血虛極，將脫之候也。
診脈時見其所嗽吐者，痰血相雜。
詢其從前嘔吐之時心中發熱。
為制此湯，一劑而血止，又服數劑脈亦調勺。
<strong>附錄：</strong>
直隸青縣張××來函：
河間裘××，年二十八歲。
患咳嗽吐血，且咯吐甚多，氣分太虛，喘息迫促，上焦煩熱，其脈大而無力，右部尤甚，蓋血脫而氣亦將脫也。
急用保元寒降湯，加青竹茹、麥門冬各三錢。
一劑血止。
至第二劑，將臺參五錢易為西洋參一錢，服之而愈。
方病相投，效如影響，洵不誤也。
<h3>5．保元清降湯</h3>
治吐衄證，其人下元虛損，中氣衰憊，沖氣胃氣因虛上逆，其脈弦而硬急，轉似有力者。

野臺參（五錢）　生赭石（八錢，軋細）　生芡實（六錢）　生山藥（六錢）　生杭芍（六錢）　牛蒡子（二錢，炒搗）　甘草（錢半）<strong>附錄：</strong>
友人毛××曾治一少年吐血證。
其人向經醫者治愈，旋又反復。
毛××診其脈弦而有力，知其為沖胃之氣上逆也。
遂於治吐血方中，重用半夏、赭石以降逆，白芍、牡蠣（不煅）以斂沖瀉熱，又加人參以補其中氣，使中氣健旺以斡旋諸藥成功。
有從前為治愈之醫者在座，頗疑半夏不可用，毛××力主服之。
一劑血止，再劑脈亦和平，醫者訝為異事。
毛××曉知曰：「此證乃下元虛損，沖氣因虛上逆，並迫胃氣亦上逆，脈似有力而非真有力，李士材四字脈訣所謂：直上直下，衝脈昭昭者，即此謂也。
若誤認此脈為實熱，而恣用苦寒之藥涼其血分，血分因涼而凝，亦可止而不吐，而異日瘀血為恙，竟成勞瘵者多矣。
今方中用赭石、半夏以鎮沖氣，使之安其故宅，而即用白芍、牡蠣以斂而固之，使之永不上逆。
夫血為氣之配，氣為血之主，氣安而血自安矣，此所以不治吐血，而吐血自止也。
況又有人參之大力者，以參贊諸藥，使諸藥之降者、斂者，皆得有所憑藉以成功乎。」
<h3>6．秘紅丹</h3>
治肝鬱多怒，胃鬱氣逆，致吐血、衄血及吐衄之證屢服他藥不效者，無論因涼因熱，服之皆有捷效。

川大黃（一錢細末）　油肉桂（一錢細末）　生赭石（六錢細末）
上藥三味，將大黃、肉桂末和勻，用赭石末煎湯送下。

一婦人，年近三旬，咳嗽痰中帶血，劇時更大口吐血，常覺心中發熱。
其脈一分鐘九十至，按之不實。
投以滋陰寧嗽降火之藥數劑無效。
因思此證，若用藥專止其嗽，嗽愈其吐血亦當愈。
遂用川貝九錢，煎取清湯四茶盅，調入生山藥細末一兩，煮作稀粥。
俾於一日連進二劑，其嗽頓止（此方可為治虛嗽良方），吐血證亦遂愈。
數日後，覺血氣上潮，肺復作癢而嗽，因此又復吐血。
自言夜間睡時，常作生氣惱怒之夢，怒極或夢中哭泣，醒後必然吐血。
據所云云，其肝氣必然郁遏，遂改用舒肝（連翹薄荷不可多用）瀉肝（龍膽楝子）之品，而以養肝（柏子仁生阿膠）鎮肝（生龍骨生牡蠣）之藥輔之，數劑病稍輕減。
而猶間作惱怒之夢，夢後仍復吐血。
欲辭不治，病家又信服難卻。
再四躊躇，恍悟平肝之藥，以桂為最要，肝屬木，木得¡則枯也（以桂作釘釘樹，其樹立枯），而單用之則失於熱。
降胃止血之藥，以大黃為最要（觀《金匱》治吐衄有瀉心湯重用大黃可知），胃氣不上逆，血即不逆行也，而單用之又失於寒。
若二藥並用，則寒熱相濟，性歸和平，降胃平肝，兼顧無遺。
況俗傳方，原有用此二藥為散，治吐血者，用於此證當有捷效。
而再以重墜之藥輔之，則力專下行，其效當更捷也。
遂用大黃、肉桂細末各一錢和勻，更用生赭石細末煎湯送下，吐血頓愈，惱怒之夢，亦從此不作。
後又遇吐血者數人，投以此方，皆隨手奏效。
至其人身體壯實而暴得吐血者，又少變通其方：大黃、肉桂細末各用錢半，將生赭石細末六錢與之和勻，分三次服，白開水送下，約點半鐘服一次。
<h3>7．二鮮飲</h3>
治虛勞證，痰中帶血。

鮮茅根（四兩，切碎）　鮮藕（四兩，切片）
煮汁常常飲之，旬日中自愈。
若大便滑者，茅根宜減半。
再用生山藥細末兩許，調入藥汁中，煮作茶湯服之。

茅根善清虛熱而不傷脾胃，藕善化瘀血而兼滋新血，合用之為涵養真陰之妙品。
且其形皆中空，均能利水，血亦水屬，故能引氾濫逆上之血徐徐下行，安其部位也。

至於藕以治血證，若取其化瘀血，則紅蓮者較優。
若用以止吐衄，則白蓮者勝於紅蓮者。

堂兄××，年五旬，得吐血證，延醫治療不效。
脈象滑數，搖搖有動象，按之不實。
時愚在少年，不敢輕於疏方，因擬此便方，煎湯兩大碗，徐徐當茶溫飲之，當日即見愈，五六日後病遂脫然。
自言未飲此湯時，心若虛懸無著，既飲後，覺藥力所至，若以手按心，使復其位，此其所以愈也。
<h3>8．三鮮飲</h3>
治同前證兼有虛熱者。

即前方加鮮小薊根二兩。

大、小薊皆能清血分之熱，以止血熱之妄行，而小薊尤勝。
凡因血熱妄行之證，單用鮮小薊根數兩煎湯，或榨取其自然汁，開水沖服，均有捷效，誠良藥也。

小薊莖中生蟲，即結疙瘩如小棗。
若取其鮮者十餘枚搗爛，開水沖服，治吐衄之因熱者甚效。
鄰村李××曾告愚曰：「余少年曾得吐血證，屢次服藥不效，後得用小薊疙瘩便方，服一次即愈。
因呼之謂清涼如意珠，真藥中之佳品也。」
<h3>9．化血丹</h3>
治咳血，兼治吐衄，理瘀血，及二便下血。

花蕊石（三錢，煅存性）　三七（二錢）　血餘（一錢，煅存性）
共研細，分兩次，開水送服。

世醫多謂三七為強止吐衄之藥，不可輕用，非也。
蓋三七與花蕊石，同為止血之聖藥，又同為化血之聖藥，且又化瘀血而不傷新血，以治吐衄，愈後必無他患。
此愚從屢次經驗中得來，故敢確實言之。
即單用三七四五錢，或至一兩，以治吐血、衄血及大、小便下血皆效。
常常服之，並治婦女經閉成癥瘕。
至血餘，其化瘀血之力不如花蕊石、三七，而其補血之功則過之。
以其原為人身之血所生，而能自還原化，且煅之為炭，而又有止血之力也。

曾治一童子，年十五，大便下血，數月不愈，所下者若爛炙，雜以油膜，醫者諉謂不治。
後愚診視其脈，弦數無力。
俾用生山藥軋細作粥，調血餘炭六七分服之，日二次，旬日全愈。
<h3>10．補絡補管湯</h3>
治咳血吐血，久不愈者。

生龍骨（一兩，搗細）　生牡蠣（一兩，搗細）　萸肉（一兩，去淨核）　三七（二錢，研細藥汁送服）
服之血猶不止者，可加赭石細末五六錢。

張景岳謂：「咳嗽日久，肺中絡破，其人必咳血。」西人謂：胃中血管損傷破裂，其人必吐血。
龍骨、牡蠣、萸肉，性皆收澀，又兼具開通之力（三藥之性詳既濟湯來復湯與理郁升陷湯清帶湯下），故能補肺絡，與胃中血管，以成止血之功，而又不至有遽止之患，致留瘀血為恙也。
又佐以三七者，取其化腐生新，使損傷之處易愈，且其性善理血，原為治衄之妙品也。

咳血之原由於肺，吐血之原由於胃，人之所共知也。
而西人於吐血，論之尤詳。
其說謂：胃中多回血管，有時潰裂一二處而血出，其故或因胃本體自生炎證，爛壞血管，或因跌打外傷，胃中血管斷裂，其血棕黑而臭穢，危險難治，但此類甚少。
常見之證，大概血管不曾潰裂，其血亦可自管中溢出，其血多帶黑色。
因回血管之血色原紫黑，而溢出在胃，胃中酸汁又能令血色變黑也。
若血溢自胃中血管，即時吐出，其色亦可鮮紅。
其病原，或因胃致病，或因身虛弱血質稀薄，皆能溢出。
有胃自不病，或因別經傳入於胃，如婦女倒經，是子宮之血傳入於胃。
又如肝脾脹大，血不易通行，回血管滿溢，入胃則吐出，入大小腸則便出。
便與吐之路不同，其理一也。

或問：《內經》謂：陽明厥逆，則吐衄。
西人謂：胃中血管損傷破裂出血，則吐血。
此二說亦相通乎？答曰：陽明厥逆，胃腑氣血必有膨脹之弊，此血管之所以易破也。
降其逆氣，血管之破者自閉。
設有不閉，則用龍骨、牡蠣諸收澀之藥以補之，防其潰爛，佐以三七、乳香、沒藥諸生肌之品以養之。
此拙擬補絡補管湯所以效也。
設使陽明未嘗厥逆，胃中血管或因他故而破裂，則血在胃中，亦恆隨飲食下行自大便出，不必皆吐出也。

此方原無三七，有乳香、沒藥各錢半。
偶與友人××談及，××謂：「余治吐血，亦用兄補絡補管湯，以三七代乳香、沒藥，則其效更捷。」愚聞之遂欣然易之。

××又謂：「龍骨、牡蠣能收斂上溢之熱，使之下行，而上溢之血，亦隨之下行歸經。
至萸肉為補肝之妙藥，凡因傷肝而吐血者，萸肉又在所必需也。
且龍骨、牡蠣之功用神妙無窮。
即脈之虛弱已甚，日服補藥毫無起象，或病虛極不受補者，投以大劑龍骨、牡蠣，莫不立見功效，余亦不知其何以能然也。」愚曰：人身陽之精為魂，陰之精為魄。
龍骨能安魂，牡蠣能強魄。
魂魄安強，精神自足，虛弱自愈也。
是龍骨、牡蠣，固為補魂魄精神之妙藥也。

邑有吐血久不愈者，有老醫於××，重用赤石脂二兩，與諸止血藥治之，一劑而愈。
後其子××向愚述其事，因詰之曰：「重用赤石脂之義何據？」其子曰：「凡吐血多因虛火上升，然人心中之火，亦猶爐中之火，其下愈空虛，而火上升之力愈大，重用赤石脂，以填補下焦，虛火自不上升矣。」愚曰：「兄之論固佳，然猶有剩義。
赤石脂重墜之力，近於赭石，故能降沖胃之逆，其黏澀之力，近於龍骨、牡蠣，故能補血管之破。
兼此二義，重用石脂之奧妙，始能盡悉。
是以愚遇由外傷內，若跌碰致吐血久不愈者，料其胃中血管必有傷損，恆將補絡補管湯去萸肉，變湯劑為散劑，分數次服下，則龍骨、牡蠣，不但有黏澀之力，且較煎湯服者，更有重墜之力，而吐血亦即速愈也。」其子聞之欣然曰：「先嚴用此方時，我年尚幼，未知詳問，今聞兄言貺我多矣。」
曾治滄州馬氏少婦，咳血三年，百藥不效，即有愈時，旋覆如故。
後愚為診視，其夜間多汗，遂用淨萸肉、生龍骨、生牡蠣各一兩，俾煎服，擬先止其汗，果一劑汗止，又服一劑咳血亦愈。
蓋從前之咳血久不愈者，因其肺中之絡，或胃中血管有破裂處，萸肉與龍骨、牡蠣同用以澀之斂之，故咳血亦隨之愈也。

又治本村表弟張×，年三十許，或旬日，或浹辰之間，必吐血數口，浸至每日必吐，亦屢治無效。
其脈近和平，微有芤象，亦治以此方，三劑全愈。
後又將此方加三七細末三錢，煎藥湯送服，以治咳血吐血久不愈者，約皆隨手奏效。
若遇吐血之甚者，宜再加赭石五六錢，與此湯前三味同煎湯，送服三七細末更效。

邑張某家貧傭力，身挽鹿車運貨遠行，因枵腹努力太過，遂致大口吐血。
臥病旅邸，恐即不起，意欲還里，又乏資斧。
乃勉強徒步徐行，途中又復連吐不止，目眩心慌，幾難舉步。
腹中覺飢，懷有干餅，又難下咽。
偶拾得山楂十數枚，遂和干餅食之，覺精神頓爽，其病竟愈。
蓋酸者能斂，而山楂則酸斂之中，兼有化瘀之力。
與拙擬補絡補管湯之意相近，故獲此意外之效也。
<strong>附錄：</strong>
江蘇崇明縣蔡××來函：
回憶畢業中學時，勞心過度，致患吐血，雖家祖世醫，終難療治。
遍求名醫診治，亦時止時吐。
及肄業大學時，吐血更甚，醫者多勸輟學靜養，方可望痊。
乃輟學家居，服藥靜養，病仍如舊。
計無所施，自取數世所藏醫書遍閱之，又汗牛充棟，渺茫無涯。
況玉石混雜，瑜瑕莫辨，徒增望洋之嘆也。
幸今秋自周小農處購得《衷中參西錄》，閱至吐衄方補絡補管湯，知為治僕病的方。
抄出以呈家祖父，命將藥劑減半煎服，頗見效驗。
遂放膽照原方，兼取寒降湯之義加赭石六錢，連服三劑全愈。
從前半月之間，必然反復，今已月餘安然無恙，自覺身體漸強，精神倍加。
<h3>11．化瘀理膈丹</h3>
治力小任重，努力太過，以致血瘀膈上，常覺短氣。
若吐血未愈者，多服補藥或涼藥，或多用諸藥炭，強止其血，亦可有此病，皆宜服此藥化之。

三七（二錢，搗細）　鴨蛋子（四十粒，去皮）
上藥二味，開水送服，日兩次。
凡服鴨蛋子，不可嚼破，若嚼破即味苦不能下咽，強下咽亦多嘔出。

一童子，年十四，夏日牧牛野間。
眾牧童嬉戲，強屈其項背，納頭袴中，倒縛其手，置而弗顧，戲名為看瓜。
後經人救出，氣息已斷。
俾盤膝坐，捶其腰背，多時方蘇。
惟覺有物填塞胸膈，壓其胸中大氣，妨礙呼吸。
劇時氣息仍斷，兩目上翻，身軀後挺。
此必因在袴中悶極之時努掙不出，熱血隨努掙之氣力上溢，而停於膈上也。
俾單用三七三錢搗細，開水送服，兩次全愈。

一人，年四十七，素患吐血。
醫者謂其虛弱，俾服補藥，連服十餘劑，覺胸中發緊，而血益不止。
後有人語以治吐血便方，大黃、肉桂各五分軋細，開水送服，一劑血止。
然因從前誤服補藥，胸中常覺不舒，飲食減少，四肢痠懶無力。
愚診之，脈似沉牢，知其膈上瘀血為患也。
俾用鴨蛋子五十粒去皮，糖水送服，日兩次，數日而愈。
<h2><span class="orange">（八）治心病方</span></h2>
<h3>1．定心湯</h3>
治心虛怔忡。

龍眼肉（一兩）　酸棗仁（五錢，炒搗）　萸肉（五錢，去淨核）　柏子仁（四錢，炒搗）　生龍骨（四錢，搗細）　生牡蠣（四錢，搗細）　生明乳香（一錢）　生明沒藥（一錢）
心因熱怔忡者，酌加生地數錢，若脈沉遲無力者，其怔忡多因胸中大氣下陷，詳觀拙擬升陷湯後跋語及諸案自明治法。

《內經》謂「心藏神」，神既以心為舍字，即以心中之氣血為保護，有時心中氣血虧損，失其保護之職，心中神明遂覺不能自主而怔忡之疾作焉。
故方中用龍眼肉以補心血，棗仁、柏仁以補心氣，更用龍骨入肝以安魂，牡蠣入肺以定魄。
魂魄者心神之左輔右弼也，且二藥與萸肉並用，大能收斂心氣之耗散，並三焦之氣化亦可因之團聚。
特是心以行血為用，心體常有舒縮之力，心房常有啟閉之機，若用藥一於補斂，實恐於舒縮啟閉之運動有所妨礙，故又少加乳香、沒藥之流通氣血者以調和之。
其心中兼熱用生地者，因生地既能生血以補虛，尤善涼血而清熱，故又宜視熱之輕重而斟酌加之也。

西人曰：人身心肺關係尤重，與腦相等。
凡關係重者、護持之尤謹，故腦則有頭額等八骨以保護之，而心肺亦有胸脅諸骨以保護之。
心肺體質相連，功用亦相倚賴，心之功用關係全體，心病則全體皆受害，心之重如此。
然論其體質，不過赤肉所為，其能力專主舒縮，以行血脈。
有左右上下四房；左上房主接肺經赤血；右上房主接周身回血；左下房主發赤血，運行周身；右下房主接上房回血過肺，更換赤血而回左上房；左上房赤血，落左下房入總脈管，以養全體；右上房回血，落右下房上注於肺，以出炭氣而接養氣。
故人一身之血，皆經過於心肺。
心能運血周流一身，無一息之停，即時接入，即時發出，其跳躍即其逼發也，以時辰表驗試，一睯眤（即一分鐘）跳七十五次，每半時跳四千五百次，一晝夜計跳十萬八千次。
然平人跳不自覺，若覺心跳即是心經改易常度。
心房之內左厚於右，左下房厚於右下房幾一倍，蓋左房主接發赤血，功用尤勞，故亦加厚也。
心位在胸中居左，當肋骨第四至第七節，尖當肋骨第五第六之間，下於乳頭約一寸至半寸，橫向胸骨。
病則自覺周遭皆跳，凡心經本體之病，或因心房變薄變厚，或心房之門有病，或夾膜有病，或總管有病。
亦如眼目之病，或在明角罩，或在瞳人，或在睛珠，非必處處皆病也。
大概心病左多於右因左房功用尤勞故耳。
心病約有數端：一者，心體變大，有時略大，或大過一半。
因心房之戶，有病攔阻，血出入不便，心舒縮之勞過常度。
勞多則變大，亦與手足過勞則腫大之理相同。
大甚，則逼血舒縮之用因之不靈矣。
一者，心房門戶變小、或變大、或變窄、或變闊，俱為非宜。
蓋心血自上房落下房之門，開張容納血入後，門即翕閉，不令血得迴旋上出。
其自下房入總管處亦有門，血至則開張使之上出，血出後門即翕閉，不令血得下返。
若此處太窄太小，則血不易出。
太大太闊，則血逼發不盡，或已出復返，運行不如常度矣。
再者心跳：凡無病之人心跳每不自覺。
若因病而跳時時自覺，撫之或覺動。
然此證有真有假：真者心自病而跳也，或心未必有病，但因身虛而致心跳，亦以真論；若偶然心跳，其人驚懼，防有心病，其實心本無病，即心跳亦暫時之事，是為假心跳證，醫者均須細辨。
凡心勻跳無止息，側身而臥，可左可右，呼吸如常，大概心自不病。
所慮跳躍不定，或三四次一停，停後復跳不能睡臥，左半身著床愈覺不安，當慮其門戶有病，血不回運如常。
有停滯妄流而為膨脹者，有累肺而咳嗽、難呼吸或喘者，有累腦而昏矇頭疼，中風慌怯者，有累肝而血聚積滿溢者，有累胃不易消化，食後不安，心更跳者，皆心病之關係也。
若胸脅骨之下有時動悸，人或疑為心跳，其實因胃不消化、內有風氣，與心跳病無涉，虛弱人及婦女患者最多，略服補胃及微利藥可也。
<strong>按：</strong>
西人論心跳證有真假，真者手捫之實覺其跳，假者手捫之不覺其跳。
其真跳者又分兩種：一為心體自病，若心房門戶變大小窄闊之類，可用定心湯，將方中乳香、沒藥皆改用三錢，更加當歸、丹參各三錢；一為心自不病，因身弱而累心致跳，當用治勞瘵諸方治之。
至假心跳即怔忡證也，其收發血脈之動力，非大於常率，故以手捫之不覺其跳。
特因氣血虛而神明亦虛，即心之尋常舒縮，徐徐跳動，神明當之，亦若有沖激之勢，多生驚恐，此等證治以定心湯時，磨取鐵鏽水煎藥更佳。
至於用鐵鏽之說，不但如西人之說，取其能補血分，實借其鎮重之力以安心神也。
載有一味鐵養湯，細觀方後治驗諸案，自知鐵鏽之妙用。
惟怔忡由於大氣下陷者，斷不宜用。
<h3>2．安魂湯</h3>
治心中氣血虛損，兼心下停有痰飲，致驚悸不眠。

龍眼肉（六錢）　酸棗仁（四錢，炒搗）　生龍骨（五錢，搗末）　生牡蠣（五錢，搗末）　清半夏（三錢）　茯苓片（三錢）　生赭石（四錢，軋細）
若服一兩劑後無效者，可於服湯藥之外，臨睡時用開水送服西藥臭剝一瓦，借其麻痹神經之力，以收一時之效，俾湯劑易於為力也。

方書謂：痰飲停於心下，其人多驚悸不寐。
蓋心，火也，痰飲，水也，火畏水刑，故驚悸至於不寐也。
然痰飲停滯於心下者，多由思慮過度，其人心臟氣血，恆因思慮而有所傷損。
故方中用龍眼肉以補心血，酸棗仁以斂心氣，龍骨、牡蠣以安魂魄，半夏、茯苓以清痰飲，赭石以導引心陽下潛，使之歸藏於陰，以成瞌睡之功也。

一媼，年五十餘，累月不能眠，屢次服藥無效。
診其脈有滑象，且其身形甚豐腴。
知其心下停痰也。
為制此湯，服兩劑而愈。

一婦人，年三十許，一月之間未睡片時，自言倦極彷彿欲睡，即無端驚恐而醒。
診其脈左右皆有滑象，遂用苦瓜蒂十枚，焙焦軋細，空心時開水送服，吐出膠痰數碗，覺心中異常舒暢，於臨眠之先又送服熟棗仁細末二錢，其夜遂能安睡。
後又調以利痰養心安神之藥，連服十餘劑，其證永不反復矣。

《內經》邪客篇有治目不得瞑方。
用流水千里以外者八升，揚之萬遍，取其清五升煮之，炊以葦薪。
水沸，置秫米一升，製半夏（制好之半夏）五合，徐炊令竭為一升半。
去其渣飲汁一小杯，日三稍益，以知為度（知覺好也）。
故其病新發者，覆杯則臥，汗出而已矣，久則三飲而已也。
觀此方之義，其用半夏，並非為其利痰，誠以半夏生當夏半，乃陰陽交換之時，實為由陽入陰之候，故能通陰陽和表裡，使心中之陽漸漸潛藏於陰，而入睡鄉也。
秫米即蘆稷之米（俗名高粱），取其汁漿稠潤甘緩，以調和半夏之辛烈也。
水用長流水，更揚之萬遍，名曰：「勞水」，取其甘緩能滋養也。
薪用葦薪，取其能暢發腎氣上升，以接引心氣下降，而交其陰陽也。
觀古人每處一方，並其所用之薪與水及其煎法、服法，莫不詳悉備載，何其用心之周至哉！<strong>按：</strong>
《內經》之方多奇驗，半夏秫米湯，取半夏能通陰陽，秫米能和脾胃，陰陽通、脾胃和，其人即可安睡。
故《內經》謂「飲藥後，覆杯即瞑」，言其效之神速也。
乃後世因其藥簡單平常，鮮有用者，則良方竟埋沒矣。
門生高××治天津劉姓，年四十二，四月未嘗少睡，服藥無效，問治法於愚，告以半夏秫米湯方。
高××因其心下發悶，遂變通經方，先用鮮萊菔四兩切絲，煎湯兩茶杯，再用其湯煎清半夏四錢服之。
時當晚八點鐘，其人當夜即能安睡，連服數劑，心下之滿悶亦愈。
<h2><span class="orange">（九）治癲狂方</span></h2>
<h3>1．蕩痰湯</h3>
治癲狂失心，脈滑實者。

生赭石（二兩，軋細）　大黃（一兩）　朴硝（六錢）　清半夏（三錢）　鬱金（三錢）
<h3>2．蕩痰加甘遂湯</h3>
治前證，頑痰凝結之甚者，非其證大實不可輕投。
其方，即前方加甘遂末二錢，將他藥煎好，調藥湯中服。

凡用甘遂，宜為末，水送服。
或用其末，調藥湯中服。
若入湯劑煎服，必然吐出。
又凡藥中有甘遂，不可連日服之，必隔兩三日方可再服，不然亦多吐出。
又其性與甘草相犯，用者須切記。

甘遂性猛烈走竄，後世本草，稱其以攻決為用，為下水之聖藥。
痰亦水也，故其行痰之力，亦百倍於他藥。
曾治一少年癲狂，醫者投以大黃六兩，連服兩劑，大便不瀉。
後愚診視，為開此方，惟甘遂改用三錢。
病家謂，從前服如許大黃，未見行動，今方中止用大黃兩許，豈能效乎？愚曰：但服，無慮也。
服後，大便連瀉七八次，降下痰涎若干，癲狂頓愈。
見者以為奇異，彼蓋不知甘遂三錢之力，遠勝於大黃六兩之力也。

痰脈多滑，然非頑痰也。
愚治此證甚多。
凡癲狂之劇者，脈多瘀塞，甚或六脈皆不見，用開痰藥通之，其脈方出，以是知頑痰之能閉脈也。

癲狂之證，乃痰火上泛，瘀塞其心與腦相連竅絡，以致心腦不通，神明皆亂。
故方中重用赭石，借其重墜之力，攝引痰火下行，俾竅絡之塞者皆通，則心與腦能相助為理，神明自復其舊也。
是以愚治此證之劇者，赭石恆有用至四兩者，且又能鎮甘遂使之專於下行，不至作嘔吐也。

癲者，性情顛倒，失其是非之明。
狂者，無所畏懼，妄為妄言，甚或見聞皆妄。
大抵此證初起，先微露癲意，繼則發狂。
狂久不愈，又漸成癲，甚或知覺全無。
蓋此證，由於憂思過度，心氣結而不散，痰涎亦即隨之凝結。
又加以思慮過則心血耗，而暗生內熱。
痰經熱煉，而膠黏益甚，熱為痰錮，而消解無從。
於是痰火充溢，將心與腦相通之竅絡，盡皆瘀塞，是以其神明淆亂也。
其初微露癲意者，痰火猶不甚劇也，迨痰火積而益盛，則發狂矣。
是以狂之甚者，用藥下其痰，恆作紅色，痰而至於紅，其熱可知。
迨病久，則所瘀之痰，皆變為頑痰。
其神明淆亂之極，又漸至無所知覺，而變為癲證。
且其知覺欲無，從前之憂思必減，其內熱亦即漸消，而無火以助其狂，此又所以變為癲也。
然其初由癲而狂易治，其後由狂而癲難治。
故此證，若延至三四年者，治愈者甚少。

人之神明，原在心與腦兩處。
金正希曰：「人見一物必留一影於腦中，小兒善忘者，腦髓未滿也，老人健忘者，腦髓漸空也。」汪訒庵釋之曰：「凡人追憶往事，恆閉目上瞪，凝神於腦，是影留於腦之明徵。」由斯觀之，是腦原主追憶往事也。
其人或有思慕不遂，而勞神想象，或因從前作事差誤，而痛自懊憹，則可傷腦中之神。
若因研究理解工夫太過，或有將來難處之事，而思患預防，躊躇太過，苦心思索，則多傷心中之神。
究之，心與腦，原徹上徹下，共為神明之府。
一處神明傷，則兩處神俱傷。
腦中之神明傷，可累及腦氣筋。
心中之神明傷，亦可累及腦氣筋。
且腦氣筋傷，可使神明顛倒狂亂，心有所傷，亦可使神明顛倒狂亂也。

曾治一少婦癲狂，強灌以藥，不能下咽。
遂俾以朴硝代鹽，每飯食之，病人不知，月餘而愈。
誠以朴硝鹹寒屬水，為心臟對宮之藥，以水勝火，以寒勝熱，能使心中之火熱，消解無餘，心中之神明，自得其養，非僅取朴硝之能開痰也。
<h3>3．調氣養神湯</h3>
治其人思慮過度，傷其神明。
或更因思慮過度，暗生內熱，其心肝之血，消耗日甚，以致心火肝氣，上衝頭部，擾亂神經，致神經失其所司，知覺錯亂，以是為非，以非為是，而不至於瘋狂過甚者。

龍眼肉（八錢）　柏子仁（五錢）　生龍骨（五錢，搗碎）　生牡蠣（五錢，搗碎）　遠志（二錢，不炙）　生地黃（六錢）　天門冬（四錢）　甘松（二錢）　生麥芽（三錢）　菖蒲（二錢）　甘草（錢半）　鏡面硃砂（三分，研細用頭次煎藥湯兩次送服）　磨取鐵鏽濃水煎藥。

此乃養神明、滋心血、理肝氣、清虛熱之方也。
龍眼肉色赤入心，且多津液，最能滋補血分，兼能保合心氣之耗散，故以之為主藥：柏子仁多含油質，故善養肝，兼能鎮肝，又與龍骨、牡蠣之善於斂戢肝火肝氣者同用，則肝火肝氣自不挾心火上升，以擾亂神經也；用生地黃者，取其能瀉上焦之虛熱，更能助龍眼肉生血也；用天門冬者，取其涼潤之性，能清心寧神，即以開燥痰也；用遠志、菖蒲者，取其能開心竅、利痰涎，且能通神明也；用硃砂、鐵鏽水者，以其皆能鎮安神經，又能定心平肝也；用生麥芽者，誠以肝為將軍之官，中寄相火，若但知斂之鎮之，或激動其反應之力，故又加生麥芽，以將順其性，蓋麥芽炒用能消食，生用則善舒肝氣也。
至於甘松，其性在中醫用之以清熱、開瘀、逐痹；在西醫則推為安養神經之妙藥，而兼能治霍亂轉筋，蓋神經不失其所司，則筋可不轉，此亦足見安養神經之效也。
<h2><span class="orange">（十）治癇風方</span></h2>
<h3>1．加味磁朱丸</h3>
治癇風。

磁石（二兩，能吸鐵者，研極細水飛出，切忌火煅）　赭石（二兩）　清半夏（二兩）　硃砂（一兩）
上藥各製為細末。
再加酒麴半斤，軋細過羅，可得細曲四兩。
炒熟二兩，與生者二兩，共和藥為丸，桐子大。
鐵鏽水煎湯，送服二錢，日再服。

磁石為鐵、養二種原質化合，含有磁氣。
其氣和異性相引，同性相拒，頗類電氣，故能吸鐵。
煅之則磁氣全無，不能吸鐵，用之即無效。
然其石質甚硬，若生用入丸散中，必製為極細末，再以水飛之，用其隨水飛出者方妥。
或和水研之，若拙擬磨翳散之研飛爐甘石法，更佳。

硃砂無毒，而煅之則有毒。
按化學之理，硃砂原硫黃、水銀二原質合成。
故古方書，皆謂硃砂內含真汞，汞即水銀也。
若煅之，則仍將分為硫黃、水銀二原質，所以有毒。
又原方原用神麯，而改用酒麴者，因坊間神麯窨發皆未能如法，多帶酸味，轉不若造酒麴者，業有專門，曲發甚精，用之實勝於神麯也。

磁朱丸方，乃《千金方》中治目光昏耗、神水寬大之聖方也。
李瀕湖解曰：磁石入腎，鎮養真陰，使腎水不外移。
硃砂入心，鎮養心血，使邪火不上侵。
佐以神麯，消化滯氣，溫養脾胃生髮之氣。
然從前但知治眼疾而不知治癇風，至柯韻伯稱此方治癇風如神，而愚試之果驗，然不若加赭石、半夏之尤為效驗也。
原方止此三味，為加赭石、半夏者，誠以癇風之證，莫不氣機上逆，痰涎上湧。
二藥並用，既善理痰，又善鎮氣降氣也。
送以鐵鏽湯者，以相火生於命門，寄於肝膽，相火之暴動實於肝膽有關。
此肝膽為木臟，即為風臟，內風之煽動，亦莫不於肝膽發軔。
鐵鏽乃金之餘氣，故取金能制木之理，鎮肝膽以熄內風；又取鐵能引電之理，借其重墜之性，以引相火下行也。
<strong>附錄：</strong>
友人祁××之弟患癇風，百藥不效。
後得一方，用干熊膽若黃豆粒大一塊（約重分半），涼水少許浸開服之（冬月宜溫水浸開溫服），數次而愈。
祁××向愚述之，因試其方果效。
<h3>2．通變黑錫丹</h3>
治癇風。

鉛灰（二兩，研細）　硫化鉛（一兩，研細）　麥曲（兩半，炒熟）
上三味，水和為丸，桐子大。
每服五六丸，多至十丸。
用淨芒硝四五分沖水送服。
若服藥後，大便不利者（鉛灰硫化鉛皆能澀大便），芒硝又宜多用。

古方有黑錫丹，用硫黃與鉛化合，以治上熱下涼，上盛下虛之證，洵為良方。
而猶未盡善者，因其雜以草木諸熱藥，其性易升浮，即不能專於下達。
向曾變通其方，專用硫化鉛，和熟麥曲為丸，以治癇風數日一發者，甚有效驗。
乃服至月餘，因覺熱停服，旬余病仍反復。
遂又通變其方，多用鉛灰，少用硫化鉛，俾其久服不致生熱，加以累月之功，癇風自能除根。
更佐以健脾，利痰、通絡、清火之湯劑，治法尤為完善。

取鉛灰法　用黑鉛數斤，熔化後，其面上必有浮灰。
屢次熔化，即可屢次取之。

制硫化鉛法　用黑鉛四兩，鐵鍋內熔化。
再用硫黃細末四兩，撒於鉛上。
硫黃皆著，急用鐵鏟拌炒。
鉛經硫黃燒煉，結成砂子，取出晾冷，碾軋成餅者（系未化透之鉛）去之，余者，再用乳缽研極細。
<h3>3．一味鐵養湯</h3>
治癇風，及肝膽之火暴動，或脅疼，或頭疼目眩，或氣逆喘吐，上焦煩熱，至一切上盛下虛之證皆可。
用其湯煎藥，又兼能補養血分。

方用長鏽生鐵，和水磨取其鏽，磨至水皆紅色，煎湯服之。

化學家名鐵鏽為鐵養，以鐵與氧氣化合而成鏽也。
其善於鎮肝膽者，以其為金之餘氣，借金以制木也。
其善治上盛下虛之證者，因其性重墜，善引逆上之相火下行。
相火為陰中之火，與電氣為同類，此即鐵能引電之理也。
其能補養血分者，因人血中原有鐵鏽，且取鐵鏽嗅之，又有血腥之氣，此乃以質補質，以氣補氣之理。
且人身之血，得氧氣則赤，鐵鏽原鐵與氧氣化合，故能補養血分也。
西人補血之藥，所以有鐵酒。

一六歲幼女，初數月一發癇風，後至一日數發，精神昏昏若睡，未有醒時。
且兩目露睛，似兼慢驚。
遂先用《福幼編》治慢驚之方治之，而露睛之病除。
繼欲治其癇風，偶憶方書有用三家磨刀水洗瘡法，因鐵鏽能鎮肝，以其水煎藥，必能制肝膽上衝之火，以熄內風。
乃磨水者，但以水貯罐中，而煎藥者，誤認為藥亦在內，遂但煎其水服之，其病竟愈。
後知藥未服，仍欲煎服。
愚曰：磨刀水既對證，藥可不服。
自此日煎磨刀水服兩次，連服數日，癇風永不再發。

一人，年三十許，癇風十餘年不愈，其發必以夜。
授以前加味磁朱丸方，服之而愈。
年餘其病又反復，然不若從前之劇。
俾日磨濃鐵鏽水，煎湯服之，病遂除根。

族家嫂，年六旬。
夜間忽然嘔吐頭疼，心中怔忡甚劇，上半身自汗。
其家人以為霍亂證。
診其脈，關前浮洪，搖搖而動。
俾急磨濃鐵鏽水，煎湯服下即愈。

友人韓××曾治一人，當惱怒之後，身軀忽然後挺，氣息即斷，一日數次。
韓××診其脈，左關虛浮。
遂投以萸肉（去淨核）、龍骨、牡蠣（皆不用煅）、白芍諸藥，用三家磨刀水煎之，一日連服二劑，病若失。

西藥治癇風者，皆系麻醉腦筋之品，強制腦筋使之不發，鮮能祓除病根。
然遇癇風之劇而且勤，身體羸弱，不能支持者，亦可日服其藥兩次，以圖目前病不反復，而徐以健脾、利痰、通絡、清火之藥治之。
迨至身形強壯，即可停止西藥，而但治以健脾、利痰、通絡、清火之品。
或更佐以鎮驚（若硃砂、磁石類）、祛風（若蜈蚣、全蠍類）、透達臟腑（若麝香、牛黃類）之品，因證制宜，病根自能祓除無餘也。
<h2><span class="orange">（十一）治小兒風證方</span></h2>
<h3>1．定風丹</h3>
治初生小兒綿風，其狀逐日抽掣，綿綿不已，亦不甚劇。

生明乳香（三錢）　生明沒藥（三錢）　硃砂（一錢）　全蜈蚣（大者一條）　全蠍（一錢）
共為細末，每小兒哺乳時，用藥分許，置其口中，乳汁送下，一日約服藥五次。

此方以治小兒綿風或驚風，大抵皆效。
而能因證制宜，再煮湯劑以送服此丹，則尤效。

一小兒，生後數日即抽綿風。
一日數次，兩月不愈。
為擬此方，服藥數日而愈。
所餘之藥，又治愈小兒三人。
<strong>附錄：</strong>
宗弟張××喜用此丹以治小兒驚風。
又恆隨證之涼熱虛實，作湯劑以送服此丹。
其所用之湯藥方，頗有可採。
爰錄其治驗之原案二則於下。

（原案一）己巳端陽前，友人黃××幼子，生六月，頭身胎毒終未愈。
稟質甚弱，忽肝風內動，抽掣綿綿不休。
囟門微凸，按之甚軟，微有赤色。
指紋色紫為爪形。
目睛昏而無神，或歪。
脈浮小無根。
此因虛氣化不固，致肝陽上衝腦部擾及神經也。
黃××云：此證西醫已諉為不治，不知尚有救否？答曰：此證尚可為，聽吾用藥，當為竭力治愈。
遂先用定風丹三分，水調灌下。
繼用生龍骨、生牡蠣、生石決明以潛其陽；鉤藤鉤、薄荷葉、羚羊角（銼細末三分）以熄其風；生箭耆、生山藥、山萸肉、西洋參以補其虛；清半夏、膽南星、粉甘草以開痰降逆和中。
共煎湯多半杯，調入定風丹三分，頻頻灌之。
二劑肝風止，又增損其方，四劑全愈。
<strong>按：</strong>
黃耆治小兒百病，明載《神農本草經》。
惟此方用之，微有升陽之嫌。
然《神農本草經》又謂其主大風，肝風因虛內動者，用之即能熄風可知。
且與諸鎮肝斂肝之藥並用，若其分量止用二三錢，原有益而無損也。

（原案二）天津聶姓幼子，生七月，夜間忽患肝風，抽動喘息，不知啼。
時當仲夏，天氣亢旱燥熱。
察其風關、氣關紋紅有爪形，脈數身熱，知系肝風內動。
急囑其乳母，將小兒置床上，不致懷抱兩熱相併。
又囑其開窗，以通空氣。
先用急救回生丹吹入鼻中，以鎮涼其腦系。
遂灌以定風丹三分。
又用薄荷葉、黃菊花、鉤藤鉤、梔子、羚羊角以散風清熱，生龍骨、生牡蠣、生石決明以潛陽鎮逆，天竹黃、牛蒡子、川貝母以利痰定喘。
將藥煎好，仍調入定風丹三分，囑其作數次灌下，勿擾其睡。
嗣來信，一劑風熄而病愈矣。
<strong>按：</strong>
此二證，雖皆系肝風內動抽掣，而病因虛實迥異。
張××皆治以定風丹，而其煎湯送服之藥，因證各殊。
如此善用成方，可為妙手靈心矣。

又：獻縣劉姓之嬰孩，抽綿風不已，夜半詢方。
知病危急，適存有按小兒風證方所制定風丹，與以少許，服之立止，永未再犯。
後屢用此方皆效。
<strong>【附方】</strong>
鮑云韶《驗方新編》預防小兒臍風散。
方用枯礬、蓬砂各二錢半、硃砂二分、冰片、麝香各五釐，共為末。
凡小兒降生後，洗過，即用此末擦臍上。
每小兒換襁布時，仍擦此末。
臍帶落後，亦仍擦之。
擦完一料，永無臍風之證。
<strong>按：</strong>
此方最妙，愚用之多次皆效。
真育嬰之靈丹也。
<h3>2．鎮風湯</h3>
治小兒急驚風。
其風猝然而得，四肢搐溺，身挺頸痙，神昏面熱，或目睛上竄，或痰涎上壅，或牙關緊閉，或熱汗淋漓。

鉤藤鉤（三錢）　羚羊角（一錢，另燉兌服）　龍膽草（二錢）　青黛（二錢）　清半夏（二錢）　生赭石（二錢，軋細）　茯神（二錢）　殭蠶（二錢）　薄荷葉（一錢）　硃砂（二分，研細送服）
磨濃生鐵鏽水煎藥。

小兒得此證者，不必皆由驚恐。
有因外感之熱，傳入陽明而得者，方中宜加生石膏；有因熱瘧而得者，方中宜加生石膏、柴胡。

急驚之外，又有所謂慢驚者，其證皆因寒，與急驚之因熱者，有冰炭之殊。
方書恆以一方治急、慢驚風二證，殊屬差謬。
慢驚之證，惟莊在田《福幼編》辨之最精，用方亦最妙。
其辨慢驚風，共十四條：一、慢驚吐瀉，脾胃虛寒也。
一、慢驚身冷，陽氣抑遏不出也。
一、慢驚鼻風煽動，真陰失守，虛火燒肺也。
一、慢驚面色青黃及白，氣血兩虛也。
一、慢驚口鼻中氣冷，中寒也。
一、慢驚大小便清白，腎與大腸全無火也。
一、慢驚昏睡露睛，神氣不足也。
一、慢驚手足抽掣，血不行於四肢也。
一、慢驚角弓反張，血虛筋急也。
一、慢驚乍寒乍熱，陰血虛少，陰陽錯亂也。
一、慢驚汗出如洗，陰虛而表不固也。
一、慢驚手足瘛瘲，血不足養筋也。
一、慢驚囟門下陷，虛至極也。
一、慢驚身雖發熱、口唇焦裂出血卻不喜飲冷茶水，進以寒涼愈增危篤，以及所吐之乳、所瀉之物皆不甚消化，脾胃無火可知。
唇之焦黑，乃真陰之不足也明矣。

脾風之證，亦小兒發痙之證，即方書所謂慢驚風也。
因慢驚二字欠解，近世方書有改稱慢脾風者，有但稱脾風者。
二名較之，似但稱脾風較妥，因其證之起點由於脾胃虛寒也。
蓋小兒雖為少陽之體，而少陽實為稚陽，有若草木之萌芽，嬌嫩畏寒。
是以小兒或飲食起居多失於涼，或因有病過服涼藥，或久瘧、久痢，即不服涼藥亦可因虛生涼，浸成脾風之證。
其始也，因脾胃陽虛，寒飲凝滯於賁門之間，阻塞飲食不能下行，即下行亦不能消化，是以上吐而下瀉。
久之，則真陰虛損，可作灼熱，其寒飲充盛，迫其身中之陽氣外浮，亦可作灼熱，浸至肝虛風動，累及腦氣筋，遂至發痙，手足抽掣。
此證莊在田《福幼編》論之最詳，其所擬之逐寒蕩驚湯及加味理中地黃湯二方亦最善。
先用逐寒蕩驚湯，大辛大熱之劑，衝開胸中寒痰，可以受藥不吐，然後接用加味理中地黃湯，諸證自愈。
愚用其方救人多矣，而因證制宜又恆有所變通，方能隨手奏效。
<strong>【附方】</strong><strong>（1）逐寒蕩驚湯</strong>
胡椒、炮薑、肉桂各一錢，丁香十粒，共搗成細渣。
以灶心土三兩煮湯，澄清，煎藥大半茶杯（藥皆搗碎，不可久煎，肉桂又忌久煎，三四沸即可），頻頻灌之。
接服加味理中地黃湯，定獲奇效。
<strong>按：</strong>
此湯當以胡椒為君。
若遇寒痰結胸之甚者，當用二錢，而稍陳者，又不堪用。
族侄××六歲時，曾患此證。
飲食下咽，胸膈格拒，須臾吐出。
如此數日，昏睡露睛，身漸發熱。
投以逐寒蕩驚湯原方，盡劑未吐。
欲接服加味理中地黃湯，其吐又作。
恍悟，此藥取之鄉間小藥坊，其胡椒必陳。
且只用一錢，其力亦小。
遂於食料鋪中，買胡椒二錢，炮薑、肉桂、丁香，仍按原方，煎服一劑。
而寒痰開豁，可以受食。
繼服加味理中地黃湯，一劑而愈。

方中所用灶心土，須為變更。
凡草木之質，多含鹼味。
草木燒化，其鹼味皆歸灶心土中。
若取其土煎湯，鹼味濃厚，甚是難服，且與脾胃不宜。
以灶壙內周遭火燎紅色之土代之，則無鹼味，其功效遠勝於灶心土。
<strong>（2）加味理中地黃湯</strong>
熟地五錢，焦白朮三錢，當歸、黨參、炙耆、故紙（炒搗）、棗仁（炒搗）、枸杞各二錢，炮薑、萸肉（去淨核）、炙草、肉桂各一錢，生薑三片，紅棗三枚（捭開），胡桃二個（用仁）打碎為引。
仍用灶心土（代以灶壙土）二兩，煮水煎藥。
取濃汁一茶杯，加附子五分，煎水攙入。
量小兒大小，分數次灌之。

如咳嗽不止者，加米殼、金櫻子各一錢。
如大熱不退者，加生白芍一錢。
泄瀉不止，去當歸加丁香七粒。
隔二三日，止用附子二三分。
蓋因附子大熱，中病即宜去之。
如用附子太多，則大小便閉塞不出。
如不用附子，則臟腑沉寒，固結不開。
若小兒虛寒至極，附子又不妨用一二錢。
若小兒但瀉不止，或微見驚搐，尚可受藥吃乳便利者，並不必服逐寒蕩驚湯，只服此湯一劑，而風定神清矣。
若小兒尚未成慢驚，不過昏睡發熱，或有時熱止，或晝間安靜，夜間發熱，均宜服之。
若新病壯實之小兒，眼紅口渴者，乃實火之證，方可暫行清解。
但果系實火，必大便閉結，氣壯聲洪，且喜多飲涼水。
若吐瀉交作，則非實火可知。
倘大虛之後，服一劑無效，必須大劑多服為妙。
方書所謂天吊風、慢脾風皆系此證。
<strong>按：</strong>
此原方加減治瀉不止者，但加丁香，不去當歸。
而當歸最能滑腸，瀉不止者，實不宜用。
若減去當歸，恐滋陰之藥少，可多加熟地一二錢（又服藥瀉仍不止者，可用高麗參二錢搗為末，分數次用藥湯送服，其瀉必止。
）。

慢驚風，不但形狀可辨，即其脈亦可辨。
族侄××七八歲時，瘧疾愈後，忽然吐瀉交作。
時霍亂盛行，其家人皆以為霍亂證。
診其脈弦細而遲，六脈皆不閉塞。
愚曰：此非霍亂。
吐瀉帶有黏涎否？其家人謂偶有帶時。
愚曰：此寒痰結胸，格拒飲食，乃慢驚風將成之兆也。
投以逐寒蕩驚湯、加味理中地黃湯各一劑而愈。

又：此二湯治慢驚風，雖甚效驗。
然治此證者，又當防之於預，乃為完全之策。
一孺子，年五六歲，秋夏之交，恣食瓜果當飯。
至秋末，其行動甚遲，正行之時，或委坐於地。
愚偶見之，遂懇切告其家人曰：此乃慢驚風之先兆也。
小兒慢驚風證，最為危險，而此時調治甚易，服藥兩三劑，即無患矣。
其家人不以為然。
至冬初，慢驚之形狀發現，嘔吐不能受食，又不即治。
遷延半月，病勢垂危，始欲調治。
而服藥竟無效矣。

又：有狀類急驚，而病因實近於慢驚者。
一童子，年十一二，咽喉潰爛。
醫者用吹喉藥吹之，數日就愈。
忽然身挺，四肢搐搦，不省人事，§»時始醒，一日數次。
診其脈甚遲濡。
詢其心中，雖不覺涼，實畏食涼物。
其呼吸，似覺短氣。
時當仲夏，以童子而畏食涼，且徵以脈象病情，其為寒痰凝結，瘀塞經絡無疑。
投以《傷寒論》白通湯，一劑全愈。

又：治一五歲幼童，先治以逐寒蕩驚湯，可進飲食矣，而滑瀉殊甚。
繼投以加味理中地黃湯，一日連進兩劑，泄瀉不止，連所服之藥亦皆瀉出。
遂改用紅高麗參大者一支，軋為細末，又用生懷山藥細末六錢煮作粥，送服參末一錢強。
如此日服三次，其瀉遂止。
翌日仍用此方，恐作脹滿，又於所服粥中調入西藥百布聖六分，如此服至三日，病全愈。

又治一未周歲小孩，食乳即吐，屢次服藥亦吐出，囟門下陷，睡時露晴，將成脾風。
俾其於每吃乳時，用生硫黃細末一捻，置兒口中，乳汁送下，其吐漸稀，旬日全愈。
<h2><span class="orange">（十二）治內外中風方</span></h2>
<h3>1．搜風湯</h3>
治中風
防風（六錢）　真遼人參（四錢，另燉同服，或用野臺參七錢代之，高麗參不宜用）　清半夏（三錢）　生石膏（八錢）　殭蠶（二錢）　柿霜餅（五錢，沖服）　麝香（一分，藥汁送服）
中風之證，多因五內大虛，或秉賦素虛，或勞力勞神過度，風自經絡襲入，直透膜原而達臟腑，令臟腑各失其職。
或猝然昏倒，或言語謇澀，或溲便不利，或溲便不覺，或兼肢體痿廢偏枯，此乃至險之證。
中之輕者，猶可遲延歲月，中之重者，治不如法，危在翹足間也。
故重用防風引以麝香，深入臟腑以搜風。
猶恐元氣虛弱，不能運化藥力以逐風外出，故用人參以大補元氣，扶正即以勝邪也。
用石膏者，因風蘊臟腑多生內熱，人參補氣助陽分亦能生熱，石膏質重氣輕性復微寒，其重也能深入臟腑，其輕也能外達皮毛，其寒也能祛臟腑之熱，而即解人參之熱也。
用殭蠶者，徐靈胎謂邪之中人，有氣無形，穿經入絡，愈久愈深，以氣類相反之藥投之則拒而不入，必得與之同類者和入諸藥使為嚮導，則藥至病所，而邪與藥相從，藥性漸發，邪或從毛孔出，從二便出，不能復留，此從治之法也。
殭蠶因風而僵，與風為同類，故善引祛風之藥至於病所成功也。
用半夏、柿霜者，誠以此證皆痰涎壅滯，有半夏以降之，柿霜以潤之，而痰涎自息也。

此證有表不解，而浸生內熱者，宜急用發汗藥，解其表，而兼清其內熱。
又兼有內風煽動者，可與後內中風治法匯通參觀，於治外感之中兼有熄內風之藥，方為完善。

中風之證，有偏寒者，有偏熱者，有不覺寒熱者。
拙擬此方治中風之無甚寒熱者也。
若偏熱者，宜《金匱》風引湯加減（乾薑、桂枝宜減半）。
若偏寒者，愚別有經驗治法。
曾治一媼，年五十許，於仲冬忽然中風昏倒，呼之不應，其胸中似有痰涎壅滯，大礙呼吸。
診其脈，微細欲無，且遲緩，知其素有寒飲，陡然風寒襲入，與寒飲凝結為恙也。
急用胡椒三錢搗碎，煎兩三沸，取濃汁多半茶杯灌之，呼吸頓覺順利。
繼用乾薑六錢，桂枝尖、當歸各三錢，連服三劑，可作呻吟，肢體漸能運動，而左手足仍不能動。
又將乾薑減半，加生黃耆五錢，乳香、沒藥各三錢，連服十餘劑，言語行動遂復其常。

若其人元氣不虛，而偶為邪風所中，可去人參，加蜈蚣一條、全蠍一錢。
若其證甚實，而閉塞太甚者，或二便不通，或脈象郁澀，可加生大黃數錢，內通外散，仿防風通聖散之意可也。

徐靈胎曾治一人，平素多痰，手足麻木，忽昏厥遺尿、口噤手拳、痰聲如鋸。
醫者進參附、熟地等藥，煎成末服。
診其脈，洪大有力，面赤氣粗。
此乃痰火充實，諸竅皆閉，服參附立危。
遂以小續命湯去桂附，加生軍一錢為末，假稱他藥納之，恐旁人之疑駭也。
三劑而有聲，五劑而能言。
然後以養血消痰之藥調之，一月後，步履如初。
此案與愚所治之案對觀，則涼熱之間昭然矣。
又遺尿者多屬虛，而此案中之遺尿則為實，是知審證者，不可拘於一端也。
然真中風證極少，類中風者極多，中風證百人之中真中風不過一二人。
審證不確即凶危立見，此又不可不慎也。
<h3>2．逐風湯</h3>
治中風抽掣及破傷後受風抽掣者。

生箭耆（六錢）　當歸（四錢）　羌活（二錢）　獨活（二錢）　全蠍（二錢）　全蜈蚣（大者兩條）
蜈蚣最善搜風，貫串經絡、臟腑無所不至，調安神經又具特長。
而其性甚和平，從未有服之覺瞑眩者。

曾治一媼，年六旬。
其腿為狗咬破受風，周身抽掣。
延一老醫調治，服藥十餘日，抽掣愈甚。
所用之藥，每劑中皆有全蠍數錢，佐以祛風、活血、助氣之藥，彷彿此湯而獨未用蜈蚣。
遂為擬此湯，服一劑而抽掣即止。
又服一劑，永不反復。

又治一人，年三十餘，陡然口眼歪斜，其受病之邊，目不能瞬。
俾用蜈蚣二條為末、防風五錢，煎湯送服，三次全愈。
審斯，則蜈蚣逐風之力，原迥異於他藥也。
且其功效，不但治風也，愚於瘡癰初起甚劇者，恆加蜈蚣於托藥之中，莫不隨手奏效。
雖《神農本草經》謂有墜胎之弊，而中風抽掣，服他藥不效者，原不妨用。
《內經》所謂「有故無殞，亦無殞也」。
況此湯中，又有黃耆、當歸以保攝氣血，則用分毫何損哉。
<h3>3．加味黃耆五物湯</h3>
治歷節風證，周身關節皆疼，或但四肢作疼，足不能行步，手不能持物。

生箭耆（一兩）　於術（五錢）　當歸（五錢）　桂枝尖（三錢）　秦艽（三錢）　廣陳皮（三錢）　生杭芍（五錢）　生薑（五片）
熱者加知母，涼者加附子，脈滑有痰者加半夏。

《金匱》桂枝芍藥知母湯，治歷節風之善方也。
而氣體虛者用之，仍有不效之時，以其不勝麻黃、防風之發也。
今取《金匱》治風痹之黃耆五物湯，加白朮以健脾補氣，而即以逐痹（《神農本草經》逐寒濕痹）。
當歸以生其血，血活自能散風（方書謂血活風自去）。
秦艽為散風之潤藥，性甚和平，祛風而不傷血。
陳皮為黃耆之佐使，又能引肌肉經絡之風達皮膚由毛孔而出也。
廣橘紅其大者皆柚也，非橘也。
《神農本草經》原橘、柚並稱，故用於藥中，橘、柚似無須分別（他處柚皮不可入藥）。
且名為橘紅，其實皆不去白，誠以原不宜去也。
<strong>附錄：</strong>
直隸青縣張××來函：
湖北張某，患歷節風證，西醫名僂麻質斯，服其藥年餘無效。
步履艱難，天未涼即著皮褲。
診其脈，浮數有力，知為經絡虛而有熱之象。
遂用加味黃耆五物湯，遵注熱者加知母，又加生薏米、鮮桑枝、牛膝、木通。
服一劑覺輕減，三劑離杖，五劑痊愈。
近年用此方治痛風、歷節證，愈者甚多。
若無熱者，即用書中原方，亦甚效驗。

江蘇平臺王××來函：
顧××，患肢體痿廢，時當溽暑，遍延中西醫診治無效。
用加味黃耆五物湯治之，連服數劑全愈。
<h3>4．加味玉屏風散</h3>
治破傷後預防中風，或已中風而瘛瘲，或因傷後房事不戒以致中風。

生箭耆（一兩）　白朮（八錢）　當歸（六錢）　桂枝尖（錢半）　防風（錢半）　黃蠟（三錢）　生白礬（一錢）　作湯服。

此方原為預防中風之藥，故用黃耆以固皮毛，白朮以實肌肉，黃蠟、白礬以護膜原。
猶恐破傷時微有感冒，故又用當歸、防風、桂枝以活血散風。
其防風、桂枝之分量特輕者，誠以此方原為預防中風而設，故不欲重用發汗之藥以開腠理也。

蓋《神農本草經》原謂黃耆主大風，方中重用黃耆一兩，又有他藥以為之佐使，宜其風證皆可治也。
若已中風抽掣者，宜加全蜈蚣兩條。
若更因房事不戒以致中風抽風者，宜再加真鹿角膠三錢（另煎兌服），獨活一錢半。
若脈象有熱者，用此湯時，知母、天冬皆可酌加。

自擬此方以來，凡破傷後恐中風者，俾服藥一劑，永無意外之變，用之數十年矣。

表侄高××之族人，被人用槍彈擊透手心，中風抽掣，牙關緊閉。
自牙縫連灌藥無效，勢已垂危。
從前，其莊有因破傷預防中風，服此方者，高××見而錄之。
至此，高××將此方授族人，一劑而愈。

又一人，被傷後，因房事不戒，中風抽掣，服藥不效。
友人毛××治之，亦投以此湯而愈。
夫愚擬此方，原但為預防中風，而竟如此多效，此愚所不及料者也。
<h3>5．鎮肝熄風湯</h3>
治內中風證（亦名類中風，即西人所謂腦充血證），其脈弦長有力（即西醫所謂血壓過高），或上盛下虛，頭目時常眩暈，或腦中時常作疼發熱，或目脹耳鳴，或心中煩熱，或時常噫氣，或肢體漸覺不利，或口眼漸形歪斜，或面色如醉，甚或眩暈，至於顛仆，昏不知人，移時始醒，或醒後不能復原，精神短少，或肢體痿廢，或成偏枯。

懷牛膝（一兩）　生赭石（一兩，軋細）　生龍骨（五錢，搗碎）　生牡蠣（五錢，搗碎）　生龜板（五錢，搗碎）　生杭芍（五錢）　玄參（五錢）　天冬（五錢）　川楝子（二錢，搗碎）　生麥芽（二錢）　茵陳（二錢）　甘草（錢半）
心中熱甚者，加生石膏一兩。
痰多者，加膽星二錢。
尺脈重按虛者，加熟地黃八錢、淨萸肉五錢。
大便不實者，去龜板、赭石，加赤石脂（喻嘉言謂石脂可代赭石）一兩。

風名內中，言風自內生，非風自外來也。
《內經》謂「諸風掉眩，皆屬於肝」。
蓋肝為木臟，木火熾盛，亦自有風。
此因肝木失和風自肝起。
又加以肺氣不降，腎氣不攝，沖氣胃氣又復上逆，於斯，臟腑之氣化皆上升太過，而血之上注於腦者，亦因之太過，致充塞其血管而累及神經。
其甚者，致令神經失其所司，至昏厥不省人事。
西醫名為腦充血證，誠由剖解實驗而得也。
是以方中重用牛膝以引血下行，此為治標之主藥。
而復深究病之本源，用龍骨、牡蠣、龜板、芍藥以鎮熄肝風，赭石以降胃降沖，玄參、天冬以清肺氣，肺中清肅之氣下行，自能鎮制肝木。
至其脈之兩尺虛者，當系腎臟真陰虛損，不能與真陽相維繫。
其真陽脫而上奔，並挾氣血以上衝腦部，故又加熟地、萸肉以補腎斂腎。
從前所擬之方，原止此數味。
後因用此方效者固多，間有初次將藥服下轉覺氣血上攻而病加劇者，於斯加生麥芽、茵陳、川楝子即無斯弊。
蓋肝為將軍之官，其性剛果，若但用藥強制，或轉激發其反動之力。
茵陳為青蒿之嫩者，得初春少陽生髮之氣，與肝木同氣相求，瀉肝熱兼舒肝鬱，實能將順肝木之性。
麥芽為谷之萌芽，生用之亦善將順肝木之性使不抑鬱。
川楝子善引肝氣下達，又能折其反動之力。
方中加此三味，而後用此方者，自無他虞也。
心中熱甚者，當有外感，伏氣化熱，故加石膏。
有痰者，恐痰阻氣化之升降，故加膽星也。

內中風之證，曾見於《內經》。
而《內經》初不名為內中風，亦不名為腦充血，而實名之為煎厥、大厥、薄厥。
今試譯《內經》之文以明之。
《內經》脈解篇曰：「肝氣當治而未得，故善怒，善怒者名曰煎厥。」蓋肝為將軍之官，不治則易怒，因怒生熱，煎耗肝血，遂致肝中所寄之相火，掀然暴發，挾氣血而上衝腦部，以致昏厥。
此非因肝風內動，而遂為內中風之由來乎？
《內經》調經論曰：「血之與氣，並走於上，此為大厥，厥則暴死。
氣反則生，氣不反則死。」蓋血不自升，必隨氣而上升，上升之極，必至腦中充血。
至所謂氣反則生，氣不反則死者，蓋氣反而下行，血即隨之下行，故其人可生。
若其氣上行不反，血必隨之充而益充，不至血管破裂不止，猶能望其復甦乎。
讀此節經文，內中風之理明，腦充血之理亦明矣。

《內經》生氣通天論曰：「陽氣者大怒則形絕，血宛（即郁字）於上，使人薄厥。」觀此節經文，不待詮解，即知其為肝風內動，以致腦充血也。
其曰薄厥者，言其腦中所宛之血，激薄其腦部，以至於昏厥也。
細思三節經文，不但知內中風即西醫所謂腦充血，且更可悟得此證治法，於經文之中，不難自擬對證之方，而用之必效也。

特是證名內中風，所以別外受之風也。
乃自唐、宋以來，不論風之外受、內生，渾名曰中風。
夫外受之風為真中風，內生之風為類中風，其病因懸殊，治法自難從同。
若辨證不清，本系內中風，而亦以祛風之藥發表之，其臟腑之血，必益隨發表之藥上升，則腦中充血必益甚，或至於血管破裂，不可救藥。
此關未透，誠唐、宋醫學家一大障礙也。
迨至宋末劉河間出，悟得風非皆由外中，遂創為五志過極動火而猝中之論，此誠由《內經》「諸風掉眩皆屬於肝」句悟出。
蓋肝屬木，中藏相火，木盛火熾，即能生風也。
大法，以白虎湯、三黃湯沃之，所以治實火也。
以逍遙散疏之，所以治鬱火也（逍遙散中柴胡能引血上行最為忌用，是以鎮肝熄風湯中止用茵陳、生麥芽諸藥疏肝）。
以通聖散（方中防風亦不宜用）、涼膈散雙解之，所以治表裡之邪火也。
以六味湯滋之，所以壯水之主，以制陽光也。
以八味丸引之，所謂從治之法，引火歸源也（雖曰引火歸源，而桂、附終不宜用）。
細審河間所用之方，雖不能絲絲入扣，然勝於但知治中風不知分內外者遠矣。
且其謂有實熱者，宜治以白虎湯，尤為精確之論。
愚治此證多次，其昏僕之後，能自甦醒者多，不能甦醒者少。
其於甦醒之後，三四日間，現白虎湯證者，恆十居六七。
因知此證，多先有中風基礎，伏藏於內，後因外感而激發，是以從前醫家，統名為中風。
不知內風之動，雖由於外感之激發，然非激發於外感之風，實激發於外感之因風生熱，內外兩熱相併，遂致內風暴動。
此時但宜治外感之熱，不可再散外感之風，此所以河間獨借用白虎湯，以瀉外感之實熱，而於麻桂諸藥概無所用。
蓋發表之藥，皆能助血上行，是以不用，此誠河間之特識也。
吾友張山雷（江蘇嘉定人），著有《中風斠詮》一書，發明內中風之證，甚為精詳。
書中亦獨有取於河間，可與拙論參觀矣。

後至元李東垣、朱丹溪出，對於內中風一證，於河間之外，又創為主氣、主濕之說。
東垣謂人之元氣不足，則邪湊之，令人猝倒僵仆，如風狀。
夫人身之血，原隨氣流行，氣之上升者過多，可使腦部充血，排擠腦髓神經。
至於昏厥，前所引《內經》三節文中已言之詳矣。
若氣之上升者過少，又可使腦部貧血，無以養其腦髓神經，亦可至於昏厥。
是以《內經》又謂：「上氣不足，腦為之不滿，耳為之苦鳴，頭為之傾，目為之眩。」觀《內經》如此云云，其劇者，亦可至於昏厥，且其謂腦為之不滿，實即指腦中貧血而言也。
由斯而論，東垣之論內中風，由於氣虛邪湊，原於腦充血者之中風無關，而實為腦貧血者之中風，開其治法也。
是則河間之主火，為腦充血，東垣之主氣，為腦貧血，一實一虛，迥不同也。
至於丹溪則謂東南氣溫多濕，有病風者，非風也，由濕生痰，痰生熱，熱生風，此方書論中風者所謂丹溪主濕之說也。
然其證原是痰厥，與腦充血、腦貧血皆無涉。
即使二證當昏厥之時，間有挾痰者，乃二證之兼證，非二證之本病也。
<strong>按：</strong>
其所謂因熱生風之見解，似與河間主火之意相同，而實則迥異。
蓋河間所論之火生於燥，故所用之藥，注重潤燥滋陰。
丹溪所論之熱生於濕，其所用之藥，注重去濕利痰。
夫濕非不可以生熱，然因濕生熱，而動肝風者甚少矣（肝風之動多因有燥熱）。
是則二子之說，仍以河間為長也。

至清中葉王勳臣出，對於此證，專以氣虛立論。
謂人之元氣，全體原十分，有時損去五分，所餘五分，雖不能充體，猶可支持全身。
而氣虛者經絡必虛，有時氣從經絡虛處透過，並於一邊，彼無氣之邊，即成偏枯。
爰立補陽還五湯，方中重用黃耆四兩，以峻補氣分，此即東垣主氣之說也。
然王氏書中，未言脈象何如。
若遇脈之虛而無力者，用其方原可見效。
若其脈象實而有力，其人腦中多患充血，而復用黃耆之溫而升補者，以助其血愈上行，必至凶危立見，此固不可不慎也。
前者邑中某人，右手廢不能動，足仍能行。
其孫出門，遇一在津業醫者甫歸，言此證甚屬易治，遂延之診視。
所立病案言脈象洪實，已成瘓證無疑。
其方仿王氏補陽還五湯，有黃耆八錢。
服藥之後，須臾昏厥不醒矣。
夫病本無性命之憂，而誤服黃耆八錢，竟至如此，可不慎哉！
劉××丁卯來津後，其腦中常覺發熱，時或眩暈，心中煩躁不寧，脈象弦長有力，左右皆然，知系腦充血證。
蓋其憤激填胸，焦思積慮者已久，是以有斯證也。
為其腦中覺熱，俾用綠豆實於囊中作枕，為外治之法。
又治以鎮肝熄風湯，於方中加地黃一兩，連服數劑，腦中已不覺熱。
遂去川楝子，又將生地黃改用六錢，服過旬日，脈象和平，心中亦不煩躁，遂將藥停服。

又：天津於氏所娶新婦，過門旬余，忽然頭疼。
醫者疑其受風，投以發表之劑，其疼陡劇，號呼不止。
延愚為之診視。
其脈弦硬而長，左部尤甚。
知其肝膽之火上衝過甚也。
遂投以鎮肝熄風湯，加龍膽草三錢，以瀉其肝膽之火。
一劑病愈強半，又服兩劑，頭已不疼，而脈象仍然有力。
遂去龍膽草，加生地黃六錢，又服數劑，脈象如常，遂將藥停服。
<h3>6．加味補血湯</h3>
治身形軟弱，肢體漸覺不遂，或頭重目眩，或神昏健忘，或覺腦際緊縮作疼。
甚或昏僕移時甦醒致成偏枯，或全身痿廢，脈象遲弱，內中風證之偏虛寒者（肝過盛生風，肝虛極亦可生風），此即西人所謂腦貧血病也。
久服此湯當愈。

生箭耆（一兩）　當歸（五錢）　龍眼肉（五錢）　真鹿角膠（三錢，另燉同服）　丹參（三錢）　明乳香（三錢）　明沒藥（三錢）　甘松（二錢）
服之覺熱者，酌加天花粉、天冬各數錢。
覺發悶者，加生雞內金錢半或二錢。
服數劑後，若不甚見效，可用所煎藥湯送服麝香二釐或真冰片半分亦可。
若服後仍無甚效，可用藥湯，送制好馬錢子二分。

腦充血者，其腦中之血過多，固能傷其腦髓神經。
腦貧血者其腦中之血過少，又無以養其腦髓神經。
是以究其終極，皆可使神經失其所司也。
古方有補血湯，其方黃耆、當歸同用，而黃耆之分量，竟四倍於當歸，誠以陰陽互為之根，人之氣壯旺者，其血分自易充長。
況人之腦髓神經，雖賴血以養之，尤賴胸中大氣上升以斡旋之。
是以《內經》謂「上氣不足，腦為之不滿，耳為之苦鳴，頭為之傾，目為之眩。」所謂上氣者，即胸中大氣上升於腦中者也。
因上氣不足，血之隨氣而注於腦者必少，而腦為之不滿，其腦中貧血可知。
且因上氣不足，不能斡旋其神經，血之注於腦者少，無以養其神經，於是而耳鳴、頭傾、目眩，其人可忽至昏僕可知。
由此知因腦部貧血以成內中風證者，原當峻補其胸中大氣，俾大氣充足，自能助血上升，且能斡旋其腦部，使不至耳鳴、頭傾、目眩也。
是以此方不以當歸為主藥，而以黃耆為主藥也。
用龍眼肉者，因其味甘色赤，多含津液，最能助當歸以生血也。
用鹿角膠者，因鹿之角原生於頭頂督脈之上，督脈為腦髓之來源，故鹿角膠之性善補腦髓。
凡腦中血虛者，其腦髓亦必虛，用之以補腦髓，實可與補血之藥相助為理也。
用丹參、乳香、沒藥者，因氣血虛者，其經絡多瘀滯，此於偏枯痿廢亦頗有關係，加此通氣活血之品，以化其經絡之瘀滯，則偏枯痿廢者自易愈也。
用甘松者，為其能助心房運動有力，以多輸血於腦，且又為調養神經之要品，能引諸藥至腦以調養其神經也。
用麝香、梅片者，取其香能通竅以開閉也。
用制過馬錢子者，取其能瞤動腦髓神經使之靈活也。

甘松，即西藥中之纈草，其氣香，味微酸。
《神農本草經》謂其治暴熱、火瘡、赤氣、疥瘙、疽痔、馬鞍、熱氣。
《名醫別錄》謂其治癰腫、浮腫、結熱、風痹、不足、產後痛。
甄權謂其治毒風，𤸷痹，破多年凝血，能化膿為水，產後諸病，止腹痛、余疹、煩渴。
大明謂其除血氣心腹痛、破癥結、催生、落胞、血暈、鼻血、吐血、赤白帶下、眼障膜、丹毒、排膿、補痿。
西人則以為興奮之品，善治心臟麻痹、霍亂轉筋。
東人又以為鎮靜神經之特效藥，用治癲狂、癇痙諸病。
蓋為其氣香，故善興奮心臟，使不至於麻痹，而其馨香透竅之力，亦自能開痹通瘀也。
為其味酸，故能保安神經，使不至於妄行，而酸化軟堅之力，又自能化多年之癥結，使盡消融也。
至於其能補痿，能治霍亂轉筋者，即心臟不麻痹，神經不妄行之功效外著者也。
孰謂中西醫理不相貫通哉？
高姓臾，年過六旬，漸覺兩腿乏力，浸至時欲眩僕，神昏健忘。
恐成痿廢，求為診治。
其脈微弱無力。
為制此方服之，連進十劑，兩腿較前有力，健忘亦見愈，而仍有眩暈之時。
再診其脈，雖有起色，而仍不任重按。
遂於方中加野臺參、天門冬各五錢，威靈仙一錢，連服二十餘劑始愈。
用威靈仙者，欲其運化參、耆之補力，使之靈活也。

門人張××曾治一人，年三十餘。
於季冬負重貿易，日行百餘里，歇息時，又屢坐寒地。
後覺腿疼，不能行步，浸至臥床不能動轉，周身筋骨似皆痿廢，服諸藥皆不效。
張××治以加味補血湯，將方中乳香、沒藥皆改用六錢，又加淨萸肉一兩。
數劑後，腿即不疼。
又服十餘劑，遂全愈。
<strong>按：</strong>
加味補血湯，原治內中風之氣血兩虧者，而略為變通，即治腿疼如此效驗，可謂善用成方者矣。
<h2><span class="orange">（十三）治肢體痿廢方</span></h2>
<h3>1．振頹湯</h3>
治痿廢。

生黃耆（六錢）　知母（四錢）　野臺參（三錢）　於術（三錢）　當歸（三錢）　生明乳香（三錢）　生明沒藥（三錢）　威靈仙（錢半）　乾薑（二錢）　牛膝（四錢）
熱者，加生石膏數錢，或至兩許。
寒者去知母，加烏附子數錢。
筋骨受風者，加明天麻數錢。
脈弦硬而大者，加龍骨、牡蠣各數錢，或更加山萸肉亦佳。
骨痿廢者，加鹿角膠、虎骨膠各二錢（另燉同服）。
然二膠偽者甚多，若恐其偽，可用續斷、菟絲子各三錢代之。
手足皆痿者，加桂枝尖二錢。

痿證之大旨，當分為三端：有肌肉痹木，抑搔不知疼癢者。
其人或風寒襲入經絡，或痰涎鬱塞經絡，或風寒痰涎，互相凝結經絡之間，以致血脈閉塞，而其原因，實由於胸中大氣虛損。
蓋大氣旺，則全體充盛，氣化流通，風寒痰涎，皆不能為恙。
大氣虛，則腠理不固，而風寒易受，脈管湮淤，而痰涎易郁矣；有周身之筋拘攣，而不能伸者。
蓋人身之筋，以宗筋為主，而能榮養宗筋者，陽明也。
其人脾胃素弱，不能化谷生液，以榮養宗筋，更兼內有蘊熱以鑠耗之，或更為風寒所襲，致宗筋之伸縮自由者，竟有縮無伸，浸成拘攣矣；有筋非拘攣，肌肉非痹木，惟覺骨軟不能履地者，乃骨髓枯涸，腎虛不能作強也。

方中用黃耆以補大氣，白朮以健脾胃，當歸、乳香、沒藥以流通血脈，靈仙以祛風消痰，恐其性偏走泄，而以人參之氣血兼補者佐之，乾薑以開氣血之痹，知母以解乾薑、人參之熱，則藥性和平，可久服而無弊。
其陽明有實熱者，加石膏以清陽明之熱，仿《金匱》風引湯之義也。
營衛經絡有凝寒者，加附子以解營衛經絡之寒，仿《金匱》近效朮附湯之義也。
至其脈弦硬而大，乃內風煽動，真氣不固之象，故加龍骨、牡蠣以熄內風斂真氣。
骨痿者加鹿膠、虎膠取其以骨補骨也。
筋骨受風者，加明天麻取其能搜筋骨之風，又能補益筋骨也。
若其痿專在於腿，可但用牛膝以引之下行。
若其人手足並痿者，又宜加桂枝兼引之上行。

或問：此方治痿之因熱者，可加生石膏至兩許，其證有實熱可知，而方中仍用乾薑何也？答曰：《金匱》風引湯治熱癱癇之的方，原石膏、寒水石與乾薑並用。
蓋二石性雖寒而味則淡，其寒也能勝乾薑之熱，其淡也不能勝乾薑之辣。
故痿證之因熱者，仍可借其異常之辣味，以開氣血之痹也。
<h3>2．振頹丸</h3>
前證之劇者，可兼服此丸，或單服此丸亦可。
並治偏枯、痹木諸證。

人參（二兩）　於術（二兩炒）　當歸（一兩）　馬錢子（一兩，法制）　乳香（一兩）　沒藥（一兩）　全蜈蚣（大者五條，不用炙）　穿山甲（一兩，蛤粉炒）
共軋細過羅，煉蜜為丸如桐子大。
每服二錢，無灰溫酒送下，日再服。

馬錢子，即番本鱉，其毒甚烈，而其毛與皮尤毒。
然治之有法，則有毒者，可至無毒。
而其開通經絡，透達關節之力，實遠勝於他藥也。
今將制馬錢子法，詳載於下。

法：將馬錢子先去淨毛，水煮兩三沸即撈出。
用刀將外皮皆刮淨，浸熱湯中，旦、暮各換湯一次，浸足三晝夜取出。
再用香油煎至純黑色，擘開視其中心微有黃意，火候即到。
將馬錢子撈出，用溫水洗數次，將油洗淨。
再用沙土，同入鍋內炒之，土有油氣，換土再炒，以油氣盡淨為度。

馬錢子為健胃妙藥。
馬錢子性雖有毒，若制至無毒，服之可使全身瞤動，以治肢體麻痹（此興奮神經之作用）；若少少服之，但令胃腑瞤動有力，則胃中之食必速消。
此非但憑理想，實有所見而云然也。
滄州朱媼，年過六旬，素有癇風證，醫治數十年，先服中藥無效，繼服西藥麻醉腦筋之品，雖見效，然必日日服之始能強制不發。
因諸藥性皆鹹寒，久服傷胃，浸至食量減少，身體羸弱。
後有人授以王勳臣龍馬自來丹方，其方原以馬錢子為主藥，如法制好，服之數日，食量頓增，旬余身體漸壯，癇病雖未即除根，而已大輕減矣。
由斯知馬錢子健胃之功效迥異乎他藥也。

特是龍馬自來丹，馬錢子伍以地龍，為治癇風設也。
若用以健胃，宜去地龍，加炒白朮細末，其健胃之效益著。
爰擬定其方於下：
炒白朮（四兩，細末）　制好馬錢子（一兩，細末）
二藥調勺，水和為丸一分重（乾透足一分），飯後服五丸，一日再服，旬余自見功效。
<h3>3．姜膠膏</h3>
治肢體受涼疼痛，或有凝寒阻遏血脈，麻木不仁。

鮮姜自然汁（一斤）　明亮水膠（四兩）
上二味同熬成稀膏，攤於布上，貼患處，旬日一換。
凡因受寒肢體疼痛，或因受寒肌肉麻木不仁者，貼之皆可治愈。
即因受風，而筋骨疼痛，或肌肉麻木者，貼之亦可治愈。
惟有熱腫疼者，則斷不可用。

蓋此等證心中無病，原宜外治。
鮮姜之辛辣開通，熱而能散，故能溫暖肌肉，深透筋骨，以除其凝寒痼冷，而渙然若冰釋也。
用水膠者，借其黏滯之力，然後可熬之成膏也。
若證因受風而得者，擬用細辛細末摻於膏藥之中，或用他祛風猛悍之藥，摻於其中，其奏效當更捷也。

有人因寢涼炕之上，其右腿外側時常覺涼，且有時疼痛。
用多方治之不效。
語以此方，貼至二十日全愈。

又有人常在寒水中捕魚，為寒水所傷。
自膝下被水浸處皆麻木，抑搔不知疼癢，漸覺行動乏力。
語以此方，俾用長條布攤藥膏纏於腿上，其足趺、足底皆貼以此膏，亦數換而愈。
<h2><span class="orange">（十四）治膈食方</span></h2>
<h3>參赭培氣湯</h3>
治膈食（「論胃病噎膈治法及反胃治法」宜參看）。

潞黨參（六錢）　天門冬（四錢）　生赭石（八錢，軋細）　清半夏（三錢）　淡蓯蓉（四錢）　知母（五錢）　當歸身（三錢）　柿霜餅（五錢，服藥後含化徐徐咽之）
人之一身，自飛門以至魄門，一氣主之，亦一氣懸之。
故人之中氣充盛，則其賁門（胃之上口）寬展，自能容受水穀，下通幽門（胃之下口）以及小腸、大腸，出為二便，病何由而作？若中氣衰憊，不能撐懸於內，則賁門縮小，以及幽門、小腸、大腸皆為之緊縮。
觀膈證之病劇者，大便如羊矢，固因液短，實亦腸細也。
況中氣不旺，胃氣不能息息下降，而沖氣轉因胃氣不降，而乘虛上干，致痰涎亦隨逆氣上並，以壅塞賁門。
夫此時賁門已縮如藕孔，又加逆氣痰涎以壅塞其間，又焉能受飲食以下達乎？故治此證者，當以大補中氣為主，方中之人參是也。
以降逆安沖為佐，以清痰理氣為使，方中之赭石、半夏、柿霜是也。
又慮人參性熱、半夏性燥，故又加知母、天冬、當歸、柿霜、以清熱潤燥、生津生血也。
用蓯蓉者，以其能補腎，即能斂沖，沖氣不上衝，則胃氣易於下降。
且患此證者，多有便難之虞，蓯蓉與當歸、赭石並用，其潤便通結之功，又甚效也。
若服數劑無大效，當系賁門有瘀血，宜加三稜、桃仁各二錢。

仲景《傷寒論》有旋覆代赭石湯，原治傷寒發汗，若吐若下解後，心下痞硬，噫氣不除者。
周揚俊、喻嘉言皆謂治膈證甚效。
拙擬此方，重用赭石，不用旋覆花者，因旋覆花《神農本草經》原言味鹹，今坊間所鬻旋覆花，苦而不咸，用之似無效驗。
惟邑武帝臺為漢武帝築臺望海之處，地多鹹鹵，周圍所產旋覆花，大於坊間鬻者幾一倍。
其味鹹而兼辛，以治膈食甚效。

或問：《神農本草經》旋覆花，未言苦亦未言辛。
藥坊之苦者，既與《神農本草經》之氣味不合，豈武帝臺之辛者，獨與《神農本草經》之氣味合乎？答曰：古人立言尚簡，多有互文以見義者。
《神農本草經》為有文字後第一書，其簡之又簡可知。
故讀《神農本草經》之法，其主治未全者，當於氣味中求之；其氣味未全者，即可於主治中求之。
旋覆花《神農本草經》載其主結氣，脅下滿，驚悸、除水、去五臟間寒熱，補中下氣。
三複《神農本草經》主治之文，則復花當為平肝降氣之要藥，應借辛味，以鎮肝木，其味宜咸而兼辛明矣。
至於苦味，性多令人湧吐，是以旋覆花不宜兼此味也。
其味不至甚苦，亦可斟酌加入也。

一叟，年六十餘得膈證，向愚求方。
自言猶能細嚼焦脆之物，用湯水徐徐送下，然一口咽之不順，即嘔吐不能再食，且嘔吐之時，帶出痰涎若干。
診其脈關後微弱，關前又似滑實，知其上焦痰涎壅滯也。
用此湯加邑武帝臺所產旋覆花二錢，連服四劑而愈。

一人，年四十六，素耽葉子戲，至廢寢食。
初覺有氣上衝咽喉，浸至妨礙飲食，時或嘔吐不能下行。
其脈弦長而硬，左右皆然。
知系沖氣挾胃氣上衝。
治以此湯，加武帝臺旋覆花二錢、生芡實四錢，降其沖逆之氣而收斂之，連服十劑而愈。

族家姑，年五旬有六，初覺飲食有礙，後浸增重，惟進薄粥，其脈弦細無力。
蓋生平勤儉持家，自奉甚薄，勞心勞力又甚過。
其脈之細也，因飲食菲薄而氣血衰，其脈之弦也，因勞心過度而痰飲盛也。
姑上有兩姊，皆以此疾逝世，氣同者其病亦同，惴惴自恐不愈。
愚毅然以為可治，投以此湯，加白朮二錢、龍眼肉三錢，連服十餘劑全愈。

堂侄女，年四十八歲，素羸弱多病。
因自理家務，勞心過度，恆徹夜不寐。
於癸卯夏日得膈證。
時愚遠出，遂延他醫調治，屢次無效。
及愚旋里，病勢已劇。
其脈略似滑實，重按無力。
治以此湯，加龍眼肉五錢，兩劑見輕，又服十餘劑全愈。

奉天北鎮縣蕭叟，年六十七歲，得膈證延醫治不愈。
遷延五六月，病浸加劇，飲水亦間有難下之時。
來院求為診治。
其脈弦長有力，右部尤甚。
知其沖氣上衝過甚，迫其胃氣不下降也。
詢其大便，乾燥不易下，多日不行，又須以藥通之。
投以參赭培氣湯，赭石改用一兩。
數劑後，飲食見順，脈亦稍和，覺胃口仍有痰涎杜塞。
為加清半夏三錢，連服十劑，飲食大順，脈亦復常，大便亦較易。
遂減赭石之半，又服數劑，大便一日兩次。
遂去赭石、柿霜餅、當歸、知母，加於術三錢，數劑後自言，覺胃中消化力稍弱，此時痰涎已清，又覺胃口似有疙瘩，稍礙飲食之路。
遂將於術改用六錢，又加生雞內金（搗細）二錢，佐於術以健運脾胃，即藉以消胃口之障礙，連服十餘劑全愈。

友人吳××治姜姓叟，年六十餘，得膈食證。
屢次延醫調治，服藥半載，病轉增進。
吳××投以參赭培氣湯，為其脈甚弦硬，知其沖氣上衝，又兼血液枯少也，遂加生芡實以收斂沖氣，龍眼肉以滋潤血液，一劑能進飲食，又連服七八劑，飲食遂能如常。
<strong>附錄：</strong>
奉天義縣馬××來函：
去歲（乙丑）舍侄××患膈食，延醫診治，年餘無效。
及病至垂危，諸醫束手無策，有舊戚贈一良方，言系《衷中參西錄》所載之方，名參赭培氣湯，服之立見功效。
連服十劑，其病全愈。

奉天法庫縣萬××來函：
邱××之女，年十五，天癸已至，因受驚而經閉。
兩閱月，發現心熱、心跳、膨脹等證，經醫治療未效，更添翻胃吐食、便燥、自汗等證。
又經兩月，更醫十數，病益劇。
適友人介紹為之診視，脈浮數而濡，尺弱於寸，面色枯槁，肢體消瘦，不能起床；蓋兩月間食入即吐，或俟半日許亦必吐出，不受水穀之養，並灼熱耗陰，無怪其支離若是也。
思之再四，此必因受驚氣亂而血亦亂，遂至遏其生機，且又在童年，血分未充，即不能應月而潮，久之不下行，必上逆，氣機亦即上逆，況沖為血海，隸屬陽明，陽明有升無降，沖血即隨之上逆，瘀而不行，以至作灼作脹。
其心跳者，為上衝之氣血所擾也。
其出汗吐食者，為上衝之氣血所迫也。
其津液因汗吐過多而消耗，所以大便乾燥也。
勢非降逆、滋陰，鎮心、解瘀之藥並用不可。
查參赭鎮氣湯及參赭培氣湯二方，實為治斯證之津梁，爰即二方加減，赭石兩半，當歸、淨萸肉、龍骨、牡蠣各五錢，白芍、肉蓯蓉、黨參、天冬、生雞內金各三錢，磨取鐵鏽之水煎服。
一劑病似覺甚，病家譁然，以為藥不對證，欲另延醫。
惟介紹人主持甚力，勉又邀生再診，此中喧變生固未之知也。
既診脈如故，決無病進之象。
後聞有如此情形，生亦莫解。
因反復思之，恍悟：此必胃虛已極，兼胃氣上逆過甚，遽投以如此重劑，其胃虛不能運化，氣逆更多衝激，想有一番瞑眩，故病似加重也。
於斯將原方減半，煎湯一盅，又分兩次溫服下，並送服柿霜三錢。
其第一次服，仍吐藥一半，二次即不吐，服完此劑後，略進薄粥，亦未吐，病家始歡然相信。
又連服三劑，汗與吐均止，心跳膨脹亦大見輕。
惟灼熱猶不甚減，遂去淨萸肉、龍骨、牡蠣，加生地、玄參各四錢，服五劑後，灼熱亦愈強半。
如此加減服之，一月後遂能起床矣。
囑其仍守服原方，至諸病全愈後可停藥勿服，月事至期亦當自至也。
<h2><span class="orange">（十五）治嘔吐方</span></h2>
<h3>1．鎮逆湯</h3>
治嘔吐，因胃氣上逆，膽火上衝者。

生赭石（六錢，細軋）　青黛（二錢）　清半夏（三錢）　生杭芍（四錢）　龍膽草（三錢）　吳茱萸（一錢）　生薑（二錢）　野臺參（二錢）
<h3>2．山藥半夏粥 (薯蕷 中藥名: 山藥)</h3>
治胃氣上逆，沖氣上衝，以致嘔吐不止，聞藥氣則嘔吐益甚，諸藥皆不能下咽者。

生山藥（一兩，軋細）　清半夏（一兩）
上二味，先將半夏用微溫之水淘洗數次，不使分毫有礬味。
用做飯小鍋（勿用藥瓶）煎取清湯約兩杯半，去渣調入山藥細末，再煎兩三沸，其粥即成，和白沙糖食之。
若上焦有熱者，以柿霜代沙糖，涼者用粥送服乾薑細末半錢許。

吐後口舌乾燥，思飲水者熱也。
吐後口舌濕潤，不思飲水者涼也。
若嘔吐既久，傷其津液，雖有涼者亦可作渴，又當細審其脈，滑疾為熱，弦遲為涼。
滑而無力，為上盛下虛，上則熱而下或涼。
弦而有力，為沖胃氣逆，脈似熱卻非真熱。
又當問其所飲食者，消化與否，所嘔吐者，改味與否，細心詢問體驗，自能辨其涼熱虛實不誤也。

從來嘔吐之證，多因胃氣衝氣，並而上逆。
半夏為降胃安沖之主藥，故《金匱》治嘔吐，有大小半夏湯。
特是嘔者，最忌礬味，而今之坊間鬻者，雖清半夏亦有礬，故必將礬味洗淨，而後以治嘔吐，不至同於抱薪救火也。
其多用至一兩者，誠以半夏味本辛辣，因坊間治法太過，辣味全消，又經數次淘洗，其力愈減，必額外多用之，始能成降逆止嘔之功也。
而必與山藥作粥者，凡嘔吐之人，飲湯則易吐，食粥則借其稠黏留滯之力，可以略存胃腑，以待藥力之施行。
且山藥，在上大能補肺生津，則多用半夏，不慮其燥，在下大能補腎斂沖，則沖氣得養，自安其位。
且與半夏皆無藥味，故用於嘔吐甚劇，不能服藥者尤宜也。

有因「膽倒」而嘔吐不止者，《續名醫類案》載：許宣治一兒十歲，從戲臺倒跌而下，嘔吐苦水，綠如菜汁。
許曰：此「膽倒」也，膽汁傾盡則死矣。
方用溫膽湯，加棗仁、代赭石，正其膽腑。
可名正膽湯，一服吐止。
　按：　此證甚奇異，附載於此，以備參考。
<h2><span class="orange">（十六）治霍亂方</span></h2>
<h3>1．急救回生丹</h3>
治霍亂吐瀉轉筋，諸般痧證暴病，頭目眩暈，咽喉腫疼，赤痢腹疼，急性淋證。

硃砂（頂高者一錢五分）　冰片（三分）　薄荷冰（二分）　粉甘草（一錢細末）
上藥四味共研細，分作三次服，開水送下，約半點鐘服一次。
若吐劇者，宜於甫吐後急服之。
若於將吐時服之，恐藥未暇展布即吐出。
服後溫復得汗即愈。
服一次即得汗者，後二次仍宜服之。
若服完一劑未全愈者，可接續再服一劑。
若其吐瀉已久，氣息奄奄有將脫之勢，但服此藥恐不能挽回，宜接服後急救回陽湯。

硃砂能解心中竄入之毒，且又重墜，善止嘔吐，俾服藥後不致吐出。
此方中冰片，宜用樟腦煉成者。
因樟腦之性，原善振興心臟，通活周身血脈，尤善消除毒菌。
特其味稍劣，煉之為冰片，味較清馥，且經煉，而其力又易上升至腦，以清腦中之毒也。
薄荷冰善解虎列拉之毒，西人屢發明之。
且其味辛烈香竄，無竅不通，無微不至，周身之毒皆能掃除。
矧與冰片，又同具發表之性，服之能作汗解，使內蘊之邪由汗透出。
且與冰片皆性熱用涼，無論症之因涼因熱，投之咸宜也。
粉甘草最善解毒，又能調和中宮，以止吐瀉。
且又能調和冰片、薄荷冰之氣味，使人服之不致過於苛辣也。

霍亂之證，西人所謂虎列拉也。
因空氣中有時含有此毒，而地面積穢之處，又釀有毒氣與之混合（觀此證起點多在大埠不潔之處可知），隨呼吸之氣入肺，由肺傳心胞（即心肺相連之脂膜），由心胞傳三焦（上焦心下膈膜，中焦包脾連胃脂膜，下焦絡腸包腎脂膜），為手厥陰、少陽臟腑之相傳。
然其毒入三焦，其人中氣充盛，無隙可乘，猶伏而不動。
有時或飲食過量，或因寒涼傷其脾胃，將有吐瀉之勢，毒即乘虛內襲，盤據胃腸，上下不通，遂揮霍撩亂，而吐瀉交作矣。
吐瀉不已，其毒可由腸胃而入心，更由心而上竄於腦，致腦髓神經與心俱病。
左心房輸血之力與右心房收血之力，為之頓減，是以周身血脈漸停，而通體皆涼也。
其證多發於秋際者，因此毒氣釀成多在夏令。
人當暑熱之時，周身時時有汗，此毒之伏於三焦者，猶得隨汗些些外出。
迨至秋涼汗閉，其毒不得外出，是以蓄極而動，乘脾胃之虛而內攻也。
故治此症者，當以解毒之藥為主，以助心活血之藥為佐，以調陰陽奠中土之藥為使。
爰擬此方，名之曰急救回生丹。
<strong>附錄：</strong>
直隸故城縣袁××來函：
前次寄來急救回生丹方，不知何以斟酌盡善。
初故城鬧疫，按方施藥六十劑，皆隨手輒效。
後故城外鎮鄭家口鬧疫，又施藥二百劑，又莫不全活。
<h3>2．衛生防疫寶丹</h3>
治霍亂吐瀉轉筋，下痢腹疼，及一切痧症。
平素口含化服，能防一切癘疫傳染。

粉甘草（十兩，細末）　細辛（兩半，細末）　香白芷（一兩，細末）　薄荷冰（四錢，細末）　冰片（二錢，細末）　硃砂（三兩，細末）
先將前五味和勻，用水為丸如桐子大，晾乾（不宜日曬）。
再用硃砂為衣，勿令餘剩。
裝以布袋，雜以琉珠，來往撞蕩，務令光滑堅實。
如此日久，可不走氣味。
若治霍亂證，宜服八十丸，開水送服。
餘證宜服四五十丸。
服後均宜溫復取微汗。
若平素含化以防疫癘，自一丸至四五丸皆可。
此藥又善治頭疼、牙疼（含化），心下、脅下及周身關節經絡作疼，氣鬱、痰鬱、食鬱、呃逆、嘔噦。
醒腦養神，在上能清，在下能溫，種種利益，不能悉數。

以上二方，後方較前方多溫藥兩味。
前方性微涼，後方則涼熱平均矣。
用者斟酌於病因，涼熱之間，分途施治可也。
後方若臨證急用，不暇為丸，可製為散，每服一錢，效更速。
<strong>附錄：</strong>
直隸鹽山孫××來函：
一九二四年六月，友人杜××之母得霍亂證，上吐下瀉，轉筋腹疼，六脈閉塞。
生診視後，為開衛生防疫寶丹方，共研作粉，每次服一錢。
服第一次，吐瀉稍止。
服第二次，病即痊愈。

斯年初冬，鄧××之兒媳得霍亂證，時已夜半，請為診視。
吐瀉轉筋，六脈皆無，心中迷亂，時作譫語。
治以衛生防疫寶丹，初服仍吐，服至二次，脈即徐出而愈。
<h3>3．急救回陽湯</h3>
治霍亂吐瀉已極，精神昏昏，氣息奄奄，至危之候。

潞黨參（八錢）　生山藥（一兩）　生杭芍（五錢）　山萸肉（八錢，去淨核）　炙甘草（三錢）　赭石（四錢，研細）　硃砂（五分，研細）
先用童便半盅燉熱，送下硃砂，繼服湯藥。

以上二方，皆為治霍亂之要藥矣。
然彼以祛邪為主，此以扶正為主。
誠以得此證者，往往因治不如法，致日夜吐瀉不已，虛極將脫，危在目前。
病勢至此，其從前之因涼因熱皆不暇深究，惟急宜重用人參以回陽，山藥、芍藥以滋陰，山萸肉以斂肝氣之脫（此證吐瀉之始肝木助邪侮土，吐瀉之極而肝氣轉先脫），炙甘草以和中氣之漓，此急救回陽湯所以必需也。
用赭石者，不但取其能止嘔吐，俾所服之藥不致吐出，誠以吐瀉已久，陰陽將離，赭石色赤入心，能協同人參，助心氣下降。
而方中山藥，又能溫固下焦，滋補真陰，協同人參以回腎氣之下趨，使之上行也。
用硃砂且又送以童便者，又以此時百脈閉塞，繫心臟為毒氣所傷，將熄其鼓動之機，故用硃砂直入心以解毒，又引以童便使毒氣從尿道瀉出，而童便之性又能啟發腎中之陽上達，以應心臟也。
是此湯為回陽之劑，實則交心腎和陰陽之劑也。
服此湯後，若身溫脈出，覺心中發熱有煩躁之意者，宜急滋其陰分，若玄參、生芍藥之類，加甘草以和之，煎一大劑，分數次溫飲下。
此《傷寒論》太陽篇，先用甘草乾薑湯繼用甘草芍藥湯之法也。

門人高××，曾治一少婦。
吐瀉一晝夜，甚是困憊，濃煎人參湯，送服益元散而愈。
蓋獨參湯能回陽，益元散能滋陰，又能和中（滑石甘草能和中以止吐瀉）解毒（甘草硃砂能解毒），且可引毒氣自小便出，是以應手奏效。
此亦拙擬急救回陽湯之意也。

此證之轉筋者，多因吐瀉不已，肝木乘脾氣之虛而侮土。
故方書治轉筋多用木瓜，以其酸能斂肝，即所以平肝也。
然平肝之藥，不必定用木瓜。
壬寅秋際，霍亂流行，曾單用羚羊角三錢。
治愈數人。
因羚羊角善解熱毒，又為平肝之妙藥也。
又曾有一人，向愚詢治泄瀉之方。
告以酸石榴連皮搗爛，煎湯服之。
後值霍亂髮生，其人用其方治霍亂初起之泄瀉者，服之瀉愈，而霍亂亦愈。
由是觀之，石榴亦為斂肝之要藥，而斂肝之法，又實為治霍亂之要著也。

霍亂之證，有實熱者居多，其真寒涼者，不過百中之一二。
即百脈閉塞，周身冰冷，但其不欲覆被，思飲涼水，即不可以涼斷，當先少少與以涼水，若飲後病增重者，其人雖欲復飲，而不至急索者，涼水可勿與也。
若飲後病不增重，須臾不與，有不能忍受之狀，可儘量與之，任其隨飲隨吐，借涼水將內毒換出，亦佳方也。
曾遇有恣飲涼水而愈者，問之，言當病重之時，若一時不飲涼水，即覺不能復活，則涼水之功用可知矣。
然涼水須用新汲井泉水方效，無井泉水處，可以冰水代之，或吞服小冰塊亦佳。

王孟英曰：雞矢白散，為《金匱》治霍亂轉筋入腹之方。
愚仿其意，擬得蠶矢湯，治霍亂轉筋、腹疼、口渴、煩躁，危急之證甚效。
方用晚蠶砂、木瓜各三錢，生薏仁、大豆芽（如無可代以生麥芽）各四錢，川黃連、炒山梔各二錢，醋炒半夏、酒炒黃芩、吳茱萸各一錢，以陰陽水煎，稍涼，徐徐服之。
丁酉八九月間，吾杭盛行霍亂轉筋之證。
有沈氏婦者，夜深患此，繼即音啞肢寒。
比曉，其夫皇皇求為救治。
診其脈弦細以澀，兩尺如無，口極渴而沾飲即吐不已，腓堅硬如石，其時疼楚異常。
因擬此方治之，徐徐涼飲，藥入口竟得不吐。
外以好燒酒令人用力摩擦轉筋堅硬之處，擦將一時許，其硬塊始漸軟散，而筋不轉吐瀉亦減。
甫時復與前藥半劑，夜間居然安寐矣。
後治相類者多人，悉以是法獲效。

陸九芝曰：霍亂一證，有寒有熱，熱者居其九，寒者居其一。
凡由高樓大廈，乘涼飲冷而得之者，仲景則有理中、四逆諸方，後世亦有漿水、大順、復元、冷香飲子諸方，病多屬寒，藥則皆宜熱。
若夫春分以後，秋分以前，少陽相火，少陰君火，太陰濕土，三氣合行其令。
天之熱氣則下降，地之濕氣則上騰，人在氣交之中，清氣在陰，濁氣在陽，陰陽反戾，清濁相干，氣亂於中，而上吐下瀉。
治此者，宜和陰陽，分清濁，以定其亂，亂定即無不愈。
此則病非寒也，而亦非盡用寒藥也。
即如薷藿、平陳、胃苓等湯習用之劑，亦皆溫通，特不用姜附丁萸之大辛大熱者耳。
又有不吐不瀉而揮霍撩亂者，則多得之飽食之後。
凡夏月猝然冒暑，惟食填太陰，亦曰飽食填息。
此證為病最速，為禍最酷，而人多忽之。
即有知者，亦僅以停食為言，絕不信其為閉證之急者。
閉則手足肢冷，六脈俱伏，甚則喜近烈日。
此乃邪閉而氣道不宣，其畏寒也正其熱之甚也。
此等證，只欠一吐法耳。
自吐法之不講，本屬一吐即愈之病，而竟不知用也。
此外更有四肢厥逆，甚至周身如冰，而竟不惡寒，反有惡熱者，此更是內真熱，外假寒，即厥陰中熱深厥深之象。
豈獨不可用四逆、理中，即薑湯、米飲及五苓散中之桂枝，亦不可用。
而且宜苦寒之劑，佐以挑痧、刮痧等法，刺出其惡血以泄熱毒者。
同治壬戌，江蘇滬瀆，時疫盛行，綿延而至癸亥。
余嘗以石膏、芩、連，清而愈之者，則暑濕熱之霍亂也。
以涼水調膽礬吐而愈之者，則飽食填息之霍亂也。
其肢皆冷，而其脈皆伏，維時大醫，競用丁萸桂附，日誤數人，而竟不知改圖，豈不深可惜哉。

上所錄二則，皆於霍亂之證，有所發明，故詳志之，以備採擇。

霍亂之證，宜兼用外治之法，以輔藥餌所不逮。
而外治之法，當以針灸為最要。
至應針之處，若十宣、中脘、尺澤、足三里、陰陵、承山、太谿、太倉、太衝、公孫等穴（約略舉之，未能悉數），習針灸者大抵皆知。
惟督脈部分，有素髎穴，刺同身寸之三分出血，最為治霍亂之要著。
凡吐瀉交作，心中撩亂者，刺之皆效。
諸針灸之書，皆未言其能治霍亂。
世之能針灸者，間有知刺其處者，而或刺鼻準之尖，或刺鼻柱中間，又多不能刺其正穴。
兩鼻孔中間為鼻柱，《內經》王注，謂此穴在鼻柱之上端，則非鼻準之尖，及鼻柱中間可知。
然刺未中其正穴者，猶恆有效驗，況刺中其正穴乎。
蓋此穴通督脈，而鼻通任脈，刺此一處，則督、任二脈，可互相貫通，而周身之血脈，亦因之可貫通矣。

又宜佐以刮痧之法。
蓋此證病劇之時，周身冰冷，回血管之血液凝滯不行。
當用細口茶碗，將碗邊一處少塗香油，兩手執定其無油之處，先刮其貼脊兩旁，脊椎上亦可輕刮，以刮處盡紅為度。
蓋以臟腑之系皆連於脊，而諸臟腑腧穴，亦貼脊兩旁，故以刮此處為最要。
而刮時，又宜自上而下挨次刮之，可使毒氣下行。
次刮其胸與脅，次刮其四肢曲處（尺澤委中）及腿內外胻，至頭額項肩，亦可用錢刮之。
又當兼用放痧之法：將四肢回血管之血，用手趕至腿臂曲處，用帶上下紮緊，於尺澤、委中兩旁回血管，用扁針刺出其血，以助其血脈之流通，且又放出炭氣，俾霍亂之毒菌，從此輕減也。

又宜佐以溫體之法。
用滾水煮新磚八個，以熨腋下及四肢曲處，及兩腳湧泉穴。
或水煮粗厚之布，乘熱迭數層，復於轉筋之處。
即不轉筋者，亦可復於少腹及腿肚之上，涼則易之。
或以茶壺及水籠袋，滿貯熱水，以熨各處。
或醋炒蔥白（切絲）、或醋炒乾艾葉（揉碎）熨之。
或用手醮火酒或燒酒，急速擦摩其周身及腿肚發硬之處。
種種助暖之法不一，臨證者隨事制宜可也。
<h2><span class="orange">（十七）治泄瀉方</span></h2>
<h3>1．益脾餅</h3>
治脾胃濕寒，飲食減少，長作泄瀉，完穀不化。

白朮（四兩）　乾薑（二兩）　雞內金（二兩）　熟棗肉（半斤）
上藥四味，白朮、雞內金皆用生者，每味各自軋細焙熟（先軋細而後焙者，為其焙之易勻也）。
再將乾薑軋細，共和棗肉，同搗如泥，作小餅。
木炭火上炙乾，空心時，當點心，細嚼咽之。
曾為友人制此方，和藥一料，服之而愈者數人。
後屢試此方，無不效驗。

一婦人，年三十許，泄瀉數月。
用一切治瀉諸藥皆不效。
其脈不涼，亦非完穀不化。
遂單用白朮、棗肉，如法為餅，服之而愈。
此證並不用雞內金者，因雞內金雖有助脾胃消食之力，而究與瀉者不宜也。
<strong>附錄：</strong>
直隸青縣張××來函：
胞妹××，年四十餘歲，體素瘦弱，久患脾胃濕寒，胃脘時覺疼痛，飲食減少，常作泄瀉，完穀不化。
因照益脾餅原方，為制一料，服之即愈。
為善後計，又服一料，永久祓除病根。
<h3>2．扶中湯</h3>
治泄瀉久不止，氣血俱虛，身體羸弱，將成勞瘵之候。

於術（一兩，炒）　生山藥（一兩）　龍眼肉（一兩）
小便不利者加椒目（三錢，炒搗）
龍眼肉，味甘能補脾，氣香能醒脾，誠為脾家要藥。
且心為脾母，龍眼肉色赤入心，又能補益心臟，俾母旺自能蔭子也。
愚治心虛怔忡，恆俾單購龍眼肉斤許，飯甑蒸熟，徐徐服之，皆大有功效，是能補心之明徵。
又大便下血者，多因脾虛不能統血，亦可單服龍眼肉而愈，是又補脾之明徵也。

一婦人，年四十許。
初因心中發熱，氣分不舒，醫者投以清火理氣之劑，遂泄瀉不止。
更延他醫，投以溫補之劑，初服稍輕，久服，則瀉仍不止。
一日夜四五次，遷延半載，以為無藥可治。
後愚為診視，脈雖濡弱，而無弦數之象，知猶可治。
但瀉久身弱，虛汗淋漓，心中怔忡，飲食減少，躊躇久之，為擬此方，補脾兼補心腎。
數劑瀉止，而汗則加多。
遂於方中加龍骨、牡蠣（皆不用煅）各六錢，兩劑汗止，又變為漫腫。
蓋從前瀉時，小便短少，瀉止後，小便仍少，水氣下無出路，故蒸為汗，汗止又為漫腫也。
斯非分利小便，使水下有出路不可。
特其平素常覺腰際涼甚，利小便之藥，涼者斷不可用。
遂用此方，加椒目三錢，連服十劑全愈。
<h3>3．山藥粥</h3>
治陰虛勞熱，或喘，或嗽，或大便滑瀉，小便不利，一切羸弱虛損之證。

生懷山藥（一斤，軋細過羅）
上藥一味，每服用藥七八錢，或至一兩。
和涼水調入鍋內，置爐上，不住以箸攪之，兩三沸即成粥服之。
若小兒服，或少調以白糖亦可。

此粥多服久服間有發悶者，摻以西藥百布聖一瓦同服，則無此弊，且更多進飲食。

門生吳××，年二十一。
羸弱發熱，脈象虛數，不能飲食。
俾早晚服山藥粥，加百布聖，晌午單服玄參三錢，煎湯服。
如此數日，食量增加，發熱亦愈，自此健壯。

一婦人，年三十餘。
泄瀉數月不止，病勢垂危。
倩人送信於其父母，其父將往瞻視，詢方於愚。
言從前屢次延醫治療，百藥不效。
因授以山藥煮粥方，日服三次，兩日全愈。
又服數日，身亦康健。

一娠婦，日發癇風。
其脈無受娠滑象，微似弦而兼數。
知陰分虧損，血液短少也。
亦俾煮山藥粥服之即愈。
又服數次，永不再發。

奉天關氏少婦，素有勞疾，因產後暴虛，喘嗽大作。
治以此粥，日服兩次，服至四五日，喘嗽皆愈。
又服數日，其勞疾自此除根。

奉天鄭××之女，年五歲。
秋日為風寒所束，心中發熱。
醫者不知用辛涼表散，而純投以苦寒之藥，連服十餘劑，致脾胃受傷，大便滑瀉，月餘不止，而上焦之熱益熾。
醫者皆辭不治，始求愚為診視，其形狀羸弱已甚，脈象細微浮數，表裡俱熱，時時噁心，不能飲食，晝夜猶瀉十餘次。
治以此粥，俾隨便飲之，日四五次，一次不過數羹匙，旬日全愈。

農村小兒，於秋夏之交，多得滑瀉證。
蓋農家此時多飲涼水，而小兒尤喜飲之。
農家此時多食瓜果，而小兒尤喜食之。
生冷之物，皆傷脾胃，脾胃傷，則滑瀉隨之，此自然之理也。
而滑瀉之證，在小兒為最難治。
蓋小兒少陽之體，陰分未足，滑瀉不止，尤易傷陰分。
往往患此證者，數日即渾身發熱，津短燥渴，小便不利，乾嘔懶食，唯嗜涼物。
當此之際，欲滋其陰，而脾胃愈泥，欲健其脾，而真陰愈耗，涼潤溫補，皆不對證。
而小兒又多苦服藥，病家又多姑息，以婉隨小兒之意，以致遷延歲月，竟成不治者多矣。
惟山藥脾腎雙補，在上能清，在下能固，利小便而止大便，真良藥也。
且又為尋常服食之物，以之作粥，少加沙糖調和，小兒必喜食之。
一日兩次煮服，數日必愈。
若系哺乳稚子，不能食粥，即食之亦不能多者，但濃煮生山藥汁，飲之亦可。
愚以此方治小兒多矣。
志在救人者，甚勿以為尋常服食之物，而忽之也。
<h3>4．山藥雞子黃粥</h3>
治泄瀉久，而腸滑不固者。

即前山藥粥，加熟雞子黃三枚。

一人，年近五旬。
泄瀉半載不愈，羸弱已甚。
遣人來詢方，言屢次延醫服藥，皆分毫無效。
授以山藥粥方，數日又來言，服之雖有效驗，瀉仍不止。
遂俾用雞子數枚煮熟，取其黃捏碎，調粥中服之，兩次而愈。
蓋雞子黃，有固澀大腸之功，且較雞子白，易消化也。
以後此方用過數次，皆隨手奏效。
<strong>附錄：</strong>
直隸青縣張××來函：
河間劉××，年五十餘歲。
漏瘡甚劇，屢治不痊，後兼泄瀉不止，蓋腸滑不固，故醫藥無靈。
診其脈甚小弱，漸已成癆。
囑其用山藥雞子黃粥。
一劑瀉止。
三服，精神煥發。
十數日後，身體復原。
此後凡遇虛瀉久不愈者，用之屢收特效。
<h3>5．山藥芣苜湯</h3>
治陰虛腎燥，小便不利，大便滑瀉，兼治虛勞有痰作嗽。

生山藥（一兩，軋細）　生車前子（四錢）
上二味，同煮作稠粥服之，一日連服三次，小便自利，大便自固。
蓋山藥能固大便，而陰虛小便不利者服之，又能利小便。
車前子能利小便，而性兼滋陰，可為補腎藥之佐使（五子衍宗丸中用之），又能助山藥以止大便。
況二藥皆汁漿稠黏，同作粥服之，大能留戀腸胃，是以效也。
治虛勞痰嗽者，車前宜減半。
蓋用車前者，以其能利水，即能利痰，且性兼滋陰，於陰虛有痰者尤宜。
而仍不敢多用者，恐水道過利，亦能傷陰分也。
<strong>按：</strong>
車前子能利小便，而驟用之亦無顯然功效。
惟將車前子炒熟（此藥須買生者自家經手炒，以微熟為度，過熟則無力），嚼服少許，須臾又服，約六點鐘服盡一兩，小便必陡然利下，連連不止。
此愚實驗而得之方也。

又：單用車前子兩半，煮稠粥，頓服之，治大便滑瀉亦甚效驗。
黃姓媼，大便滑瀉，百藥不效。
或語以此方，一服即愈。
然必用生者煮之，始能成粥，若炒熟者，則不能成粥矣。
<h3>6．加味天水散</h3>
治暑日泄瀉不止，肌膚燒熱，心中燥渴，小便不利，或兼喘促。
小兒尤多此證，用此方更佳。

生山藥（一兩）　滑石（六錢）　粉甘草（三錢）　作湯服
此久下亡陰，又兼暑熱之證也。
故方中用天水散以清溽暑之熱。
而甘草分量，三倍原方（原方滑石六、甘草一，故亦名六一散），其至濃之味，與滑石之至淡者相濟，又能清陰虛之熱。
又重用山藥之大滋真陰，大固元氣者，以參贊之。
真陰足，則小便自利，元氣固，則泄瀉自止。
且其汁漿稠黏，與甘草之甘緩者同用，又能逗留滑石，不至速於淡滲。
俾其清涼之性由胃輸脾，由脾達肺，水精四布，下通膀胱，則周身之熱與上焦之燥渴喘促，有不倏然頓除者乎？
小兒少陽之體，最不耐熱，故易傷暑。
而飲食起居，喜貪寒涼，故又易泄瀉。
瀉久則亡陰作熱，必愈畏暑氣之熱，病熱循環相因，所以治之甚難也。
此方藥止三味，而用意周匝，內傷外感，兼治無遺。
一兩劑後，暑熱漸退，即滑石可以漸減，隨時斟酌用之，未有不應手奏效者。
小兒暑月瀉久，虛熱上逆，與暑熱之氣相併，填塞胃口，恆至噁心嘔吐，不受飲食。
此方不但清暑滋陰，和中止瀉，其重墜之性，又能鎮胃安沖，使上逆之熱與暑氣之熱，徐徐下行，自小便出，而其噁心嘔吐自止。

初定此方時，授門人高××錄之。
翌日，高××還里，遇一孺子，泄瀉月餘，身熱燥渴，嗜飲涼水，強與飲食，即噁心嘔吐，多方調治不愈。
高××投以此湯，一劑，燥渴與泄瀉即愈其半。
又服一劑，能進飲食，諸病皆愈。
<h3>7．加味四神丸</h3>
治黎明腹疼泄瀉。

補骨脂（六兩酒炒）　吳茱萸（三兩，鹽炒）　五味子（四兩，炒）　肉豆蔻（四兩，麵裹煨）　花椒（一兩微焙）　生硫黃（六錢）　大棗（八十一枚）　生薑（六兩，切片）
先煮姜十餘沸，入棗同煮，至爛熟去姜，余藥為細末，棗肉為丸，桐子大。

人稟天地之氣而生，人身一小天地也。
天地之一陽生於子，故人至夜半之時，腎繫命門之處，有氣息息萌動，即人身之陽氣也。
至黎明寅時，為三陽之候，人身之陽氣，亦應候上升，自下焦而將達中焦。
其人或元陽之根柢素虛，當臍之處，或兼有凝寒遮蔽，即互相薄激，致少腹作疼。
久之陽氣不勝凝寒，上升之機轉為下降，大便亦即溏下，此黎明作瀉之所由來也。
夫下焦之陽氣少火也，即相火也，其火生於命門，而寄於肝膽。
故四神方中，用補骨脂以補命門，吳茱萸以補肝膽，此培火之基也。
然瀉者關乎下焦，實又關乎中焦，故又用肉豆蔻之辛溫者，以暖補脾胃。
且其味辛而澀，協同五味之酸收者，又能固澀大腸，攝下焦氣化。
且薑棗同煎，而丸以棗肉，使辛甘化合，自能引下焦之陽，以達於中焦也。
然此藥病輕者可愈，病重者服之，間或不愈，以其補火之力猶微也。
故又加花椒、硫黃之大補元陽者以助之，而後藥力始能勝病也。
<h2><span class="orange">（十八）治痢方</span></h2>
<h3>1．化滯湯</h3>
治下痢赤白，腹疼，裡急後重初起者。
若服藥後病未全愈，繼服後方。

生杭芍（一兩）　當歸（五錢）　山楂（六錢）　萊菔子（五錢，炒搗）　甘草（二錢）　生薑（二錢）
若身形壯實者，可加大黃、朴硝各三錢下之。

方中之意：用芍藥以泄肝之熱，甘草以緩肝之急，萊菔子以開氣分之滯，當歸、山楂以化血分之滯，生薑與芍藥並用又善調寒熱之互相凝滯，且當歸之汁液最滑，痢患滯下而以當歸滑之，其滯下愈而痢自愈也。
<h3>2．燮理湯</h3>
治下痢服前藥未全愈者。
若下痢已數日，亦可逕服此湯。
又治噤口痢。

生山藥（八錢）　金銀花（五錢）　生杭芍（六錢）　牛蒡子（二錢，炒搗）　甘草（二錢）　黃連（錢半）　肉桂（一錢半，去粗皮將藥煎至數十沸再入）
單赤痢加生地榆二錢，單白痢加生薑二錢，血痢加鴨蛋子二十粒（去皮），藥汁送服。

痢證古稱滯下。
所謂滯下者，誠以寒火凝結下焦，瘀為膿血，留滯不下，而寒火交戰之力又逼迫之，以使之下也。
故方中黃連以治其火，肉桂以治其寒，二藥等分並用，陰陽燮理於頃刻矣。
用白芍者，《傷寒論》諸方，腹疼必加芍藥協同甘草，亦燮理陰陽之妙品。
且痢證之噤口不食者，必是膽火逆沖胃口，後重裡急者，必是肝火下迫大腸，白芍能瀉肝膽之火，故能治之。
矧肝主藏血，肝膽火戢，則膿血自斂也。
用山藥者，滯下久則陰分必虧，山藥之多液，可滋臟腑之真陰。
且滯下久，則氣化不固，山藥之收澀，更能固下焦之氣化也。
又白芍善利小便，自小便以瀉寒火之凝結。
牛蒡能通大便，自大便以瀉寒火之凝結。
金銀花與甘草同用，善解熱毒，可預防腸中之潰爛。
單白痢則病在氣分，故加生薑以行氣。
單赤痢則病在血分，故加生地榆以涼血。
至痢中多帶鮮血，其血分為尤熱矣，故加鴨蛋子，以大清血分之熱。
拙擬此方以來，歲遇患痢者不知凡幾，投以此湯，即至劇者，連服數劑亦必見效。

痢證，多因先有積熱，後又感涼而得。
或飲食貪涼，或寢處貪涼，熱為涼迫，熱轉不散。
迨歷日既多，又浸至有熱無涼，猶傷於寒者之轉病熱也。
所以此方雖黃連、肉桂等分並用，而肉桂之熱，究不敵黃連之寒。
況重用白芍，以為黃連之佐使，是此湯為燮理陰陽之劑，而實則清火之劑也。

或問：以此湯治痢，雖在數日之後，或服化滯湯之後，而此時痢邪猶盛，遽重用山藥補之，獨無留邪之患乎？答曰：山藥雖饒有補力，而性略遲鈍，與參、耆之迅速者不同。
在此方中，雖與諸藥同服，約必俟諸藥之涼者、熱者、通者、利者，將痢邪消融殆盡，而後大發其補性，以從容培養於諸藥之後，俾邪去而正已復，此乃完全之策，又何至留邪乎？且山藥與芍藥並用，大能瀉上焦之虛熱，與痢之噤口者尤宜。
是以愚用此湯，遇痢之挾虛與年邁者，山藥恆用至一兩，或至一兩強也。

或問：地榆方書多炒炭用之，取其黑能勝紅，以制血之妄行。
此方治單赤痢加地榆，何以獨生用乎？答曰：地榆之性，涼而且澀，能涼血兼能止血，若炒之則無斯效矣，此方治赤痢所以必加生地榆也。
且赤痢之證，其劇者，或因腸中潰爛。
林屋山人治湯火傷，皮膚潰爛，用生地榆末和香油敷之甚效。
夫外敷能治皮膚因熱潰爛，而內服亦當有此效可知也。
鴨蛋子一名鴉膽子，苦參所結之子也。
不但善治血痢，凡諸痢證皆可用之。
即純白之痢，用之亦有效驗，而以治噤口痢、煙後痢、尤多奇效，並治大小便因熱下血。
其方單用鴨蛋子（去皮），擇成實者五六十粒，白沙糖化水送服，日兩次，大有奇效。
若下血因涼者，亦可與溫補之藥同用。
其善清血熱，而性非寒涼，善化瘀滯，而力非開破，有祛邪之能，兼有補正之功，誠良藥也。
坊間將鴨蛋子去皮，用益元散為衣，治二便下血如神，名曰菩提丹。

一人，年五十餘，素吸鴉片。
當霍亂盛行之時，忽然心中覺疼、噁心嘔吐、下痢膿血參半。
病家懼甚，以為必是霍亂暴證。
診其脈毫無閉塞之象，惟弦數無力，左關稍實。
愚曰：此非霍亂，乃下焦寒火交戰，故腹中作疼，下痢膿血。
上焦虛熱壅迫，故噁心嘔吐，實系痢證之劇者。
遂投以白芍六錢，竹茹、清半夏各三錢，甘草、生薑各二錢，一劑嘔吐即愈，腹疼亦輕，而痢獨不愈，不思飲食。
俾單用鴨蛋子五十粒，一日連服兩次，病若失。
審斯，鴨蛋子不但善理下焦，即上焦虛熱，用之亦妙，此所以治噤口痢而有捷效也。

一人，年四十八，資稟素弱，亦吸鴉片。
於季秋溏瀉不止。
一日夜八九次，且帶紅色，心中怔忡，不能飲食。
日服溫補之藥，分毫無效。
延愚診治，其脈左右皆微弱，而尺脈尤甚，知系下焦虛寒。
為其便帶紅色，且從前服溫補之藥無效，俾先服鴨蛋子四十粒，瀉愈其半，紅色亦略減，思飲食。
繼用溫補下焦之藥煎湯，送服鴨蛋子三十粒，後漸減至十粒，十劑全愈。
蓋此證雖下焦虛寒，而便帶紅色，實兼有痢證也。
故單服鴨蛋子，而溏瀉已減半。
然亦足徵鴨蛋子雖善清熱化瘀，而實無寒涼開破之弊，洵良藥也。

滄州友人滕××，壬寅之歲，於中秋下赤痢，且多鮮血。
醫治兩旬不愈。
適愚他出新歸。
過訪之，求為診治。
其脈象洪實，知其純系熱痢。
遂謂之曰：此易治。
買苦參子百餘粒，去皮，分兩次服下即愈矣。
翌日愚復他出，二十餘日始歸。
又訪之，言曾遍問近處藥坊，皆無苦參子。
後病益劇，遣人至敝州取來，如法服之，兩次果愈。
後滕××旋里，其族人有適自奉天病重歸來者，大便下血年餘，一身悉腫，百藥不效。
滕××授以此方，如法服之，三次全愈。
<strong>附錄：</strong>
直隸青縣張××來函：
蘆臺李××，年四十二歲，壬戌五月間，因勞碌暑熱，大便下血，且腹疼。
醫者多用西洋參、野於朮、地榆炭、柏葉炭溫澀之品投之，愈服愈危。
小站王××，余友也，代寄函詢方，並將病源暨前方開示。
余閱畢，遂為郵去菩提丹四服。
每服六十粒，日服一次。
未幾，接覆函，謂服畢血止，腹疼亦愈，極贊藥之神妙。
近年用此丹治赤痢及二便下血，愈者甚多。

山東德州盧××來函：
××族嫂，因逃荒驚恐，又兼受暑，致患痢兩月餘，服藥無效，益加沉重。
侄為開烏梅六個，山楂兩半，煎湯送服益元散四錢，去皮鴨蛋子四十粒。
煎藥渣時，亦如此送服。
一劑病若失。
<h3>3．解毒生化丹</h3>
治痢久鬱熱生毒，腸中腐爛，時時切疼，後重，所下多似爛炙，且有腐敗之臭。

金銀花（一兩）　生杭芍（六錢）　粉甘草（三錢）　三七（二錢搗細）　鴨蛋子（六十粒，去皮揀成實者）
上藥五味，先將三七、鴨蛋子，用白沙糖化水送服。
次將余藥煎湯服。
病重者，一日須服兩劑始能見效。

此證，乃痢之最重者。
若初起之時，氣血未虧，用拙擬化滯湯，或加大黃、朴硝下之即愈。
若未全愈，繼服燮理湯數劑，亦可全愈。
若失治遷延日久，氣血兩虧，浸至腸中腐爛，生機日減，致所下之物，色臭皆腐敗，非前二方所能愈矣。
此方則重在化腐生肌，以救腸中之腐爛，故服之能建奇效也。

一人，年五十二，因大怒之後，中有鬱熱，又寢於冷屋之中，內熱為外寒所束，愈鬱而不散，大便下血。
延醫調治，醫者因其得於寒涼屋中，謂系脾寒下陷，投以參、耆溫補之藥，又加升麻提之。
服藥兩劑，病益增重，腹中切疼，常常後重，所便之物，多如爛炙。
更延他醫，又以為下元虛寒，而投以八味地黃丸，作湯服之，病益加重。
後愚診視，其脈數而有力，兩尺愈甚。
確知其毒熱鬱於腸中，以致腸中腐爛也。
為擬此方，兩劑而愈。

一婦人，年五十許，素吸鴉片。
又當惱怒之餘，初患赤痢，滯下無度。
因治療失宜，漸至血液腐敗，間如爛炙，噁心懶食，少腹切疼。
其脈洪數，純是熱象。
亦治以此湯，加知母、白頭翁各四錢，煎湯服。
又另取鴨蛋子六十粒、三七二錢，送服。
每日如此服藥兩次，三日全愈。
<h3>4．天水滌腸湯</h3>
治久痢不愈，腸中浸至腐爛，時時切疼，身體因病久羸弱者。

生山藥（一兩）　滑石（一兩）　生杭芍（六錢）　潞黨參（三錢）　白頭翁（三錢）　粉甘草（二錢）
一媼，年六十一歲，於中秋痢下赤白，服藥旋愈，旋又反復。
如此數次，遷延兩月。
因少腹切疼，自疑寒涼，燒磚熨之。
初熨時稍覺輕，以為對證。
遂日日熨之，而腹中之疼益甚。
晝夜呻吟，噤口不食。
所下者痢與血水相雜，且系腐敗之色。
其脈至數略數，雖非洪實有力，實無寒涼之象。
舌上生苔，黃而且厚。
病人自謂下焦涼甚，若用熱藥溫之疼當愈。
愚曰：前此少腹切疼者，腸中欲腐爛也，今為熱磚所熨而腹疼益甚，敗血淋漓，則腸中真腐爛矣。
再投以熱藥，危可翹足而待。
病人亦似會悟，為制此方。
因河間天水散（即六一散），原為治熱痢之妙藥，此方中重用滑石、甘草，故名之天水滌腸湯。
連服四劑，疼止，痢亦見愈。
減去滑石四錢，加赤石脂四錢，再服數劑，病愈十之八九。
因上焦氣微不順，俾用鮮藕四兩，切細絲煎湯，頻頻飲之，數日而愈。

此證亦痢中至險之證。
而方中用黨參者，因痢久體虛，所下者又多腐敗，故於滋陰清火解毒藥中，特加黨參以助其生機。
而其產於潞者，性平不熱，於痢證尤宜也。

此證若服此湯不效，則前方之三七、鴨蛋子、金銀花亦可酌加，或加生地榆亦可。
試觀生地榆為末、香油調，塗湯火傷神效，其能治腸中因熱腐爛可知也。
<h3>5．通變白頭翁湯</h3>
治熱痢下重腹疼，及患痢之人，從前曾有鴉片之嗜好者。

生山藥（一兩）　白頭翁（四錢）　秦皮（三錢）　生地榆（三錢）　生杭芍（四錢）　甘草（二錢）　旱三七（三錢，軋細）　鴨蛋子（六十粒，去皮揀成實者）
上藥共八味，先將三七、鴨蛋子，用白蔗糖水送服一半，再將余煎湯服。
其相去之時間，宜至點半鐘。
所餘一半，至煎湯藥渣時，仍如此服法。

《傷寒論》治厥陰熱痢下重者，有白頭翁湯。
其方，以白頭翁為主，而以秦皮、黃連、黃柏佐之。

愚用此方，而又為之通變者，因其方中盡卻病之藥，而無扶正之藥，於證之兼虛者不宜。
且連、柏並用，恐其苦寒之性妨礙脾胃，過侵下焦也。
矧《傷寒論》白頭翁湯，原治時氣中初得之痢，如此通變之，至痢久而腸中腐爛者，服之亦可旋愈也。

奉天王××，年四十許。
己未孟秋，自鄭州病歸，先瀉後痢，腹疼重墜，赤白稠黏，一日夜十餘次。
先入奉天東人所設醫院中，東人甚畏此證，處以隔離所，醫治旬日無效。
遂出院歸寓，求為診治。
其脈弦而有力，知其下久陰虛，肝膽又蘊有實熱也。
投以此湯，一劑痢愈。
仍變為瀉，日四五次，自言腹中涼甚。
愚因其疾原先瀉，此時痢愈又瀉，且恆以溫水袋自熨其腹，疑其下焦或有伏寒，遂少投以溫補之藥。
才服一劑，又變為痢，下墜腹疼如故，惟次數少減。
知其病原無寒，不受溫補。
仍改用通變白頭翁湯。
一劑痢又愈，一日猶瀉數次。
繼用生山藥一兩，龍眼、蓮子各六錢，生杭芍三錢，甘草、茯苓各二錢，又少加酒麴、麥芽、白蔻消食之品，調補旬日全愈。

奉天李××，年近四旬。
因有事，連夜廢寢。
陡然腹疼，繼而泄瀉，兼下痢。
其痢赤多於白，上焦有熱，不能飲食。
其脈弦而浮，按之不實。
先投以三寶粥方，腹疼與瀉痢皆見輕，仍不能飲食。
繼用通變白頭翁湯方，連服兩劑，痢愈可進飲食，腹疼泄瀉猶未全愈。
後仍用三寶粥方，去鴨蛋子，日服兩次，數日病全愈。
<h3>6．三寶粥</h3>
治痢久，膿血腥臭，腸中欲腐，兼下焦虛憊，氣虛滑脫者。

生山藥（一兩，軋細）　三七（二錢，軋細）　鴨蛋子（五十粒，去皮）
上藥三味，先用水四盅，調和山藥末煮作粥。
煮時，不住以箸攪之，一兩沸即熟，約得粥一大碗。
即用其粥送服三七末、鴨蛋子。

己巳之歲，愚客居德州，有盧姓婦，年五十六。
於季夏下痢赤白，遷延至仲冬不愈。
延醫十餘人，服藥百劑，皆無效驗，亦以為無藥可醫矣。
後求愚診治，脈象微弱，至數略數，飲食減少，頭目時或眩暈，心中微覺煩熱，便時下墜作疼，然不甚劇。
詢其平素，下焦畏涼。
是以從前服藥，略加溫補，上即煩熱，略為清理，下又腹疼泄瀉也。
為擬此方，一日連服兩次，其病遂愈。
後旬余，因登樓受涼，舊證陡然反復，日下十餘次，腹疼覺劇。
其脈象微弱如前，至數不數。
俾仍用山藥粥，送服生硫黃末三分，亦一日服兩次，病愈強半。
翌日又服一次，心微覺熱。
繼又改用前方，兩劑全愈。

戊午秋日，愚初至奉天，有李××，年二十八。
下痢四十餘日，膿血雜以脂膜，屢次服藥，病益增劇，羸弱已甚。
診其脈，數而細弱，兩尺尤甚。
亦治以此方。
服後兩點鐘腹疼一陣，下膿血若干。
病家言：從前腹疼不若是之劇，所下者亦不若是之多，似疑藥不對證。
愚曰：腹中瘀滯下盡即愈矣。
伸再用白蔗糖化水，送服去皮鴨蛋子五十粒。
此時已屆晚九點鐘，一夜安睡，至明晨，大便不見膿血矣。
後間日大便，又少帶紫血，俾仍用山藥粥送服鴨蛋子二十粒，數次全愈。

又：斯秋中元節後，有劉××者，下痢兩月不愈，求為診治。
其脈近和平，按之無力，日便五六次，血液腐敗，便時不甚覺疼，後重亦不劇。
亦治以此方，一劑病愈強半。
翌日將行，囑以再接原方服兩劑當愈。
後至奉，接其來函言：服第二劑，效驗不如從前；至三劑，病轉似增重。
因恍悟，此證下痢兩月，其脈毫無數象，且按之無力，其下焦當系寒涼。
俾仍用山藥粥送服炒熟小茴香末一錢，連服數劑全愈。

或問：西人謂痢為腸中生炎。
所謂炎者，紅熱腫疼，甚則腐爛也。
觀此案與治盧姓之案，皆用熱藥成功，亦可謂之腸炎乎？既非腸炎，何以其腸亦欲腐爛乎？答曰：痢證，原有寒有熱。
熱證不愈，其腸可至腐爛。
寒證久不愈，其腸亦可腐爛。
譬如瘡瘍，紅腫者陽而熱，白硬者陰而寒，其究竟皆可變為膿血。
賞觀《弢園隨筆錄》，言其曾患牙疳，醫者治以三黃犀角純寒之品，滿口肉爛盡，而色白不知疼。
後醫者，改用肉桂、附子等品，一服知疼，連服十餘劑而愈。
夫人口中之肌肉，猶腸中之肌肉也。
口中之肌肉，可因寒而腐爛，腸中之肌肉，獨不可因寒而腐爛乎？曾治一人，因久居潮濕之地，致下痢，三月不愈。
所下者紫血雜以脂膜，腹疼後重。
或授以龍眼肉包鴨蛋子方，服之，下痢與腹疼益劇。
後愚診視，其脈微弱而沉，左部幾不見。
俾用生硫黃研細，摻熟面少許，作丸。
又重用生山藥、熟地、龍眼肉煎濃湯送服。
連服十餘劑，共計服生硫黃兩許，其痢始愈。
由是觀之，即純系赤痢，亦誠有寒者，然不過百中之二三耳。
且嘗實驗痢證，若因寒者，雖經久不愈，猶可支持。
且其後重、腹疼，較因熱者亦輕也。
且《傷寒論》有桃花湯，治少陰病下利、便膿血者，原赤石脂與乾薑並用，此為以熱藥治寒痢之權輿。
注家不知，謂少陰之火傷陰絡所致，治以桃花湯，原系從治之法。
又有矯誣藥性，謂赤石脂性涼，重用至一斤，乾薑雖熱，止用一兩，其方仍以涼論者。
今試取其藥十分之一，煎湯服之，果涼乎熱乎？此皆不知《傷寒論》此節之義，而強為註解者也。
<h3>7．通變白虎加人參湯</h3>
治下痢，或赤、或白、或赤白參半，下重腹疼，周身發熱，服涼藥而熱不休，脈象確有實熱者。

生石膏（二兩，搗細）　生杭芍（八錢）　生山藥（六錢）　人參（五錢，用野黨參按此分量，若遼東真野參宜減半，至高麗參則斷不可用）　甘草（二錢）
上五味，用水四盅，煎取清湯兩盅，分二次溫飲之。

此方，即《傷寒論》白虎加人參湯，以芍藥代知母、山藥代粳米也。
痢疾身熱不休，服清火藥而熱亦不休者，方書多諉為不治。
夫治果對證，其熱焉有不休之理？此乃因痢證夾雜外感，其外感之熱邪，隨痢深陷，永無出路，以致痢為熱邪所助，日甚一日而永無愈期。
惟治以此湯，以人參助石膏，能使深陷之邪，徐徐上升外散，消解無餘。
加以芍藥、甘草以理下重腹疼，山藥以滋陰固下，連服數劑，無不熱退而痢愈者。
<strong>按：</strong>
外感之熱已入陽明胃腑，當治以苦寒，若白虎湯、承氣湯是也。
若治以甘寒，其病亦可暫愈，而恆將餘邪錮留胃中，變為骨蒸勞熱，永久不愈（《世補齋醫書》論之甚詳）。
石膏雖非苦寒，其性寒而能散，且無汁漿，迥與甘寒黏泥者不同。
而白虎湯中，又必佐以苦寒之知母。
即此湯中，亦必佐以芍藥，芍藥亦味苦（《神家本草經》）微寒之品，且能通利小便。
故以佐石膏，可以消解陽明之熱而無餘也。

一叟，年六十七，於中秋得痢證，醫治二十餘日不效。
後愚診視，其痢赤白膠滯，下行時，覺腸中熱而且干，小便亦覺發熱，腹痛下墜並迫。
其脊骨盡處，亦下墜作痛。
且時作眩暈，其脈洪長有力，舌有白苔甚厚。
愚曰：此外感之熱挾痢毒之熱下迫，故現種種病狀，非治痢兼治外感不可。
遂投以此湯，兩劑，諸病皆愈。
其脈猶有餘熱，擬再用石膏清之，病家疑年高，石膏不可屢服，愚亦應聘他往。
後二十餘日，痢復作。
延他醫治療，於治痢藥中，雜以甘寒濡潤之品，致外感之餘熱，永留腸胃不去，其痢雖愈，而屢次反復。
延至明年仲夏，反復甚劇。
復延愚診治，其脈象、病證皆如舊。
因謂之曰，去歲若肯多服石膏數兩，何至有以後屢次反復，今不可再留邪矣。
仍投以此湯，連服三劑，病愈而脈亦安和。

一人，年四十二，患白痢，常覺下墜，過午尤甚，心中發熱，間作寒熱。
醫者於治痢藥中，重用黃連一兩清之，熱如故，而痢亦不愈。
留連兩月，浸至不起。
診其脈，洪長有力，亦投以此湯。
為其間作寒熱，加柴胡二錢，一劑熱退痢止，猶間有寒熱之時再診其脈，仍似有力，而無和緩之致。
知其痢久，而津液有傷也，遂去白芍、柴胡，加玄參、知母各六錢，一劑寒熱亦愈。

一媼，年六旬，素多疾病。
於夏季晨起，偶下白痢，至暮十餘次。
秉燭後，忽然渾身大熱，不省人事，循衣摸床，呼之不應。
其脈洪而無力，肌膚之熱烙指。
知系氣分熱痢，又兼受暑，多病之身，不能支持，故精神昏憒如是也。
急用生石膏三兩、野臺參四錢，煎湯一大碗，徐徐溫飲下，至夜半盡劑而醒，痢亦遂愈。
詰朝煎渣再服，其病脫然。

一人，年五十餘，於暑日痢而且瀉，其瀉與痢俱帶紅色，下墜腹疼，噤口不食。
醫治兩旬，病勢浸增，精神昏憒，氣息奄奄。
診其脈，細數無力，周身肌膚髮熱。
詢其心中亦覺熱，舌有黃苔，知其證夾雜暑溫。
暑氣溫熱，瀰漫胃口，又兼痢而且瀉，虛熱上逆，是以不能食也。
遂用生山藥兩半、滑石一兩、生杭芍六錢、粉甘草三錢，一劑諸病皆見愈，可以進食。
又服一劑全愈。
此證用滑石不用石膏者，以其證兼瀉也。
為不用石膏，即不敢用人參，故倍用山藥以增其補力。
此就通變之方，而又為通變也。

痢證，又有肝膽腸胃先有鬱熱，又當暑月勞苦於烈日之中，陡然下痢，多帶鮮血，脈象洪數，此純是一團火氣。
宜急用大苦大寒之劑，若芩、連、知、柏、膽草、苦參之類，皆可選用。
亦可治以白虎湯，方中生石膏必用至二兩，再加生白芍一兩。
若脈大而虛者，宜再加人參三錢。
若其脈洪大甚實者，可用大承氣湯下之，而佐以白芍、知母。

有痢久而清陽下陷者，其人或間作寒熱，或覺胸中短氣。
當於治痢藥中，加生黃耆、柴胡以升清陽。
脈虛甚者，亦可酌加人參。
又當佐以生山藥以固下焦，然用藥不可失於熱也。
有痢初得，兼受外感者，宜於治痢藥中，兼用解表之品。
其外邪不隨痢內陷，而痢自易治。
不然，則成通變白虎加人參湯所主之證矣。

痢證初得雖可下之，然必確審其無外感表證，方可投以下藥。
其身體稍弱，又宜少用參、耆佐之。

痢證忌用滯泥之品，然亦不可概論。
外祖母，年九旬。
仲夏下痢赤白甚劇，脈象數而且弦。
愚用大熟地、生杭芍各一兩煎湯，服下即愈。
又服一劑，脈亦和平。

痢證間有涼者，然不過百中之一耳，且又多系純白之痢。
又必脈象沉遲，且食涼物，坐涼處則覺劇者。
治以乾薑、白芍、小茴香各三錢，山楂四錢，生山藥六錢，一兩劑即愈。
用白芍者，誠以痢證必兼下墜腹疼。
即系涼痢，其涼在腸胃，而其肝膽間必有伏熱，亦防其服熱藥，而生熱也。

凡病人酷嗜之物，不可力為禁止。
嘗見患痢者，有恣飲涼水而愈者，有飽食西瓜而愈者。
總之，人之資稟不齊，病之變態多端，尤在臨證時，精心與之消息耳。
曾治一少年，下痢，晝夜無數，裡急後重。
投以清火通利之藥數劑，痢已減半，而後重分毫不除。
疑其腸中應有阻隔，投以大承氣湯，下燥糞長數寸而愈。
設此證，若不疑其中有阻隔，則燥糞不除，病將何由愈乎？
有奇恆痢者，張隱菴謂，其證三陽並至，三陰莫當，九竅皆塞，陽氣旁溢，咽乾喉塞痛，並於陰則上下無常，薄為腸澼。
其脈緩小遲澀，血溫身熱者死，熱見七日者死。
蓋因陽氣偏盛，陰氣受傷，是以脈小遲澀。
此證急宜用大承氣湯瀉陽養陰，緩則不救。
若不知奇恆之因，見脈氣平緩，而用平易之劑，必至誤事。
<h2><span class="orange">（十九）治燥結方</span></h2>
<h3>1．硝菔通結湯</h3>
治大便燥結久不通，身體兼羸弱者。

淨朴硝（四兩）　鮮萊菔（五斤）
將萊菔切片，同朴硝和水煮之。
初次煮，用萊菔片一斤，水五斤，煮至萊菔爛熟撈出。
就其餘湯，再入萊菔一斤。
如此煮五次，約得濃汁一大碗，頓服之。
若不能頓服者，先飲一半，停一點鐘，再溫飲一半，大便即通。
若脈虛甚，不任通下者，加人參數錢，另燉同服。

軟堅通結，朴硝之所長也。
然其味鹹性寒，若遇燥結甚實者，少用之則無效，多用之則鹹寒太過，損肺傷腎。
其人或素有勞疾或下元虛寒者，尤非所宜也。
惟與萊菔同煎數次，則朴硝之鹹味，盡被萊菔提出，萊菔之汁漿，盡與朴硝融化。
夫萊菔味甘，性微溫，煨熟食之，善治勞嗽短氣（方附水晶桃下），其性能補益可知。
取其汁與朴硝同用，其甘溫也，可化朴硝之鹹寒，其補益也，可緩朴硝之攻破。
若或脈虛不任通下，又借人參之大力者，以為之扶持保護。
然後師有節制，雖猛悍亦可用也。

一媼，年近七旬，傷寒初得，無汗，原是麻黃湯證。
因誤服桂枝湯，遂成白虎湯證。
上焦煩熱太甚，聞藥氣即嘔吐。
但飲所煎石膏清水，亦吐。
俾用鮮梨片蘸生石膏細末，嚼咽之。
約用石膏兩半，陽明之大熱遂消，而大便旬日未通，其下焦餘熱，仍無出路，欲用硝黃降之，聞藥氣仍然嘔吐。
且其人素患勞嗽，身體羸弱，過用鹹寒，尤其所忌。
為制此方，煎汁一大碗，仍然有朴硝餘味，復用萊菔一個，切成細絲，同蔥㳿油醋，和藥汁調作羹。
病人食之香美，並不知是藥，大便得通而愈。

一媼，年七旬，勞嗽甚劇，飲食化痰涎，不化津液，致大便燥結，十餘日不行，飲食漸不能進。
亦擬投以此湯，為羸弱已甚，用人參三錢，另燉汁，和藥服之。
一劑便通，能進飲食。
復俾煎生山藥稠汁，調柿霜餅服之，勞嗽亦見愈。
<h3>2．赭遂攻結湯</h3>
治宿食結於腸間，不能下行，大便多日不通。
其證或因飲食過度，或因恣食生冷，或因寒火凝結，或因嘔吐既久，胃氣衝氣，皆上逆不下降。

生赭石（二兩，軋細）　朴硝（五錢）　乾薑（二錢）　甘遂（一錢半，軋細藥汁送服）
熱多者，去乾薑。
寒多者，酌加乾薑數錢。
嘔多者，可先用赭石一兩、乾薑半錢煎服，以止其嘔吐。
嘔吐止後，再按原方煎湯，送甘遂末服之。

朴硝雖能軟堅，然遇大便燥結過甚，腸中毫無水氣者，其軟堅之力，將無所施。
甘遂辛竄之性，最善行水，能引胃中之水直達燥結之處，而後朴硝因水氣流通，乃得大施其軟堅之力，燥結雖久，亦可變為溏糞，順流而下也。
特是甘遂力甚猛悍，以攻決為用，能下行亦能上達，若無以駕馭之，服後恆至吐瀉交作。
況此證多得之湧吐之餘，或因氣機不能下行，轉而上逆，未得施其攻決之力，而即吐出者。
故以赭石之鎮逆，乾薑之降逆，協力下行，以參贊甘遂成功也。
且乾薑性熱，朴硝性寒，二藥並用，善開寒火之凝滯。
寒火之凝滯於腸間者開，宿物之停滯於腸間者亦易開也。
愚用此方救人多矣，即食結中脘下脘，亦未有不隨手奏效者。

乙卯之歲，客居廣平，忽有車載病人，造寓求診者。
其人年過五旬，呻吟不止，言自覺食物結於下脘，甚是痛楚，數次延醫調治，一劑中大黃用至兩半不下。
且凡所服之藥，覺行至所結之處，即上逆吐出，飲食亦然。
此時上焦甚覺煩躁，大便不通者已旬日矣。
診其脈，雖微弱，至數不數，重按有根。
知猶可任攻下，因謂之曰：此病易治，特所服藥中，有猛悍之品，服藥時，必吾親自監視方妥。
然亦無須久淹，能住此四點鐘，結處即通下矣。
遂用此湯去乾薑，方中赭石改用三兩，朴硝改用八錢。
服後須臾，腹中作響，遲兩點半鐘，大便通下而愈。
後月餘，又患結證如前，仍用前方而愈。
<strong>附錄：</strong>
山東德州盧××來函：
族侄孫××，患腸結證，纏綿兩月有餘。
更醫數十人，服藥百餘劑，不但無效，轉大增劇。
伊亦以為無人能治，無藥可醫。
氣息奄奄，殮服已備。
後接先生來信（曾為去信服衷中參西錄中赭遂攻結湯），即攜《衷中參西錄》往視，幸伊心神未昏，將赭遂攻結湯方查出示之。
伊素知醫，臥觀一小時，即猛起一手拍腑，言我病即愈，幸不當死。
立急派人取藥，服後片刻，腹中大響一陣，自覺其結已開，隨即大瀉兩三盆，停約兩句鍾，又瀉數次，其病竟愈。
隨即食山藥粉稀粥兩茶杯，繼用補益濡潤之藥數劑以善其後。
<h3>3．通結用蔥白熨法</h3>
治同前證。

大蔥白（四斤，切作細絲）　干米醋（多備待用）
將蔥白絲和醋炒至極熱，分作兩包，乘熱熨臍上。
涼則互換，不可間斷。
其涼者，仍可加醋少許，再炒熱。
然炒蔥時，醋之多少，須加斟酌。
以炒成布包後，不至有湯為度。
熨至六點鐘，其結自開。

一孺子，年六歲。
因食肉過多，不能消化，鬱結腸中。
大便不行者六七日，腹中脹滿，按之硬如石，用一切通利藥皆不效。
為用此法熨之，至三點鐘，其腹漸軟。
又熨三點鐘，大便通下如羊矢，其脹遂消。

一童子，年十五六。
因薄受外感，腹中脹滿，大便數日不通，然非陽明之實熱燥結也。
醫者投以承氣湯，大便仍不通，而腹轉增脹。
自覺為腹脹所迫，幾不能息，且時覺心中怔忡。
診其脈，甚微細，按之即無。
脈虛證實，幾為束手。
亦用蔥白熨法，腹脹頓減。
又熨三點鐘，覺結開，行至下焦。
繼用豬膽汁導法，大便得通而愈。

一人，年四十許，素畏寒涼。
愚俾日服生硫黃，如黑豆粒大兩塊，大見功效，已年餘矣。
偶因暑日勞碌，心中有火，恣食瓜果，又飽餐肉食，不能消化，腸中結而不行，且又疼痛，時作嘔吐。
醫者用大黃附子細辛湯降之，不效。
又用京都薛氏保赤萬應散，三劑並作一劑服之，腹疼減去，而仍不通行。
後愚診視，其脈近和平，微弦無力。
蓋此時不食數日，不大便十日矣。
遂治以蔥白熨法，覺腹中松暢，且時作開通之聲。
而仍然噁心，欲作嘔吐。
繼用赭石二兩，乾薑錢半，俾煎服以止其噁心。
仍助以蔥白熨法，通其大便。
外熨內攻，藥逾五點鐘，大便得通而愈。
<strong>按：</strong>
《金匱》大黃附子細辛湯，誠為開結良方。
愚嘗用以治腸結腹疼者甚效。
即薛氏保赤萬應散，三劑作一劑服之，以治大人，亦為開結良方。
愚用過屢次皆效。
而以治此證，二方皆不效者，以其證兼嘔吐，二方皆不能止其嘔吐故也。
病人自言，從前所服之藥，皆覺下行未至病所，即上逆吐出。
獨此次服藥，則沉重下達，直抵病結之處，所以能攻下也。

一人，年四十三。
房事後，恣食生冷，忽然少腹抽疼，腎囊緊縮。
大便四日不通，上焦兼有煩躁之意。
醫者投以大黃附子細辛湯，兩脅轉覺疼脹。
診其脈，弦而沉，兩尺之沉尤甚。
先治以蔥白熨法，腹中作響，大有開通之意。
腎囊之緊縮見愈，而大便仍未通。
又用赭石二兩，附子五錢，當歸、蘇子各一兩，煎湯，甫飲下，即覺藥力下墜。
俾復煎渣飲之，有頃，降下結糞若干，諸病皆愈。
<strong>按：</strong>
此證用蔥白熨之，雖未即通，而腸中之結已開。
至所服之藥，重用赭石者，因此證，原宜用熱藥以溫下焦，而上焦之煩躁，與大便之燥結，又皆與熱藥不宜。
惟重用赭石以佐之，使其熱力下達，自無僭上之患。
而其重墜之性，又兼有通結之功。
上焦之浮熱，因之歸根，下焦之凝寒，因之盡化矣。
<strong>附：</strong>
（1）豬膽汁導法，乃《傷寒論》下燥結之法也。
原用豬膽汁，和醋少許，以灌穀道中。
今變通其法，用醋灌豬膽中，手捻令醋與膽汁融和，再用以通氣長竹管，一端裝豬膽中，用細繩扎住，一端納穀道中。
用手將豬膽汁，由竹管擠入穀道。
若穀道離大便猶遠，宜將竹管深探至燥糞之處。
若結之甚者，又必連用兩三個。
若畏豬膽汁涼，或當冷時，可將豬膽置水中溫之。
若無鮮豬膽，可將乾者，用醋泡開，再將醋灌豬膽中，以手捻至膽汁之凝結者皆融化，亦可用。
若有灌腸注射器，則用之更便。

（2）古方治小便忽然不通者，有蔥白炙法。
用蔥白一握，捆作一束，將兩端切齊，中留二寸。
以一端安臍上，一端用炭火炙之。
待炙至臍中發熱，小便自通。
此蓋借其溫通之性，自臍透達，轉入膀胱，以啟小便之路也。
然僅以火炙其一端，則熱力之透達頗難。
若以拙擬蔥白熨法代之。
則小便之因寒不通，或因氣滯不通者，取效當更速也。
<strong>按：</strong>
此熨法，不但可通二便，凡疝氣初得，用此法熨之，無不愈者。
然須多熨幾次，即熨至疝氣消後，仍宜再熨兩三次。
或更加以小茴香、胡椒諸末，同炒亦佳（用胡椒末時，不宜過五錢，小茴香可多用）。
<h2><span class="orange">（二十）治消渴方</span></h2>
<h3>1．玉液湯</h3>
治消渴。
消渴，即西醫所謂糖尿病，忌食甜物。

生山藥（一兩）　生黃耆（五錢）　知母（六錢）　生雞內金（二錢，搗細）　葛根（錢半）　五味子（三錢）　天花粉（三錢）
消渴之證，多由於元氣不升，此方乃升元氣以止渴者也。
方中以黃耆為主，得葛根能升元氣。
而又佐以山藥、知母、花粉以大滋真陰。
使之陽升而陰應，自有云行雨施之妙也。
用雞內金者，因此證尿中皆含有糖質，用之以助脾胃強健，化飲食中糖質，為津液也。
用五味者，取其酸收之性，大能封固腎關，不使水飲急於下趨也。

方書消證，分上消、中消、下消。
謂上消口乾舌燥，飲水不能解渴，繫心移熱於肺，或肺金本體自熱不能生水，當用人參白虎湯；中消多食猶飢，系脾胃蘊有實熱，當用調胃承氣湯下之；下消謂飲一斗溲亦一斗，系相火虛衰，腎關不固，宜用八味腎氣丸。

白虎加人參湯，乃《傷寒論》治外感之熱，傳入陽明胃腑，以致作渴之方。
方書謂上消者宜用之，此借用也。
愚曾試驗多次，然必胃腑兼有實熱者，用之方的。
中消用調胃承氣湯，此須細為斟酌，若其右部之脈滑而且實，用之猶可，若其人飲食甚勤，一時不食，即心中怔忡，且脈象微弱者，系胸中大氣下陷，中氣亦隨之下陷，宜用升補氣分之藥，而佐以收澀之品與健補脾胃之品，拙擬升陷湯後有治驗之案可參觀。
若誤用承氣下之，則危不旋踵。
至下消用八味腎氣丸，其方《金匱》治男子消渴，飲一斗溲亦一斗。
而愚嘗試驗其方，不惟治男子甚效，即治女子亦甚效。
曾治一室女得此證，用八味丸變作湯劑，按後世法，地黃用熟地、桂用肉桂，丸中用幾兩者改用幾錢，惟茯苓、澤瀉各用一錢，兩劑而愈。
後又治一少婦得此證，投以原方不效，改遵古法，地黃用乾地黃（即今生地），桂用桂枝，分量一如前方，四劑而愈。
此中有宜古宜今之不同者，因其證之涼熱，與其資稟之虛實不同耳。

消渴證，若其肺體有熱，當治以清熱潤肺之品。
若因心火熱而鑠肺者，更當用清心之藥。
若肺體非熱，因腹中氣化不升，輕氣即不能上達於肺，與吸進之養氣相合而生水者，當用升補之藥，補其氣化，而導之上升，此拙擬玉液湯之義也。
然消渴之證，恆有因脾胃濕寒、真火衰微者，此腎氣丸所以用桂、附。
而後世治消渴，亦有用乾薑、白朮者。
嘗治一少年，咽喉常常發乾，飲水連連，不能解渴。
診其脈微弱遲濡。
投以四君子湯，加乾薑、桂枝尖，一劑而渴止矣。
又有濕熱鬱於中焦作渴者，蒼柏二妙散、丹溪越鞠丸，皆可酌用。

邑人某，年二十餘，貿易津門，得消渴證。
求津門醫者，調治三閱月，更醫十餘人不效，歸家就醫於愚。
診其脈甚微細，旋飲水旋即小便，須臾數次。
投以玉液湯，加野臺參四錢，數劑渴見止，而小便仍數，又加萸肉五錢，連服十劑而愈。
<h3>2．滋膵飲</h3>
治消渴。

生箭耆（五錢）　大生地（一兩）　生懷山藥（一兩）　淨萸肉（五錢）　生豬胰子（三錢，切碎）
上五味，將前四味煎湯，送服豬胰子一半，至煎渣時，再送服餘一半。
若遇中、上二焦積有實熱，脈象洪實者，可先服白虎加人參湯數劑，將實熱消去強半，再服此湯，亦能奏效。

消渴一證，古有上中下之分，謂其證皆起於中焦而極於上下。
究之無論上消、中消、下消，約皆渴而多飲多尿，其尿有甜味。
是以《聖濟總錄》論消渴謂：「渴而飲水多，小便中有脂，似麩而甘。」至謂其證起於中焦，是誠有理，因中焦膵病，而累及於脾也。
蓋膵為脾之副臟，在中醫書中，名為散膏，即扁鵲《難經》所謂脾有散膏半斤也（膵尾銜接於脾門，其全體之動脈又自脾脈分支而來，故與脾有密切之關係）。
有時膵髒髮酵，多釀甜味，由水道下陷，其人小便遂含有糖質。
迨至膵病累及於脾，致脾氣不能散精達肺（《內經》謂脾氣散精上達於肺）則津液少，不能通調水道（《內經》謂通調水道下歸膀胱）則小便無節，是以渴而多飲多溲也。
嘗閱報，有患消渴，延中醫治療，服藥竟愈者。
所用方中，以黃耆為主藥，為其能助脾氣上升，還其散精達肺之舊也。
《金匱》有腎氣丸，善治消渴。
其方以乾地黃（即生地黃）為主，取其能助腎中之真陰，上潮以潤肺，又能協同山萸肉以封固腎關也。
又向因治消渴，曾擬有玉液湯，方中以生懷山藥為主，屢試有效。
近閱醫報且有單服山藥以治消渴而愈者。
以其能補脾固腎，以止小便頻數，而所含之蛋白質，又能滋補膵臟，使其散膏充足，且又色白入肺，能潤肺生水，即以止渴也。
又俗傳治消渴方，單服生豬胰子可愈。
蓋豬胰子即豬之膵，是人之膵病，而可補以物之膵也。
此亦猶雞內金，諸家本草皆謂其能治消渴之理也。
雞內金與豬胰子，同為化食之物也。
愚因集諸藥，合為一方，以治消渴，屢次見效。
<h2><span class="orange">（二十一）治癃閉方</span></h2>
<h3>1．宣陽湯</h3>
治陽分虛損，氣弱不能宣通，致小便不利。

野臺參（四錢）　威靈仙（錢半）　寸麥冬（六錢，帶心）　地膚子（一錢）
<h3>2．濟陰湯</h3>
治陰分虛損，血虧不能濡潤，致小便不利。

懷熟地（一兩）　生龜板（五錢，搗碎）　生杭芍（五錢）　地膚子（一錢）
陰分陽分俱虛者，二方並用，輪流換服，如下案所載服法。
小便自利。

一媼，年六十餘，得水腫證，延醫治不效。
時有專以治水腫名者，其方秘而不傳。
服其藥自大便瀉水數桶，一身腫盡消，言忌咸百日，可保永愈。
數日又見腫，旋覆如故。
服其藥三次皆然，而病人益衰憊矣。
蓋未服其藥時，即艱於小便，既服藥後，小便滴瀝全無，所以旋消而旋腫也。
再延他醫，皆言服此藥，愈後復發者，斷乎不能調治。
後愚診視，其脈數而無力。
愚曰：脈數者陰分虛也，無力者陽分虛也。
膀胱之腑，有下口無上口，水飲必隨氣血流行，而後能達於膀胱，出為小便。
《內經》所謂「州都之官，津液藏焉，氣化則能出」者是也。
此脈陰陽俱虛，致氣化傷損，不能運化水飲以達膀胱，此小便所以滴瀝全無也。
一方，以人參為君，輔以麥冬以濟參之熱，靈仙以行參之滯，少加地膚子為嚮導藥，名之曰宣陽湯。
一方以熟地為君，輔以龜板以助熟地之潤，芍藥以行熟地之滯（芍藥善利小便，故能行熟地之泥），亦少加地膚子為嚮導藥，名之曰濟陰湯。
二方輪流服之，先服濟陰湯，取其貞下起元也。
服至三劑，小便稍利。
再服宣陽湯，亦三劑小便大利。
又再服濟陰湯，小便直如泉湧，腫遂盡消。

一婦人，年三十許，因陰虛小便不利，積成水腫甚劇，大便亦旬日不通，一老醫投以八正散不效。
友人高××為出方，用生白芍六兩，煎汁兩大碗，再用阿膠二兩，熔化其中，俾病人儘量飲之。
老醫甚為駭疑，高××力主服之。
盡劑而二便皆通，腫亦頓消。
後老醫與愚覿面，為述其事，且問此等藥何以能治此病？答曰：此必陰虛不能化陽，以致二便閉塞。
白芍善利小便，阿膠能滑大便，二藥並用，又大能滋補真陰，使陰分充足，以化其下焦偏勝之陽，則二便自能通利也。

子××治一水腫證。
其人年六旬，二便皆不通利，心中滿悶，時或煩躁。
知其陰虛積有內熱，又兼氣分不舒也，投以生白芍三兩，橘紅、柴胡各三錢，一劑二便皆通。
繼服滋陰理氣、少加利小便之藥而愈。

一婦人，年四十許，得水腫證，百藥不效。
偶食綠豆稀飯，覺腹中松暢，遂連服數次，小便大利而愈。
有人向愚述其事，且問所以能愈之故。
答曰：綠豆與赤小豆同類，故能行水利小便，且其性又微涼，大能滋陰退熱。
凡陰虛有熱，致小便不利者，服之皆有效也。
<h3>3．白茅根湯</h3>
治陽虛不能化陽，小便不利，或有濕熱壅滯，以致小便不利，積成水腫。

白茅根（一斤，掘取鮮者去淨皮與節間小根細切）
將茅根用水四大碗煮一沸，移其鍋置爐旁，候十數分鐘，視其茅根若不沉水底，再煮一沸，移其鍋置爐旁，須臾視其根皆沉水底，其湯即成。
去渣溫服多半杯，日服五六次，夜服兩三次，使藥力相繼，周十二時，小便自利。

茅根鮮者煮稠汁飲之，則其性微涼，其味甘而且淡。
為其涼也，故能去實火。
為其甘也，故能清虛熱。
為其淡也，故能利小便。
又能宣通臟腑，暢達經絡，兼治外感之熱，而利周身之水也。
然必須如此煮法，服之方效。
若久煎，其清涼之性及其宣通之力皆減，服之即無效矣。
所煮之湯，歷一晝夜即變綠色，若無發酵之味，仍然可用。

一婦人，年四十餘，得水腫證。
其翁固諸生，而精於醫者，自治不效，延他醫診治亦不效。
偶與愚遇，問有何奇方，可救此危證。
因細問病情，知系陰虛有熱，小便不利。
遂俾用鮮茅根煎濃汁，飲旬日全愈。

一媼，年六十餘，得水腫證。
醫者用藥，治愈三次皆反復，再服前藥不效。
其子商於梓匠，欲買棺木，梓匠固其親屬，轉為求治於愚。
因思此證反復數次，後服藥不效者，必是病久陰虛生熱，致小便不利。
細問病情，果覺肌膚髮熱，心內作渴，小便甚少。
俾單用鮮白茅根煎湯，頻頻飲之，五日而愈。

一婦人，年四十許，得水腫證。
其脈象大致平和，而微有滑數之象。
俾濃煎鮮茅根湯飲之，數日病愈強半。
其子來送信，愚因囑之曰：有要緊一言，前竟忘卻。
患此證者，終身須忌食牛肉。
病愈數十年，食之可以復發。
孰意其子未返，已食牛肉。
且自覺病愈，出坐庭中，又兼受風。
其證陡然反復，一身盡腫，兩目因腫甚不能開視。
愚用越婢湯發之，以滑石易石膏（用越婢湯原方，常有不汗者，若以滑石易石膏則易得汗），一劑汗出，小便頓利，腫亦見消。
再飲白茅根湯，數日病遂全愈。

白茅根，拙擬二鮮飲與三鮮飲，用以治吐衄。
此方又用以治水腫，而其功效又不止此也。
愚治傷寒溫病，於大便通後，陽明之盛熱已消，恆俾濃煮鮮茅根湯，渴則飲之，其人病愈必速，且愈後即能飲食，更無反復之患。
蓋寒溫愈後，其人不能飲食與屢次復病者，大抵因餘熱未盡，與胃中津液未復也。
白茅根甘涼之性，既能清外感餘熱，又能滋胃中津液。
至內有鬱熱，外轉覺涼者，其性又善宣通鬱熱使達於外也。
<strong>按：</strong>
凡膨脹，無論或氣、或血、或水腫。
治愈後，皆終身忌食牛肉。
蓋牛肉屬土，食之能壅滯氣血，且其彭亨之形，有似腹脹，故忌之也。
醫者治此等證，宜切囑病家，慎勿誤食。
<h3>4．溫通湯</h3>
治下焦受寒，小便不通。

椒目（八錢，炒搗）　小茴香（二錢，炒搗）　威靈仙（三錢）
人之水飲，由三焦而達膀胱。
三焦者，身內脂膜也。
曾即物類驗之，其脂膜上皆有微絲血管，狀若紅絨毛，即行水之處。
此管熱則膨漲，涼則凝滯，皆能閉塞水道。
若便濁兼受涼者，更凝結稠黏杜塞溺管，滴瀝不通。
故以椒目之滑而溫、茴香之香而熱者，散其凝寒，即以通其竅絡。
更佐以靈仙溫竄之力，化三焦之凝滯，以達膀胱，即化膀胱之凝滯，以達溺管也。
涼甚者，肉桂、附子、乾薑皆可酌加。
氣分虛者，更宜加人參助氣分以行藥力。
<h3>5．加味苓桂朮甘湯</h3>
治水腫小便不利，其脈沉遲無力，自覺寒涼者。

於術（三錢）　桂枝尖（二錢）　茯苓片（二錢）　甘草（一錢）　乾薑（三錢）　人參（三錢）　烏附子（二錢）　威靈仙（一錢五分）
腫滿之證，忌用甘草，以其性近壅滯也。
惟與茯苓同用，轉能瀉濕滿，故方中未將甘草減去。
若腫脹甚劇，恐其壅滯者，去之亦可。

服藥數劑後，小便微利；其脈沉遲如故者，用此湯送服生硫黃末四五釐。
若不覺溫暖，體驗漸漸加多，以服後移時覺微溫為度。

人之水飲，非陽氣不能宣通。
上焦陽虛者，水飲停於膈上。
中焦陽虛者，水飲停於脾胃。
下焦陽虛者，水飲停於膀胱。
水飲停蓄既久，遂漸漬於周身，而頭面肢體皆腫，甚或腹如抱甕，而膨脹成矣。
此方用苓桂朮甘湯，以助上焦之陽。
即用甘草協同人參、乾薑，以助中焦之陽。
又人參同附子，名參附湯（能固下焦元陽將脫）協同桂枝，更能助下焦之陽（桂枝上達胸膈，下通膀胱故腎氣丸用桂枝不用肉桂）。
三焦陽氣宣通，水飲亦隨之宣通，而不復停滯為患矣。
至靈仙與人參並用，治氣虛小便不利甚效（此由實驗而知，故前所載宣陽湯並用之）。
而其通利之性，又能運化朮、草之補力，俾脹滿者服之，毫無滯礙，故加之以為佐使也。
若藥服數劑後，脈仍如故，病雖見愈，實無大效，此真火衰微太甚，恐非草木之品所能成功。
故又用生硫黃少許，以補助相火。
諸家本草謂其能使大便潤，小便長，補火之中大有行水之力，故用之因涼成水腫者尤良也。
服生硫黃法，其中有治水腫之驗案宜參觀。

脈沉水腫，與脈浮水腫迥異。
脈浮者，多系風水，腠理閉塞，小便不利。
當以《金匱》越婢湯發之，通身得汗，小便自利。
若浮而兼數者，當是陰虛火動，宜兼用涼潤滋陰之藥。
脈沉水腫，亦未可遽以涼斷。
若沉而按之有力者，系下焦蘊熱未化，仍當用涼潤之藥，滋陰以化其陽，小便自利。
惟其脈沉而且遲，微弱欲無，詢之更自覺寒涼者，方可放膽用此湯無礙。
或但服生硫黃，試驗漸漸加多，亦可奏效。
特是腫之劇者，脈之部位皆腫，似難辨其沉浮與有力無力，必重按移時，使按處成凹，始能細細辨認。

苓桂朮甘湯，為治上焦停飲之神方。
《金匱》曰：「短氣有微飲，當從小便去之，苓桂朮甘湯主之，腎氣丸亦主之。」喻嘉言注云：「呼氣短，宜用苓桂朮甘湯，以化太陽（膈上）之氣；吸氣短，宜用腎氣丸，以納少陰（腎經）之氣。」推喻氏之意，以為呼氣短，則上焦陽虛，吸氣短，則下焦陰虛，故二方分途施治。
然以之為學者說法，以自明其別有會心則可；以之釋《金匱》，謂其文中之意本如是則不可。
愚臨證體驗多年，見有膈上氣旺而膺胸開朗者，必能運化水飲，下達膀胱，此用苓桂朮甘湯治飲之理也。
見有腎氣旺，而膀胱流通者，又必能吸引水飲，下歸膀胱，此用腎氣丸治飲之理也。
故仲景於上焦有微飲而短氣者，並出兩方，任人取用其一，皆能立建功效。
況桂枝為宣通水飲之妙藥，茯苓為淡滲水飲之要品，又為二方之所同乎。
且《金匱》之所謂短氣，乃呼氣短，非吸氣短也。
何以言之，吸氣短者，吸不歸根即吐出，《神農本草經》所謂吐吸，即喘之替言也。
《金匱》之文，有單言喘者，又有短氣與喘並舉者。
若謂短氣有微飲句，當兼呼氣短與吸氣短而言，而喘與短氣並舉者，又當作何解耶（惟論溢飲變其文曰氣短似言吸氣短）？
用越婢湯治風水，愚曾經驗，遇藥病相投，功效甚捷。
其方《金匱》以治風水惡風，一身悉腫，脈浮不渴，續自汗出，無大熱者。
而愚臨證體驗以來，即非續自汗出者，用之亦可，若一劑而汗不出者，可將石膏易作滑石（分量須加重）。
<h3>6．寒通湯</h3>
治下焦蘊蓄實熱，膀胱腫脹，溺管閉塞，小便滴瀝不通。

滑石（一兩）　生杭芍（一兩）　知母（八錢）　黃柏（八錢）
一人，年六十餘，溺血數日，小便忽然不通，兩日之間滴瀝全無。
病人不能支持，自以手揉擠，流出血水少許，稍較輕鬆。
揉擠數次，疼痛不堪揉擠。
徬徨無措，求為診治。
其脈沉而有力，時當仲夏，身復厚被，猶覺寒涼。
知其實熱鬱於下焦，溺管因熱而腫脹不通也。
為擬此湯，一劑稍通，又加木通、海金沙各二錢，服兩劑全愈。
<h3>7．升麻黃耆湯</h3>
治小便滴瀝不通。
偶因嘔吐咳逆，或側臥欠伸，可通少許，此轉胞也。
用升提藥，提其胞而轉正之，胞系不了戾，小便自利。

生黃耆（五錢）　當歸（四錢）　升麻（二錢）　柴胡（二錢）
一婦人，產後小便不利，遣人詢方。
俾用生化湯加白芍，治之不效，復來詢方。
言有時噁心嘔吐，小便可通少許。
愚恍悟曰，此必因產時努力太過，或撐擠太甚，以致胞系了戾，是以小便不通。
噁心嘔吐，則氣機上逆，胞系有提轉之勢，故小便可以稍通也。
遂為擬此湯，一劑而愈。

三焦之氣化不升則不降。
小便不利者，往往因氣化下陷，鬱於下焦，滯其升降流行之機也。
故用一切利小便之藥不效，而投以升提之藥恆多奇效。
是以拙擬此湯，不但能治轉胞，並能治小便癃閉也。

古方有但重用黃耆，治小便不利，積成水腫者（參閱陸定圃《冷廬醫話》）。

水腫之證，有虛有實，實者似不宜用黃耆。
然其證實者甚少，而虛者居多。
至其證屬虛矣，又當詳辨其為陰虛陽虛，或陰陽俱虛。
陽虛者氣分虧損，可單用、重用黃耆。
陰虛者其血分枯耗，宜重用滋陰之藥，兼取陽生陰長之義，而以黃耆輔之。
至陰陽俱虛者，黃耆與滋陰之藥，可參半用之。
醫者不究病因，痛詆為不可用，固屬鹵莽，至其連用除濕猛劑，其鹵莽尤甚。
蓋病至積成水腫，即病因實者，其氣血至此，亦有虧損。
猛悍藥，或一再用猶可。
若不得已而用至數次，亦宜以補氣血之藥輔之。
況其證原屬重用黃耆治愈之虛證乎。
至今之醫者，對於此證，縱不用除濕猛劑，亦恆多用利水之品。
不知陰虛者，多用利水之藥則傷陰；陽虛者，多用利水之藥亦傷陽。
夫利水之藥，非不可用，然貴深究其病因，而為根本之調治，利水之藥，不過用作嚮導而已。
<strong>【附方】</strong>
葛稚川《肘後方》治小便不通，用大螻蛄二枚，取下體，以水一升漬飲，須臾即通。

又《壽域方》用土狗後半，焙研調服半錢，小便即通，生研亦可。

又《唐氏經驗方》用土狗後截和麝香搗，納臍中縛定，即通。
<strong>按：</strong>
土狗即螻蛄，《日華諸家本草》謂其治水腫，頭面腫。
李時珍謂其通大小便，治石淋，誠為利小便要藥。
凡小便不通者，無論涼熱虛實，皆可加於藥中以為嚮導。
即單服之，亦甚有效驗。
然觀古方，皆用其後半截。
蓋其前半，開破之力多，後半利水力多。
若治二便皆不通者，當全用之。

俗傳：治小便不通聞藥方。
用明雄黃一錢，蟾酥五分（焙發），麝香六釐，共研細，鼻聞之，小便即通。
<h3>8．雞胵湯</h3>
治氣鬱成臌脹，兼治脾胃虛而且郁，飲食不能運化。

生雞內金（四錢，去淨瓦石糟粕搗碎）　於術（三錢）　生杭芍（四錢）　柴胡（二錢）　廣陳皮（二錢）　生薑（三錢）
《內經》謂：「諸濕腫滿，皆屬於脾。」誠以脾也者，與胃相連以膜，能代胃行其津液。
且地居中焦（為中焦油膜所包），更能為四旁宣其氣化。
脾若失其所司，則津液氣化凝滯，腫滿即隨之矣。
是臌脹者，當以理脾胃為主也。
西人謂脾體中虛，內多回血管。
若其回血管之血，因脾病不能流通，瘀而成絲成塊，原非草木之根荄所能消化。
雞內金為雞之脾胃，中有瓦石銅鐵皆能消化，其善化有形瘀積可知。
故能直入脾中，以消回血管之瘀滯。
而又以白朮之健補脾胃者以駕馭之，則消化之力愈大。
柴胡，《神農本草經》謂「主腸胃中飲食積聚，能推陳致新」，其能佐雞內金消瘀可知。
且與陳皮並用，一升一降，而氣自流通也。
用芍藥者，因其病雖系氣臌，亦必挾有水氣，芍藥善利小便，即善行水，且與生薑同用，又能調和營衛，使周身之氣化流通也。
夫氣臌本為難治之證，從擬此方之後，連治數證皆效。

治一叟年六旬，腹脹甚劇。
治以此湯數劑，其效不速。
用黑醜一錢炒研細，煎此湯送下，兩劑大見功效。
又去黑醜，再服數劑全愈。
若小便時覺熱，且色黃赤者，宜酌加滑石數錢。

雞內金雖饒有消化之力，而諸家本草，實有能縮小便之說，恐於證之挾有水氣者不宜。
方中用白芍以利小便，所以濟雞內金之短也。

《內經》謂：「按之窅而不起者，風水也。」愚臨證體驗以來，知凡系水臌，按之皆不能即起。
氣臌則按之舉手即起。
或疑若水積腹中，不行於四肢，如方書所謂單腹脹者，似難辨其為氣為水。
不知果為水證，重按移時，舉手則有微痕，而氣證則無也。
且氣臌證，小便自若，水臌證，多小便不利，此又其明徵也。
<h3>9．雞胵茅根湯</h3>
治水臌氣臌並病，兼治單腹脹，及單水臌脹，單氣臌脹。

生雞內金（五錢，去淨瓦石糟粕軋細）　生於術（分量用時斟酌）　鮮茅根（二兩，銼細）
先將茅根煎湯數茶盅（不可過煎，一兩沸後慢火溫至茅根沉水底湯即成）。
先用一盅半，加生薑五片，煎雞內金末，至半盅時，再添茅根湯一盅，七八沸後，澄取清湯（不拘一盅或一盅多）服之。
所餘之渣，仍用茅根湯煎服。
日進一劑，早晚各服藥一次。
初服小便即多，數日後大便亦多。
若至日下兩三次，宜減雞內金一錢，加生於術一錢。
又數日，脹見消，大便仍勤，可減雞內金一錢，加於術一錢。
又數日，脹消強半，大便仍勤，可再減雞內金一錢，加於術一錢。
如此精心隨病機加減，俾其補破之力，適與病體相宜，自能全愈。
若無鮮茅根，可用藥房中干茅根一兩代之。
無鮮茅根即可不用生薑。
所煎茅根湯，宜當日用盡，煎藥後若有餘剩，可當茶溫飲之。

雞內金之功效，前方下已詳論之矣。
至於茅根最能利水，人所共知。
而用於此方，不但取其利水也，茅根春日發生最早，是稟一陽初生之氣，而上升者也。
故凡氣之鬱而不暢者，茅根皆能暢達之。
善利水又善理氣，故能佐雞內金，以奏殊功也。
加生薑者，恐鮮茅根之性微寒也。
且其味辛能理氣，其皮又善利水也。
繼加於術，減雞內金者，因脹已見消，即當扶正以勝邪，不敢純用開破之品，致傷其正氣也。
或疑此方，初次即宜少加於術者。
而愚曾經試驗，早加於術，固不若晚加之有效也。

或問：茅根能清熱利小便，人所共知。
至謂兼理氣分之郁，諸家本草皆未言及，子亦曾單用之，而有確實之徵驗乎？答曰：此等實驗，已不勝記。
曾治一室女，心中常覺發熱，屢次服藥無效。
後愚為診視，六脈皆沉細，診脈之際，聞其太息數次，知其氣分不舒也。
問其心中脅下，恆隱隱作疼。
遂俾剖取鮮茅根，銼細半斤，煎數沸當茶飲之。
兩日後，復診其脈，已還浮分，重診有力，不復聞其太息。
問其脅下，已不覺疼，惟心中仍覺發熱耳。
再飲數日，其心中發熱亦愈。

又嘗治少年，得肺鼠疫病。
其咽喉唇舌，異常乾燥。
精神昏昏似睡。
周身肌膚不熱。
脈象沉微。
問其心中，時常煩悶。
此鼠疫之邪，閉塞其少陰，致腎氣不能上達也。
問其大便，四日未行。
遂投以大劑白虎加人參湯，先用茅根數兩煎湯，以之代水煎藥，取汁三盅，分三次飲下。
其脈頓起，變作洪滑之象。
精神已復，周身皆熱，諸病亦皆見愈。
俾仍按原方將藥煎出，每飲一次，調入生雞子黃一枚，其病遂全愈。
蓋茅根生於水邊，原兼稟寒水之氣。
且其出地之時，作尖銳之錐形，故能直入少陰，助腎氣上達，與心相濟，則心即跳動有力，是以其脈，遂洪滑外現也。
再加生雞子黃，以滋少陰之液，俾其隨氣上升，以解上焦之因燥生熱，因熱生煩，是以諸病皆愈也。
此二案皆足徵茅根理氣之效也。
<h2><span class="orange">（二十二）治淋濁方</span></h2>
<h3>1．理血湯</h3>
治血淋及溺血、大便下血，證之由於熱者。

生山藥（一兩）　生龍骨（六錢，搗細）　生牡蠣（六錢，搗細）　海螵蛸（四錢，搗細）　茜草（二錢）　生杭芍（三錢）　白頭翁（三錢）　真阿膠（三錢，不用炒）
溺血者，加龍膽草三錢。
大便下血者，去阿膠，加龍眼肉五錢。

血淋之症，大抵出之精道也。
其人或縱欲太過而失於調攝，則腎臟因虛生熱。
或欲盛強制而妄言採補，則相火動無所泄，亦能生熱。
以致血室（男女皆有，男以化精女以系胞）中血熱妄動，與敗精混合化為腐濁之物，或紅、或白、成絲、成塊，溺時杜塞牽引作疼。
故用山藥、阿膠以補腎臟之虛，白頭翁其性寒涼，其味苦而兼澀，涼血之中大有固脫之力，故以清腎臟之熱，茜草、螵蛸以化其凝滯而兼能固其滑脫，龍骨、牡蠣以固其滑脫而兼能化其凝滯，芍藥以利小便而兼能滋陰清熱，所以投之無不效也。
此證，間有因勞思過度而心熱下降，忿怒過甚而肝火下移以成者，其血必不成塊，惟溺時牽引作疼。
此或出之溺道，不必出自精道也。
投以此湯亦效。

溺血之證，不覺疼痛，其證多出溺道，間有出之精道者。
大抵心移熱於小腸，則出之溺道。
肝移熱於血室，則出之精道。
方中加生地黃者，瀉心經之熱也。
若系肝移熱於血室者，加龍膽草亦可。

一人，年三十許，患血淋。
溲時血塊杜塞，努力始能溲出，疼楚異常。
且所溲者上多浮油，膠黏結於器底，是血淋而兼膏淋也。
從前延醫調治，經三十五人，服藥年餘，分毫無效，尪羸已甚。
後愚診視，其脈弦細，至數略數，周身肌膚甲錯，足骨凸處，其肉皮皆成旋螺高寸余，觸之甚疼。
蓋臥床不起者，已半載矣。
細詢病因，謂得之忿怒之餘誤墜水中，時當秋夜覺涼甚，遂成斯證。
知其忿怒之火，為外寒所束，鬱於下焦而不散，而從前居室之間，又有失保養處也。
擬投以此湯，為脈弦，遂以柏子仁（炒搗）八錢，代方中山藥，以其善於養肝也。
疏方甫定，其父出所服之方數十紙，欲以質其同異。
愚曰：無須細觀，諸方與吾方同者，惟阿膠白芍耳，閱之果然。
其父問何以知之？愚曰：吾所用之方，皆苦心自經營者，故與他方不同。
服三劑血淋遂愈，而膏淋亦少減。
改用拙擬膏淋湯，連服二十餘劑，膏淋亦愈，而小便仍然頻數作疼。
細詢其疼之實狀，謂少腹常覺疼而且墜，時有欲便之意，故有尿即不能強忍，知其又兼氣淋也。
又投以拙擬氣淋湯，十劑全愈。
周身甲錯，足上旋螺盡脫。

溺血之證，熱者居多，而間有因寒者，則此方不可用矣。
曾治一人，年三十餘，陡然溺血，其脈微弱而遲，自覺下焦涼甚。
知其中氣虛弱，不能攝血，又兼命門相火衰微，乏吸攝之力，以致腎臟不能封固，血隨小便而脫出也。
投以四君子湯，加熟地、烏附子，連服二十餘劑始愈。
又有非涼非熱，但因脾虛不能統血而溺血者。
方書所謂失於便溺者，太陰之不升也。
仍宜用四君子湯，以龍骨、牡蠣佐之。

大便下血者，大抵由於腸中回血管或血脈管破裂。
方中龍骨、牡蠣之收澀，原可補其破裂之處。
而又去阿膠者，防其滑大腸也。
加龍眼肉者，因此證間有因脾虛不能統血而然者，故加龍眼肉以補脾。
若虛甚者，又當重用白朮，或更以參、耆佐之。
若虛而且陷者，當兼佐以柴胡、升麻。
若虛而且涼者，當兼佐以乾薑、附子，減去芍藥、白頭翁。
一少婦，大便下血月餘，屢次服藥不效。
愚為診視，用理血湯，去阿膠，加龍眼肉五錢治之。
而僻處藥坊無白頭翁，權服一劑，病稍見愈。
翌日至他處藥坊，按方取藥服之，病遂全愈。
則白頭翁之功效，何其偉哉！<strong>附錄：</strong>
直隸唐山張××來函：
張××，年二十八歲，於冬月初，得膏淋，繼之血淋。
所便者，或血條，或血塊，後則繼以鮮血，溺頻莖疼。
屢經醫者調治，病轉加劇。
其氣色青黑，六脈堅數，肝脈尤甚。
與以理血湯，俾連服三劑，血止，脈稍平，他證仍舊。
繼按治淋濁方諸方加減治之，十餘劑全愈。
<h3>2．膏淋湯</h3>
治膏淋。

生山藥（一兩）　生芡實（六錢）　生龍骨（六錢，搗細）　生牡蠣（六錢，搗細）　大生地（六錢，切片）　潞黨參（三錢）　生杭芍（三錢）
膏淋之證，小便混濁，更兼稠黏，便時淋澀作疼。
此證由腎臟虧損，暗生內熱。
腎臟虧損則蟄藏不固，精氣易於滑脫。
內熱暗生，則膀胱熏蒸，小便改其澄清。
久之，三焦之氣化滯其升降之機，遂至便時牽引作疼，而混濁稠黏矣。
故用山藥、芡實以補其虛，而兼有收攝之功。
龍骨、牡蠣以固其脫，而兼有化滯之用。
地黃、芍藥以清熱利便。
潞參以總提其氣化，而斡旋之也。
若其證混濁，而不稠黏者，是但出之溺道，用此方時，宜減龍骨、牡蠣之半。
<h3>3．氣淋湯</h3>
治氣淋。

生黃耆（五錢）　知母（四錢）　生杭芍（三錢）　柴胡（二錢）　生明乳香（一錢）　生明沒藥（一錢）
氣淋之證，少腹常常下墜作疼，小便頻數，淋澀疼痛。
因其人下焦本虛，素蘊內熱，而上焦之氣化又復下陷，鬱而生熱，則虛熱與濕熱，互相結於太陽之腑，滯其升降流通之機而氣淋之證成矣。
故以升補氣化之藥為主，而以滋陰利便流通氣化之藥佐之。
<h3>4．勞淋湯</h3>
治勞淋。

生山藥（一兩）　生芡實（三錢）　知母（三錢）　真阿膠（三錢，不用炒）　生杭芍（三錢）
勞淋之證，因勞而成。
其人或勞力過度、或勞心過度、或房勞過度，皆能暗生內熱，耗散真陰。
陰虧熱熾，熏蒸膀胱，久而成淋，小便不能少忍，便後仍復欲便，常常作疼。
故用滋補真陰之藥為主，而少以補氣之藥佐之，又少加利小便之藥作嚮導。
然此證得之勞力者易治，得之勞心者難治，得之房勞者尤難治。
又有思欲無窮，相火暗動而無所泄，積久而成淋者，宜以黃柏、知母以涼腎，澤瀉、滑石以瀉腎，其淋自愈。

或問：以上治淋四方中，三方以山藥為君，將山藥之性與淋證最相宜乎？答曰：陰虛小便不利者，服山藥可利小便。
氣虛小便不攝者，服山藥可攝小便。
蓋山藥為滋陰之良藥，又為固腎之良藥，以治淋證之淋澀頻數，誠為有一無二之妙品。
再因證而加以他藥輔佐之，所以投之輒效也。
<h3>5．砂淋丸</h3>
治砂淋，亦名石淋。

黃色生雞內金（一兩，雞鴨皆有肫皮而雞者色黃宜去淨砂石）　生黃耆（八錢）　知母（八錢）　生杭芍（六錢）　蓬砂（六錢）　朴硝（五錢）　硝石（五錢）
共軋細，煉蜜為丸，桐子大，食前開水送服三錢，日兩次。

石淋之證，因三焦氣化瘀滯，或又勞心勞力過度，或房勞過度，膀胱暗生內熱。
內熱與瘀滯煎熬，久而結成砂石，杜塞溺道，疼楚異常。
其結之小者，可用藥化之，若大如桃、杏核以上者，不易化矣。
須用西人剖取之法，此有關性命之證，剖取之法雖險，猶可於險中求穩也。

雞內金為雞之脾胃，原能消化砂石。
蓬砂可為金、銀、銅焊藥，其性原能柔五金、治骨鯁，故亦善消硬物。
朴硝，《神農本草經》謂其能化七十二種石。
硝石，《神農本草經》不載，而《名醫別錄》載之，亦謂其能化七十二種石。
想此二物性味相近，古原不分，即包括於朴硝條中，至陶隱居始別之，而其化石之能則同也。
然諸藥皆消破之品，恐於元氣有傷，故加黃耆以補助氣分，氣分壯旺，益能運化藥力。
猶恐黃耆性熱，與淋證不宜，故又加知母、芍藥以解熱滋陰，而芍藥之性，又善引諸藥之力至膀胱也。
<strong>按：</strong>
此證有救急之法。
當石杜塞不通時，則仰臥溺之可通。
若仍不通，或側臥、或立、或以手按地，俾石離其杜塞之處即可通。
<h3>6．寒淋湯</h3>
治寒淋。

生山藥（一兩）　小茴香（二錢，炒搗）　當歸（三錢）　生杭芍（二錢）　椒目（二錢，炒搗）
上所論五淋，病因不同而證皆兼熱。
此外，實有寒熱凝滯，寒多熱少之淋。
其證喜飲熱湯，喜坐暖處，時常欲便，便後益抽引作疼，治以此湯服自愈。
<h3>7．秘真丹</h3>
治諸淋證已愈，因淋久氣化不固，遺精白濁者。

五倍子（一兩，去淨蟲糞）　粉甘草（八錢）
上二味共軋細，每服一錢，竹葉煎湯送下，日再服。

曾治一人，從前患毒淋，服各種西藥兩月餘，淋已不疼，白濁亦大見輕，然兩日不服藥，白濁仍然反復。
愚俾用膏淋湯，送服秘真丹，兩次而愈。
<h3>8．毒淋湯</h3>
治花柳毒淋，疼痛異常，或兼白濁，或兼溺血。

金銀花（六錢）　海金沙（三錢）　石韋（二錢）　牛蒡子（二錢，炒搗）　甘草梢（二錢）　生杭芍（三錢）　三七（二錢，搗細）　鴨蛋子（三十粒，去皮）
上藥八味，先將三七末、鴨蛋子仁用開水送服，再服余藥所煎之湯。

此證若兼受風者，可加防風二三錢。
若服藥數劑後，其疼瘥減，而白濁不除，或更遺精者，可去三七、鴨蛋子，加生龍骨、生牡蠣各五錢。

鴨蛋子味至苦，而又善化瘀解毒清熱，其能消毒菌之力，全在於此。
又以三七之解毒化腐生肌者佐之，以加於尋常治淋藥中，是以治此種毒淋，更勝於西藥也。
<h3>9．清毒二仙丹</h3>
治花柳毒淋，無論初起、日久，凡有熱者，服之皆效。

丈菊子（一兩，搗碎）　鴨蛋子（四十粒，去皮仁破者勿用服時宜囫圇吞下）
上藥二味，將丈菊子煎湯一盅，送服鴨蛋子仁。

丈菊俗名向日葵，其花善催生，子善治淋。
鄰村一少年患此證，便時膏淋與血液相雜，疼痛頗劇，語以此方，數次全愈。
<h3>10．鮮小薊根湯</h3>
治花柳毒淋，兼血淋者。

鮮小薊根（一兩，洗淨銼細）
上一味，用水煎三四沸，取清湯一大茶盅飲之，一日宜如此飲三次。
若畏其性涼者，一次用六七錢亦可。

曾治一少年患此證，所便者血溺相雜，其血成絲、成塊，間有脂膜，疼痛甚劇，且甚腥臭。
屢次醫治無效，授以此方，連服五日全愈。
<strong>按：</strong>
如毒淋之兼血淋者，而與鴨蛋子、三七、鮮小薊根並用則效。

小薊於三鮮飲下曾言之。
然彼則用治吐血，此則用治毒淋中之血淋，皆極效驗，而其功用實猶不止此也。
一十五六歲童子，項下起疙瘩數個，大如巨慄，皮色不變，發熱作疼。
知系陽證，俾濃煎鮮小薊根湯，連連飲之，數日全消。
蓋其善消血中之熱毒，又能化瘀開結，故有如此功效也。
<h3>11．澄化湯</h3>
治小便頻數，遺精白濁，或兼疼澀，其脈弦數無力，或咳嗽、或自汗、或陰虛作熱。

生山藥（一兩）　生龍骨（六錢，搗細）　牡蠣（六錢，搗細）　牛蒡子（三錢，炒搗）　生杭芍（四錢）　粉甘草（錢半）　生車前子（三錢，布包）
<h3>12．清腎湯</h3>
治小便頻數疼澀，遺精白濁，脈洪滑有力，確係實熱者。

知母（四錢）　黃柏（四錢）　生龍骨（四錢，搗細）　生牡蠣（三錢，炒搗）　海螵蛸（三錢，搗細）　茜草（二錢）　生杭芍（四錢）　生山藥（四錢）　澤瀉（一錢半）
或問：龍骨、牡蠣收澀之品也。
子治血淋，所擬理血湯中用之，前方治小便頻數或兼淋澀用之，此方治小便頻數疼澀亦用之，獨不慮其收澀之性有礙於疼澀乎？答曰：龍骨、牡蠣斂正氣而不斂邪氣，凡心氣耗散、肺氣息賁、肝氣浮越、腎氣滑脫，用之皆有捷效。
即證兼瘀、兼疼或兼外感，放膽用之，毫無妨礙。
拙擬補絡補管湯、理郁升陷湯、從龍湯、清帶湯，諸方中論之甚詳，皆可參觀。

一叟，年七十餘，遺精白濁、小便頻數，微覺疼澀。
診其六脈平和，兩尺重按有力，知其年雖高，而腎經確有實熱也。
投以此湯，五劑全愈。

一人，年三十許，遺精白濁，小便時疼如刀剺，又甚澀數。
診其脈滑而有力，知其系實熱之證。
為其年少，疑兼花柳毒淋，遂投以此湯，加沒藥（不去油）三錢、鴨蛋子（去皮）四十粒（藥汁送服），數劑而愈。
<h3>13．舒和湯</h3>
治小便遺精白濁，因受風寒者，其脈弦而長，左脈尤甚。

桂枝尖（四錢）　生黃耆（三錢）　續斷（三錢）　桑寄生（三錢）　知母（三錢）
服此湯數劑後病未全愈者，去桂枝，加龍骨、牡蠣（皆不用煅）各六錢。

東海漁者，年三十餘，得騙白證甚劇。
旬日之間，大見衰憊，懼甚，遠來求方。
其脈左右皆弦，而左部弦而兼長。
夫弦長者，肝木之盛也。
木與風為同類，人之臟腑，無論何處受風，其風皆與肝木相應。
《內經》陰陽應象論所謂「風氣通於肝」者是也。
脈之現象如此，肝因風助，倍形其盛，而失其和也。
況病人自言，因房事後小便當風，從此外腎微腫，遂有此證，尤為風之明徵乎。
蓋房事後，腎臟經絡虛而不閉，風氣乘虛襲入，鼓動腎臟不能蟄藏（《內經》謂腎主蟄藏），而為腎行氣之肝木，又與風相應，以助其鼓動，而大其疏泄（《內經》肝主疏泄），故其病若是之劇也。
為擬此湯，使脈之弦長者，變為舒和。
服之一劑見輕，數劑後遂全愈。
以後凡遇此等症，其脈象與此同者，投以此湯無不輒效。
<h2><span class="orange">（二十三）治傷寒方</span></h2>
<h3>1．麻黃加知母湯</h3>
治傷寒無汗。

麻黃（四錢）　桂枝尖（二錢）　甘草（一錢）　杏仁（二錢，去皮炒）　知母（三錢）
先煮麻黃五六沸，去上沫，納諸藥煮取一茶盅。
溫服覆被，取微似汗，不須啜粥，余如桂枝法將息。

麻黃湯原方，桂枝下有去皮二字，非去枝上之皮也。
古人用桂枝，惟取梢尖嫩枝折視之，內外如一，皮骨不分。
若見有皮骨可分辨者，去之不用，故曰去皮。
陳修園之侄鳴岐曾詳論之。

《傷寒論》太陽篇中麻黃湯，原在桂枝湯後。
而麻黃證多，桂枝證不過十中之一二，且病名傷寒，麻黃湯為治傷寒初得之主方，故先錄之。

傷寒之證，先自背受之，背者足太陽所轄之部位也。
是以其證初得，周身雖皆惡寒，而背之惡寒尤甚，周身雖皆覺疼，而背下連腿之疼痛尤甚。
其脈陰陽俱緊者，誠以太陽為周身外衛之陽，陡為風寒所襲，逼其陽氣內陷，與脈相併，其脈當有力，而作起伏迭湧之勢。
而寒氣之縮力（凡物之體熱則漲，寒則縮），又將外衛之氣縮緊，逼壓脈道，使不得起伏成波瀾，而惟現弦直有力之象。
甚或因不能起伏，而至左右彈動。

凡脈之緊者必有力。
夫脈之跳動，心臟主之。
而其跳動之有力，不但心主之也；諸臟腑有熱皆可助脈之跳動有力，營衛中有熱亦可助脈之跳動有力。
特是脈之有力者，恆若水之有浪，大有起伏之勢。
而緊脈雖有力，轉若無所起伏，誠以嚴寒束其外表，其收縮之力能逼營衛之熱內陷與脈相併，以助其有力；而其收縮之力又能遏抑脈之跳動，使無起伏。
是緊脈之真相，原於平行中見其有力也。
至於緊脈或左右彈者，亦蓄極而旁溢之象也。
仲師治以麻黃湯，所以解外表所束之寒也。

方中用麻黃之性熱中空者，直走太陽之經，外達皮毛，借汗解以祛外感之寒。
桂枝之辛溫微甘者，偕同甘草以溫肌肉、實腠理，助麻黃托寒外出。
杏仁之苦降者，入胸中以降逆定喘。
原方止此四味，而愚為加知母者，誠以服此湯後，間有汗出不解者，非因汗出未透，實因餘熱未清也。
佐以知母於發表之中，兼寓清熱之意，自無汗後不解之虞。
此乃屢經試驗，而確知其然，非敢於經方輕為加減也。

或問：喘為肺臟之病，太陽經於肺無涉，而其證多兼微喘者何也？答曰：胸中亦太陽部位，其中所積之大氣，原與周身衛氣，息息相通。
衛氣既為寒氣所束，則大氣內郁，必膨脹而上逆沖肺，此喘之所由來也。
又風寒襲於皮毛，必兼入手太陰肺經，挾痰涎凝郁肺竅，此又喘之所由來也。
麻黃能兼入手太陰經，散其在經之風寒，更能直入肺中，以瀉其鬱滿。
所以能發太陽之汗者不僅麻黃，而仲景獨取麻黃，為治足經之藥，而手經亦兼顧無遺，此仲景制方之妙也。

凡利小便之藥，其中空者，多兼能發汗，萹蓄、木通之類是也。
發汗之藥，其中空者，多兼能利小便，麻黃、柴胡之類是也。
太陽經病，往往兼及於膀胱，以其為太陽之腑也。
麻黃湯治太陽在經之邪，而在腑者亦兼能治之。
蓋在經之邪，由汗而解，而在腑之邪，亦可由小便而解。
彼後世自作聰明，恆用他藥以代麻黃湯者，於此義蓋未之審也。

大青龍湯，治傷寒無汗煩躁。
是胸中先有內熱，無所發泄，遂鬱而作煩躁，故於解表藥中，加石膏以清內熱。
然麻黃與石膏並用，間有不汗之時。
若用此方，將知母加重數錢，其寒潤之性，能入胸中化合而為汁，隨麻、桂以達於外，而煩躁自除矣。

傷寒與溫病，始異而終同。
為其始異也，故傷寒發表，可用溫熱，溫病發表必須辛涼。
為其終同也，故病傳陽明之後，無論寒溫，皆宜治以寒涼，而大忌溫熱。
茲編於解表類中，略取《傷寒論》太陽篇數方，少加疏解，俾初學知傷寒初得治法，原異於溫病，因益知溫病初得治法，不同於傷寒。
至於傷寒三陰治法，雖亦與溫病多不同，然其證甚少。
若擴充言之，則凡因寒而得之霍亂、痧證，又似皆包括其中。
精微浩繁，萬言莫罄，欲精其業者，取原書細觀可也。
<h3>2．加味桂枝代粥湯</h3>
治傷寒有汗。

桂枝尖（三錢）　生杭芍（三錢）　甘草（錢半）　生薑（三錢）　大棗（三枚，掰開）　生黃耆（三錢）　知母（三錢）　防風（二錢）
煎湯一茶盅，溫服覆被，令一時許，遍身漐漐微似有汗者益佳。
不可如水流漓，病必不除。
禁生冷、黏滑、肉面、五辛、酒酪及臭惡等物。

桂枝湯為治傷風有汗之方。
釋者謂風傷營則有汗，又或謂營分虛損，即與外邪相感召。
斯說也，愚嘗疑之。
人之營衛，皆為周身之外廓。
衛譬則郭也，營譬則城也，有衛以為營之外圍，外感之邪，何能越衛而傷營乎？蓋人之胸中大氣，息息與衛氣相關，大氣充滿於胸中，則饒有吸力，將衛氣吸緊，以密護於周身，捍禦外感，使不得著體，即或著體，亦止中於衛，而不中於營，此理固顯然也。
有時胸中大氣虛損，不能吸攝衛氣，衛氣散漫，不能捍禦外邪，則外邪之來，直可透衛而入營矣。
且愚臨證實驗以來，凡胸中大氣虛損，或更下陷者，其人恆大汗淋漓，拙擬升陷湯下，載有數案，可參觀也。
是知凡桂枝湯證，皆因大氣虛損，其汗先有外越之機，而外邪之來，又乘衛氣之虛，直透營分，擾其營中津液，外泄而為汗也。
究之，風寒原不相離，即系傷風，其中原挾有寒氣，若但中於衛則亦能閉汗矣。
故所用桂枝湯中，不但以祛風為務，而兼有散寒之功也。

陳古愚曰：「桂枝辛溫，陽也。
芍藥苦平，陰也。
桂枝又得生薑之辛，同氣相求，可恃之調周身之陽氣。
芍藥而得大棗、甘草之甘苦化合，可恃之以滋周身之陰液。
既取大補陰陽之品，養其汗源，為勝邪之本，又啜粥以助之，取水穀之津以為汗，汗後毫不受傷，所謂立身於不敗之地，以圖萬全也。」　按：　此解甚超妙，而於啜粥之精義，猶欠發揮。
如謂取水穀之津，以為汗，而人無傷損，他發汗藥，何以皆不啜粥？蓋桂枝湯所主之證，乃外感兼虛之證，所虛者何？胸中大氣是也。
《內經》曰：「谷始入於胃，其精微者，先出於胃之兩焦，以溉五臟，別出兩行營衛之道，其大氣之摶而不行者，積於胸中，命曰氣海。」由斯觀之，大氣雖本於先天，實賴後天水穀之氣培養而成。
桂枝湯證，既因大氣虛損，致衛氣漫散，邪得越衛而侵營，故於服藥之後，即啜熱粥，能補助胸中大氣以勝邪，兼能宣通薑、桂以逐邪，此誠戰則必勝之良方也。
乃後世醫者忽不加察，雖用其方，多不啜粥，致令服後無效，病轉深陷，故王清任《醫林改錯》深詆桂枝湯無用，非無用也，不啜粥故也。
是以愚用此方時，加黃耆升補大氣，以代粥補益之力，防風宣通營衛，以代粥發表之力，服後啜粥固佳，即不啜粥，亦可奏效。
而又恐黃耆溫補之性，服後易至生熱，故又加知母，以預為之防也。
<strong>按：</strong>
凡服桂枝湯原方，欲其出汗者，非啜粥不效。
趙晴初曰：族侄柏堂，二十一歲時，酒後寐中受風，遍身肌膚麻痹，搔之不知疼癢，飲食如常。
時淮陰吳鞠通適寓伊家，投以桂枝湯，桂枝五錢、白芍四錢、甘草三錢、生薑三片、大棗兩枚，水三杯，煎二杯，先服一杯，得汗止後服，不汗再服。
並囑弗夜膳，臨睡腹覺飢，服藥一杯，須臾啜熱稀粥一碗，覆被取汗。
柏堂如其法，只一服，便由頭面至足，遍身漐漐得微汗，汗到處，一手搔之，輒知疼癢，次日病若失。
觀此醫案，知欲用桂枝湯原方發汗者，必須啜粥，若不啜粥，即能發汗，恐亦無此功效。

或問：桂枝湯證，其原因既為大氣虛損，宜其陽脈現微弱之象，何以其脈轉陽浮而陰弱乎？答曰：人之一身，皆氣之所撐懸也。
此氣在下焦為元氣，在中焦為中氣，在上焦為大氣，區域雖分，而實一氣貫注。
故一身之中，無論何處氣虛，脈之三部，皆現弱象。
今其關前之脈，因風而浮，轉若不見其弱，而其關後之脈，仍然微弱，故曰陽浮而陰弱也。
如謂陰弱為下焦陰虛，則其脈宜兼數象。
而愚生平所遇此等證，其脈多遲緩，不及四至，其為氣分虛損，而非陰分虛損可知。
即所謂嗇嗇惡寒、淅淅惡風，翕翕發熱，亦皆氣分怯弱之形狀也。
<h3>3．從龍湯</h3>
治外感痰喘，服小青龍湯，病未全愈，或愈而復發者，繼服此湯。

龍骨（一兩，不用煅搗）　牡蠣（一兩，不用煅搗）　生杭芍（五錢）　清半夏（四錢）　蘇子（四錢，炒搗）　牛蒡子（三錢，炒搗）
熱者，酌加生石膏數錢或至一兩。

從來愚治外感痰喘，遵《傷寒論》小青龍湯加減法，去麻黃加杏仁，熱者更加生石膏，莫不隨手而愈。
然間有愈而復發，再服原方不效者，自擬得此湯後，凡遇此等證，服小青龍湯一兩劑即愈者，繼服從龍湯一劑，必不再發。
未全愈者，服從龍湯一劑或兩劑，必然全愈。
名曰從龍湯者，為其最宜用於小青龍湯後也。

或疑，方中重用龍骨、牡蠣，收澀太過，以治外感之證，雖當發表之餘，仍恐餘邪未盡，被此收澀之藥固閉於中，縱一時強制不喘，恐病根益深，異日更有意外之變。
答曰：若是以品龍骨、牡蠣，淺之乎視龍骨、牡蠣者也，斯可徵之以前哲之說。

徐靈胎曰：龍骨最黏澀，能收斂正氣，凡心神耗散，腸胃滑脫之疾，皆能已之。
此藥但斂正氣，而不斂邪氣。
所以仲景於傷寒邪氣未盡者，亦恆與牡蠣同用，若仲景之柴胡加龍骨牡蠣湯，桂枝、甘草、龍骨、牡蠣湯諸方是也。
愚於傷寒、溫病，熱實脈虛，心中怔忡，精神騷擾者，恆龍骨與萸肉、生石膏並用，即可隨手奏效。

門人高××曾治一外感痰喘，其喘劇脈虛，醫皆諉為不治。
高××投以小青龍湯，去麻黃，加杏仁，又加生石膏一兩、野臺參五錢，一劑而喘定。
恐其反復，又繼投以從龍湯，亦加人參與生石膏，其病霍然頓愈。

又：子××治曲姓叟，年六十餘，外感痰喘，十餘日不能臥。
醫者投以小清龍湯兩劑，病益加劇（脈有熱而不敢多加生石膏者其病必加劇）。
××視之，其脈搏一息六至，上焦煩躁，舌上白苔滿布，每日大便兩三次，然非滑瀉。
審證論脈，似難挽回。
而××仍投以小青龍湯，去麻黃，加杏仁，又加野臺參三錢，生龍骨、生牡蠣各五錢，生石膏一兩半。
一劑病愈強半，又服一劑全愈。
<strong>按：</strong>
前案但加補氣之藥於小青龍湯中，後案並加斂氣之藥於小青龍湯中，似近於少年鹵莽，而皆能挽回至險之證，亦可為用小青龍湯者多一變通之法矣。

邑，鄭××，年五十許。
感冒風寒，痰喘甚劇，服表散、清火、理痰之藥皆不效，留連二十餘日，漸近垂危。
其甥劉××，從愚讀書，與言醫學，頗能記憶。
聞其舅病革，往省之，既至，則衣冠竟屬纊矣。
劉××用葶藶（四錢生者布包）大棗（五枚擘開）湯，加五味子二錢，煎湯灌之，豁然頓醒，繼服從龍湯一劑全愈。
蓋此證乃頑痰鬱塞肺之竅絡，非葶藶大棗湯，不能瀉之。
且喘久則元氣必虛，加五味子二錢，以收斂元氣，並可借葶藶下行之力，以納氣歸腎也。
可知拙擬從龍湯，固宜於小青龍湯後，而服過發表之藥者，臨時制宜，皆可酌而用之，不必盡在小青龍湯後也。
<h3>4．餾水石膏飲</h3>
治胸中先有蘊熱，又受外感，胸中煩悶異常，喘息迫促，其脈浮洪有力，按之未實，舌苔白而未黃者。

生石膏（二兩，軋細）　甘草（三錢）　麻黃（二錢）
上藥三味，用蒸汽水煎兩三沸，取清湯一大碗，分六次溫服下。
前三次，一點鐘服一次，後三次，一點半鐘服一次。
病愈則停服，不必盡劑。
下焦覺涼者，亦宜停服。
僻處若無汽水，可用甘瀾水代之。

作甘瀾水法：用大盆盛水，以杓揚之，揚久水面起有若干水泡，旁有人執杓逐取之，即甘瀾水。

若以治溫病中，似此證者，不宜用麻黃。
宜用西藥阿斯匹林一瓦，融化於湯中以代之。
若僻處藥房無阿斯匹林，又可代以薄荷葉二錢。

奉天錢姓婦於仲冬得傷寒證，四五日間，喘不能臥，胸中煩悶異常，頻頻呼喚，欲自開其胸。
診其脈浮洪而長，重按未實，舌苔白厚。
知其證雖入陽明，而太陽猶未罷也（胸中屬太陽）。
此時欲以小青龍湯治喘，則失於熱。
欲以白虎湯治其煩熱，又遺卻太陽之病，而喘不能愈。
躊躇再三，為擬此方，取汽水輕浮之力，能引石膏上升，以解胸中之煩熱。
甘草甘緩之性，能逗留石膏不使下趨，以專其上行之力。
又少佐以麻黃解散太陽之餘邪，兼藉以瀉肺定喘，而胸中滿悶可除也。
湯成後，俾徐徐分六次服之。
因病在上焦，若頓服，恐藥力下趨，則藥過病所，而病轉不愈也。
服至三次，胸間微汗，病頓見愈，服至盡劑，病愈十之八九。
再診其脈，關前猶似浮洪，喘息已平，而從前兼有咳嗽未愈，繼用玄參一兩，杏仁（去皮）二錢，蔞仁、牛蒡子各三錢，兩劑全愈。
<h3>5．通變大柴胡湯</h3>
治傷寒溫病，表證未罷，大便已實者。

柴胡（三錢）　薄荷（三錢）　知母（四錢）　大黃（四錢）
此方若治傷寒，以防風易薄荷。

《傷寒論》大柴胡湯，治少陽經與陽明府同病之方也。
故方中用柴胡以解在經之邪，大黃以下陽明在府之熱，方中以此二藥為主，其餘諸藥，可加可減，不過參贊以成功也。
然其方宜於傷寒，而以治溫病、與表證不在少陽者，又必稍為通變，而後所投皆宜也。

或問：其表果系少陽證，固宜用柴胡矣。
若非少陽證，既加薄荷、防風以散表邪，何須再用柴胡乎？答曰：凡表證未罷，遽用降藥下之，恆出兩種病證：一為表邪乘虛入里，《傷寒論》所載，下後胸滿心下痞硬，下後結胸者是也；一為表邪乘虛入里且下陷，《傷寒論》所謂，下之利不止者是也。
此方中用防風、薄荷以散之，所以防邪之內陷，用柴胡以升之，所以防邪之下陷也。

一人，年二十餘。
傷寒六七日，頭疼惡寒，心中發熱，咳吐黏涎。
至暮尤寒熱交作，兼眩暈，心中之熱亦甚。
其脈浮弦，重按有力，大便五日未行。
投以此湯，加生石膏六錢、芒硝四錢，下大便二次。
上半身微見汗，諸病皆見輕。
惟心中猶覺發熱，脈象不若從前之浮弦，而重按仍有力。
擬投以白虎加人參湯，恐當下後，易作滑瀉，遂以生山藥代粳米，連服兩劑全愈。
<h3>6．加味越婢加半夏湯</h3>
治素患勞嗽，因外感襲肺，而勞嗽益甚，或兼喘逆，痰涎壅滯者。

麻黃（二錢）　石膏（三錢，煅搗）　生山藥（五錢）　寸麥冬（四錢，帶心）　清半夏（三錢）　牛蒡子（三錢，炒搗）　玄參（三錢）　甘草（一錢五分）　大棗（三枚，擘開）　生薑（三片）
《傷寒論》有桂枝二越婢一湯，治太陽病發熱惡寒，熱多寒少。
《金匱》有越婢湯，治受風水腫。
有越婢加半夏湯，治外感襲肺，致肺中痰火壅滯，脹而作喘。
今因其人素患勞嗽，外感之邪與肺中蘊蓄之痰，互相膠漆，壅滯肺竅而勞嗽益甚。
故用越婢加半夏湯，以祛外襲之邪，而復加山藥、玄參、麥冬，牛蒡子，以治其勞嗽。
此內傷外感兼治之方也。

一叟，年近七旬。
素有勞嗽，初冬宿病發動，又兼受外感，痰涎壅滯胸間，幾不能息。
劇時昏不知人，身軀後挺。
診其脈，浮數無力。
為制此湯，一劑氣息通順，將麻黃、石膏減半，又服數劑而愈。

或問：子嘗謂石膏宜生用，不宜煅用。
以石膏寒涼之中，原兼辛散，煅之則辛散之力，變為收斂，服之轉可增病。
乃他方中，石膏皆用生者，而此獨用煅者何也？答曰：此方所主之病，外感甚輕，原無大熱。
方中用麻黃以祛肺邪，嫌其性熱，故少加石膏佐之。
且更取煅者，收斂之力，能將肺中痰涎凝結成塊，易於吐出。
此理從用煅石膏點豆腐者悟出，試之果甚效驗。
後遇此等證，無論痰涎如何壅盛、如何杜塞，投以此湯，須臾，藥力行後，莫不將痰涎結成小塊，連連吐出，此皆煅石膏與麻黃並用之效也。
若以治寒溫大熱，則斷不可煅。
若更多用，則更不可煅也（煅石膏用於此方，且止三錢，自無妨礙。
然愚後來志願，欲全國藥房，皆不備煅石膏，後有用此方者，若改用生石膏四錢更佳）。
<h2><span class="orange">（二十四）治溫病方</span></h2>
<h3>1．清解湯</h3>
治溫病初得，頭疼，周身骨節痠疼，肌膚壯熱，背微惡寒無汗，脈浮滑者。

薄荷葉（四錢）　蟬蛻（三錢，去足土）　生石膏（六錢，搗細）　甘草（一錢五分）
《傷寒論》曰：「太陽病，發熱而渴，不惡寒者，為溫病。
若發汗已，身灼熱者，名曰風溫。
風溫為病，脈陰陽俱浮，自汗出，身重，多眠睡，息必鼾，言語難出。」此仲景論溫病之提綱也。
乃提綱詳矣，而後未明言治溫病之方。
及反復詳細觀之，乃知《傷寒論》中，原有治溫病方，且亦明言治溫病方，特涉獵觀之不知耳。
六十一節云：「發汗後，不可更行桂枝湯。
汗出而喘，無大熱者，可與麻黃、杏仁、甘草、石膏湯主之。」夫此證既汗後不解，必是用辛熱之藥，發不惡寒證之汗，即溫病提綱中，所謂若發汗已也（提綱中所謂若發汗，是用辛熱之藥強發溫病之汗）。
其汗出而喘，無大熱者，即溫病提綱中，所謂若發汗已，身灼熱及後所謂自汗出、多眠睡、息必鼾也。
睡而息鼾，醒則喘矣。
此證既用辛熱之藥，誤發於前，仲景恐醫者見其自汗，再誤認為桂枝湯證，故特戒之曰：不可更行桂枝湯，而宜治以麻杏甘石湯。
此節與溫病提綱遙遙相應，合讀之則瞭如指掌。
然麻杏甘石湯，誠為治溫病初得之的方矣。
而愚於發表藥中不用麻黃，而用薄荷、蟬蛻者，曾於葛根黃芩黃連湯解後詳論之，茲不再贅。

今者論溫病之書甚夥，而鄭衛紅紫，適足亂真。
愚本《內經》、仲景，間附以管見，知溫病大綱，當分為三端。
今逐端詳論，臚列於下，庶分途施治，不至錯誤。

一為春溫。
其證因冬月薄受外感，不至即病。
所受之邪，伏於膜原之間，阻塞脈絡，不能宣通，暗生內熱。
迨至春日陽生，內蘊之熱，原有萌動之機，而復薄受外感，與之相觸，則陡然而發，表裡俱熱，《內經》所謂「冬傷於寒，春必病溫」者是也，宜治以拙擬涼解湯。
熱甚者，治以拙擬寒解湯。
有汗者，宜仲景葛根黃連黃芩湯，或拙擬和解湯，加生石膏。
若至發於暑月，又名為暑溫，其熱尤甚。
初得即有脈洪長，渴嗜涼水者，宜投以大劑白虎湯，或拙擬仙露湯。

一為風溫。
猶是外感之風寒也，其時令已溫，外感之氣已轉而為溫，故不名曰傷寒、傷風，而名風溫，即《傷寒論》中所謂風溫之為病者是也。
然其證有得之春初者，有得之春暮者，有得之夏秋者，當隨時序之寒熱，參以脈象，而分別治之。
若當春初秋末，時令在寒溫之間，初得時雖不惡寒，脈但浮而無熱象者，宜用拙擬清解湯，加麻黃一二錢，或用仲景大青龍湯。
若當暑熱之日，其脈象浮而且洪者，用拙擬涼解湯，或寒解湯。
若有汗者，用拙擬和解湯，或酌加生石膏。

一為濕溫。
其證多得之溽暑。
陰雨連旬，濕氣隨呼吸之氣，傳入上焦，窒塞胸中大氣。
因致營衛之氣不相貫通，其肌表有似外感拘束，而非外感也。
其舌苔白而滑膩，微帶灰色。
當用解肌利便之藥，俾濕氣由汗與小便而出，如拙擬宣解湯是也。
仲景之豬苓湯，去阿膠，加連翹亦可用。
至濕熱蓄久，陽明府實，有治以白虎湯，加蒼朮者，其方亦佳。
而愚則用白虎湯，以滑石易知母，又或不用粳米，而以生薏米代之。
至於「冬不藏精，春必病溫」，《內經》雖有明文，其證即寓於風溫、春溫之中。
蓋內虛之人，易受外感，而陰虛蘊熱之人，尤易受溫病。
故無論風溫、春溫之兼陰虛者，當其發表、清解、降下之時，皆宜佐以滋陰之品，若生山藥、生地黃、玄參、阿膠、生雞子黃之類均可酌用，或宜兼用補氣之品，若白虎湯之加人參，竹葉石膏湯之用人參，誠以人參與涼潤之藥並用，不但補氣，實大能滋陰也。

上所論溫病，乃別其大綱及其初得治法。
至其證之詳悉，與治法之隨證變通，皆備於後之方案中。
至於疫病，乃天地之癘氣，流行傳染，與溫病迥異。

方中薄荷葉，宜用其嫩綠者。
至其梗，宜用於理氣藥中，若以之發汗，則力減半矣。
若其色不綠而蒼，則其力尤減。
若果嫩綠之葉，方中用三錢即可。

薄荷氣味近於冰片，最善透竅。
其力內至臟腑筋骨，外至腠理皮毛，皆能透達，故能治溫病中之筋骨作疼者。
若謂其氣質清輕，但能發皮膚之汗，則淺之乎視薄荷矣。

蟬蛻去足者，去其前之兩大足也。
此足甚剛硬，有開破之力。
若用之退目翳消瘡瘍，帶此足更佳。
若用之發汗，則宜去之，蓋不欲其於發表中，寓開破之力也。

蟬蛻性微涼、味淡，原非辛散之品，而能發汗者，因其以皮達皮也。
此乃發汗中之妙藥，有身弱不任發表者，用之最佳。
且溫病恆有兼癮疹者，蟬蛻尤善托癮疹外出也。

石膏性微寒，《神農本草經》原有明文。
雖系石藥，實為平和之品。
且其質甚重，六錢不過一大撮耳。
其涼力，不過與知母三錢等。
而其清火之力則倍之，因其涼而能散也。
嘗觀後世治溫之方，至陽明府實之時，始敢用石膏五六錢，豈能知石膏者哉！然必須生用方妥，煅者用至一兩，即足僨事。
又此方所主之證，或兼背微惡寒，乃熱鬱於中，不能外達之徵，非真惡寒也。
白虎湯證中，亦恆有如此者，用石膏透達其熱，則不惡寒矣。

或問：外感中於太陽則惡寒，中於陽明則不惡寒而發熱。
時至春、夏，氣候溫熱，故外感之來，不與寒水相感召，而與燥金相感召，直從身前陽明經絡襲入，而為溫病。
後世論溫病者，多是此說。
而《傷寒論》溫病提綱，冠之以太陽病者何也？答曰：溫病初得，亦多在太陽，特其轉陽明甚速耳。

曾治一人，年二十餘。
當仲夏夜寢，因夜涼，蓋單衾凍醒，發懶，仍如此睡去。
須臾又凍醒，晨起微覺惡寒。
至巳時已覺表裡大熱，兼喘促，脈洪長而浮。
投以清解湯，方中生石膏，改用兩半，又加牛蒡子（炒搗）三錢，服後得汗而愈。
由斯觀之，其初非中於太陽乎，然不專在太陽也。
人之所以覺涼者，由於衣衾之薄。
其氣候究非寒涼，故其中於人不專在太陽，而兼在陽明。
且當其時，人多蘊內熱，是以轉陽明甚速也，然此所論者風溫耳。
若至冬受春發，或夏發之溫，恆有與太陽無涉者。
故《傷寒論》溫病提綱中，特別之曰：風溫之為病，明其異於「冬傷於寒，春必病溫」之溫病也。
又杏仁與牛蒡子，皆能降肺定喘，而杏仁性溫、牛蒡子性涼，傷寒喘證，皆用杏仁，而溫病不宜用溫藥，故以牛蒡子代之。
<strong>附錄：</strong>
直隸鹽山孫××來函：
一九二五年春，一人來津學木工。
因身體單薄，又兼天熱，得溫病，請為診視。
脈浮數而滑，舌苔白厚，時時昏睡。
為開清解湯，生石膏用一兩，為其脈數，又加玄參五錢，一劑病愈。

斯年仲春，俞××之三位女兒皆出瘟疹。
生為診視，皆投以清解湯，加連翹、生地、滑石而愈。
同時之患此證者，勢多危險。
惟生投以此方，皆能隨手奏效。
<h3>2．涼解湯</h3>
治溫病，表裡俱覺發熱，脈洪而兼浮者。

薄荷葉（三錢）　蟬蛻（二錢，去足土）　生石膏（一兩，搗細）　甘草（一錢五分）
春溫之證，多有一發而表裡俱熱者，至暑溫尤甚，已詳論之於前矣。
而風溫證，兩三日間，亦多見有此脈、證者。
此湯皆能治之，得汗即愈。

西人治外感，習用阿斯匹林法。
用阿斯匹林一瓦，和乳糖（可代以白蔗糖）服之，得汗即愈。
愚屢次試之，其發汗之力甚猛，外感可汗解者，用之發汗可愈。
若此涼解湯，與前清解湯，皆可以此藥代之，以其涼而能散也。
若後之寒解湯，即不可以此藥代之，蓋其發汗之力有餘，而清熱之力，仍有不足也。
<h3>3．寒解湯</h3>
治周身壯熱，心中熱而且渴，舌上苔白欲黃，其脈洪滑。
或頭猶覺疼，周身猶有拘束之意者。

生石膏（一兩，搗細）　知母（八錢）　連翹（一錢五分）　蟬蛻（一錢五分，去足土）
或問：此湯為發表之劑，而重用石膏、知母，微用連翹、蟬蛻，何以能得汗？答曰，用此方者，特恐其診脈不真，審證不確耳。
果如方下所注脈證，服之覆杯可汗，勿庸慮此方之不效也。
蓋脈洪滑而渴，陽明府熱已實，原是白虎湯證。
特因頭或微疼，外表猶似拘束，是猶有一分太陽流連未去。
故方中重用石膏、知母以清胃府之熱；而復少用連翹、蟬蛻之善達表者，引胃中化而欲散之熱，仍還太陽作汗而解。
斯乃調劑陰陽，聽其自汗，非強發其汗也。
況石膏性涼（《神農本草經》謂其微寒即涼也）味微辛，有實熱者，單服之即能汗乎？
曾治一少年，孟夏長途勞役，得溫病，醫治半月不效。
後愚診視，其兩目清白，竟無所見，兩手循衣摸床，亂動不休，讝語不省人事。
其大便從前滑瀉，此時雖不滑瀉，每日仍溏便一兩次。
脈浮數，右寸之浮尤甚，兩尺按之即無。
因此證目清白無見者，腎陰將竭也。
手循衣摸床者，肝風已動也。
病勢之危，已至極點。
幸喜脈浮，為病還太陽。
右寸浮尤甚，為將汗之勢。
其所以將汗而不汗者，人身之有汗，如天地之有雨。
天地陰陽和而後雨，人身亦陰陽和而後汗。
此證尺脈甚弱，陽升而陰不能應，汗何由作？當用大潤之劑，峻補真陰，濟陰以應其陽，必能自汗。
遂用熟地、玄參、阿膠、枸杞之類，約重六七兩，煎湯一大碗，徐徐溫飲下，一日連進二劑，即日大汗而愈。
審是，則發汗原無定法。
當視其陰陽所虛之處，而調補之，或因其病機而利導之，皆能出汗，非必發汗之藥始能汗也。
　按：　寒溫之證，原忌用黏膩滋陰、甘寒清火，以其能留邪也。
而用以為發汗之助，則轉能逐邪外出，是藥在人用耳。

一人，年四十餘。
為風寒所束不得汗，胸中煩熱，又兼喘促。
醫者治以蘇子降氣湯，兼散風清火之品，數劑病益進。
診其脈，洪滑而浮，投以寒解湯，須臾上半身即出汗。
又須臾，覺藥力下行，至下焦及腿亦皆出汗，病若失。

一人，年三十許。
得溫證，延醫治不效，遷延十餘日。
愚診視之，脈雖洪而有力，仍兼浮象。
問其頭疼乎？曰：然！渴欲飲涼水乎？曰：有時亦飲涼水，然不至燥渴耳。
知其為日雖多，而陽明之熱，猶未甚實，太陽之表，猶未盡罷也。
投以寒解湯，須臾汗出而愈。

一人，年三十餘。
於冬令感冒風寒，周身惡寒無汗，胸間煩躁。
原是大青龍湯證，醫者投以麻黃湯。
服後汗無分毫，而煩躁益甚，幾至瘋狂。
診其脈，洪滑異常，兩寸皆浮，而右寸尤甚。
投以寒解湯，覆杯之頃，汗出如洗而愈。
審是則寒解湯不但宜於溫病，傷寒現此脈者，投之亦必效也。

一叟，年七旬。
素有勞疾，薄受外感，即發喘逆，投以小青龍湯，去麻黃，加杏仁、生石膏輒愈。
上元節後，因外感甚重，舊病復發，五六日間，熱入陽明之府。
脈象弦長浮數，按之有力，而無洪滑之象（此外感兼內傷之脈）。
投以寒解湯，加潞參三錢，一劑汗出而喘愈。
再診其脈，餘熱猶熾，繼投以白虎加人參以山藥代粳米湯一大劑，分三次溫飲下，盡劑而愈。

一妊婦，傷寒兩、三日。
脈洪滑異常，精神昏憒，間作讝語，舌苔白而甚厚。
為開寒解湯方，有一醫者在座，問方中之意何居？愚曰：欲汗解耳。
曰：此方能汗解乎？愚曰：此方遇此證，服之自能出汗，若泛作汗解之藥服之，不能汗也。
飲下須臾，汗出而愈。

一婦人，年二十餘，得溫病。
咽喉作疼，舌強直，幾不能言，心中熱而且渴，頻頻飲水，脈竟沉細異常，肌膚亦不發熱。
遂舍脈從證，投以寒解湯，得微汗，病稍見愈。
明晨又復如故，舌之強直更甚。
知藥原對證，而力微不能勝病也。
遂仍投以寒解湯，將石膏加倍，煎湯兩盅，分二次溫飲下，又得微汗，病遂愈。
<strong>按：</strong>
傷寒脈若沉細，多系陰證。
溫病脈若沉細，則多系陽證。
蓋溫病多受於冬，至春而發，其病機自內向外。
有時病機鬱而不能外達，其脈或即現沉細之象，誤認為涼，必至誤事。
又此證，寒解湯既對證見愈矣，而明晨，舌之強直更甚，乃將方中生石膏倍作二兩，分兩次前後服下，其病即愈。
由是觀之，凡治寒溫之熱者，皆宜煎一大劑，分數次服下，效古人一劑三服之法也。

門人高××曾治一媼，年近七旬。
於春初得傷寒證，三四日間，煩熱異常。
又兼白痢，晝夜滯下無度，其脈洪滑兼浮。
高××投以寒解湯，加生杭芍三錢，一劑微汗而熱解，痢亦遂愈。

又：吳又可曰：「里證下後，脈浮而微數，身微熱，神思或不爽。
此邪熱浮於肌表，里無壅滯也。
雖無汗，宜白虎湯，邪可從汗而解。
若下後，脈空虛而數，按之豁然如無者，宜白虎加人參湯，覆杯則汗解。」　按：　白虎湯與白虎加人參湯，皆非解表之藥，而用之得當，雖在下後，猶可須臾得汗，況在未下之前乎。
不但此也，即承氣湯，亦可為汗解之藥，亦視乎用之何如耳。
又洪吉人曰：「余嘗治熱病八、九日，用柴葛解之、芩連清之、硝黃下之，俱不得汗。
昏憒擾亂，撮空摸床，危在頃刻。
以大劑地黃湯（必系減去桂附者），重加人參、麥冬進之。
不一時，通身大汗淋漓，惡證悉退，神思頓清。」<strong>按：</strong>
此條與愚用補陰之藥發汗相似，所異者，又加人參以助其氣分也。
上所論者皆發汗之理，果能匯通參觀，發汗之理，無餘蘊矣。
<strong>附錄：</strong>
直隸鹽山李××來函：
天津××，得溫病，先服他醫清解之藥數劑無效。
弟診其脈象，沉浮皆有力，表裡壯熱無汗。
投以寒解湯原方，遍身得汗而愈。
山斯知方中重用生石膏、知母以清熱，少加連翹、蟬蛻以引熱透表外出，制方之妙遠勝於銀翹散、桑菊飲諸方矣。
且由此知石膏生用誠為妙藥。
從治愈此證之後，凡遇寒溫實熱諸證，莫不遵書中方論，重用生石膏治之。
其熱實脈虛者，亦莫不遵書中方論，用白虎加人參湯，或用白虎加人參以生山藥代粳米湯，皆能隨手奏效。

直隸鹽山孫××來函：
斯年初冬，適郭姓之女得傷寒證，三四日間陽明熱勢甚劇，面赤氣粗，六脈洪數，時作譫語。
為開寒解湯，因胸中覺悶，加栝蔞仁一兩，一劑病愈。
<h3>4．石膏阿斯匹林湯</h3>
治同前證。

生石膏（二兩，軋細）　阿斯匹林（一瓦）
上藥二味，先用白蔗糖沖水，送服阿斯匹林。
再將石膏煎湯一大碗，待周身正出汗時，乘熱將石膏湯飲下三分之二，以助阿斯匹林發表之力。
迨至汗出之後，過兩三點鐘，猶覺有餘熱者，可仍將所餘石膏湯溫飲下。
若藥服完，熱猶未盡者，可但用生石膏煎湯，或少加粳米煎湯，徐徐溫飲之，以熱全退淨為度，不用再服阿斯匹林也。

又：此湯不但可以代寒解湯，並可以代涼解湯。
若以代涼解湯時，石膏宜減半。
<strong>附錄：</strong>
江蘇平臺王××來函：
小兒××，秋夏之交，陡起大熱，失常神呆，閉目不食。
家慈見而駭甚。
吾因胸有成竹定見，遂曰：「此無憂。」即用書中石膏阿斯匹林湯，照原方服法，服後即神清熱退。
第二日午際又熱，遂放膽再用原方，因其痰多而咳，為加清半夏、牛蒡子，服之全愈。
<h3>5．和解湯</h3>
治溫病表裡俱熱，時有汗出，舌苔白，脈浮滑者。

連翹（五錢）　蟬蛻（二錢，去足土）　生石膏（六錢，搗細）　生杭芍（五錢）　甘草（一錢）
若脈浮滑，而兼有洪象者，生石膏當用一兩。
<h3>6．宣解湯</h3>
治感冒久在太陽，致熱蓄膀胱，小便赤澀。
或因小便秘，而大便滑瀉。
兼治濕溫初得，憎寒壯熱，舌苔灰色滑膩者。

滑石（一兩）　甘草（二錢）　連翹（三錢）　蟬蛻（三錢，去足土）　生杭芍（四錢）
若滑瀉者，甘草須加倍。

一叟，年六十五，得風溫證。
六七日間，周身悉腫，腎囊腫大似西瓜，屢次服藥無效。
旬日之外，求為診視。
脈洪滑微浮，心中熱渴，小便澀熱，痰涎上泛，微兼喘息，舌苔白厚。
投以此湯，加生石膏一兩，周身微汗，小便通利，腫消其半，猶覺熱渴。
遂將方中生石膏加倍，服後又得微汗，腫遂盡消，諸病皆愈。
　按：　此乃風溫之熱，由太陽經入於膀胱之府，阻塞水道，而陽明胃府亦將實也。
由是觀之，彼謂溫病入手經、不入足經者，何其謬哉！
<h3>7．滋陰宣解湯</h3>
治溫病，太陽未解，漸入陽明。
其人胃陰素虧，陽明府證未實，已燥渴多飲，飲水過多，不能運化，遂成滑瀉，而燥渴益甚。
或喘，或自汗，或小便秘。
溫疹中多有類此證者，尤屬危險之候，用此湯亦宜。

其方即宣解湯加生山藥一兩，甘草改用三錢。

此乃胃府與膀胱同熱，又兼虛熱之證也。
滑石性近石膏，能清胃府之熱，淡滲利竅，能清膀胱之熱，同甘草生天一之水，又能清陰虛之熱，一藥而三善備，故以之為君。
而重用山藥之大滋真陰，大固元氣者，以為之佐使。
且山藥生用，則汁漿稠黏，同甘草之甘緩者，能逗留滑石於胃中，使之由胃輸脾，由脾達肺，水精四布。
循三焦而下通膀胱，則煩熱除，小便利，而滑瀉止矣。
又兼用連翹、蟬蛻之善達表者，以解未罷之太陽，使膀胱蓄熱，不為外感所束，則熱更易於消散。
且蟬之性，飲而不食，有小便無大便，故其蛻，又能利小便，而止大便也。
愚自臨證以來，遇此等證，不知凡幾。
醫者率多束手，而投以此湯，無不愈者。
若用於溫疹兼此證者，尤為妥善，以連翹、蟬蛻，實又表散溫疹之妙藥也。

一媼，年近七旬，素患漫腫。
為調治月餘，腫雖就愈，而身體未復。
忽於季春得溫病，上焦煩熱，病家自剖鮮地骨皮，煮汁飲之稍愈，又飲數次，遂滑瀉不止，而煩熱益甚。
其脈浮滑而數，重診無力。
病家因病者年高，又素有疾病，加以上焦煩熱，下焦滑瀉，惴惴惟恐不愈，而愚毅然以為可治。
投以滋陰宣解湯，一劑瀉止，煩熱亦覺輕。
繼用拙擬白虎加人參以山藥代粳米湯，煎汁一大碗，一次只溫飲一大口，防其再滑瀉也。
盡劑而愈。

一室女，感冒風熱，遍身癮疹，煩渴滑瀉，又兼喘促。
其脈浮數無力。
愚躊躇再四，亦投以滋陰宣解湯，兩劑諸病皆愈。
<strong>按：</strong>
服滋陰宣解湯，皆不能出大汗，且不宜出大汗，為其陰分虛也。
間有不出汗者，病亦可愈。
<h3>8．滋陰清燥湯</h3>
治同前證。
外表已解，其人或不滑瀉，或兼喘息，或兼咳嗽，頻吐痰涎，確有外感實熱，而脈象甚虛數者。
若前證，服滋陰宣解湯後，猶有餘熱者，亦可繼服此湯。

其方即滋陰宣解湯，去連翹、蟬蛻。

一婦人，受妊五月，偶得傷寒。
三四日間，胎忽滑下。
上焦燥渴，喘而且呻，痰涎壅盛，頻頻咳吐。
延醫服藥，病未去，而轉添滑瀉，晝夜十餘次。
醫者辭不治，且謂危在旦夕。
其家人惶恐，迎愚診視。
其脈似洪滑，重診指下豁然，兩尺尤甚。
本擬治以滋陰清燥湯，為小產才四五日，不敢遽用寒涼。
遂先用生山藥二兩、酸石榴一個，連皮搗爛，同煎汁一大碗，分三次溫飲下。
滑瀉見愈，他病如故。
再診其脈，洪滑之力較實，因思此證雖虛，確有外感實熱，若不先解其實熱，他病何以得愈？時屆晚三點鐘，病人自言，每日此時潮熱，又言精神困倦已極，晝夜苦不得睡。
遂於斯日，復投以滋陰清燥湯。
方中生山藥重用兩半，煎汁一大碗，徐徐溫飲下，一次只飲藥一口，誠以產後，脈象又虛，不欲寒涼侵下焦也。
斯夜遂得安睡，渴與滑瀉皆愈，喘與咳亦愈其半。
又將山藥、滑石各減五錢，加龍骨、牡蠣各八錢，一劑而愈。

一室女，傷寒過兩旬矣，而瘦弱支離，精神昏憒，過午發熱，咳而且喘，醫者辭不治。
診其脈，數至七至，微弱欲無。
因思此證，若系久病至此，不可為矣。
然究系暴虛之證，生機之根柢當無損。
勉強投以滋陰清燥湯，將滑石減半，又加玄參、熟地黃各一兩，野臺參五錢，煎湯一大碗，徐徐溫飲下。
飲完煎滓重飲，俾藥力晝夜相繼。
兩日之間，連服三劑，滑石漸減至二錢，其病竟愈。
<strong>按：</strong>
此證始終不去滑石者，恐當傷寒之餘，仍有餘邪未淨。
又恐補藥留邪，故用滑石引之下行，使有出路也。
又凡煎藥若大劑，必需多煎湯數杯，徐徐服之。
救險證宜如此，而救險證之陰分虧損者，尤宜如此也。

汲××之母，年近七旬。
身體羸弱，穀食不能消化，惟飲牛乳，或間飲米湯少許，已二年臥床，不能起坐矣。
於戊午季秋，受溫病。
時愚初至奉天，自錦州邀愚診視。
脈甚細數，按之微覺有力。
發熱咳嗽，吐痰稠黏，精神昏憒，氣息奄奄。
投以滋陰清燥湯，減滑石之半，加玄參五錢，一劑病愈強半。
又煎渣取清湯一茶盅，調入生雞子黃一枚，服之全愈。

奉天一孺子年四歲，得溫病，邪猶在表，醫者不知為之清解，遽投以苦寒之劑，服後滑瀉，四五日不止。
上焦燥熱，閉目而喘，精神昏憒。
延為診治，病雖危險，其脈尚有根柢，知可挽回。
俾用滋陰清燥湯原方，煎汁一大茶杯，為其幼小，俾徐徐溫飲下，盡劑而愈。
然下久亡陰，余有虛熱，繼用生山藥、玄參各一兩以清之，兩劑熱盡除。
大抵醫者遇此等證，清其燥熱，則滑瀉愈甚，補其滑瀉，其燥熱亦必愈甚。
惟此方，用山藥以止滑瀉，而山藥實能滋陰退熱，滑石以清燥熱，而滑石實能利水止瀉，二藥之功用，相得益彰。
又佐以芍藥之滋陰血、利小便，甘草之燮陰陽、和中宮，亦為清熱止瀉之要品。
彙集成方，所以效驗異常。
愚用此方，救人多矣，即勢至垂危，投之亦能奏效。

奉天劉××，年二十五六，於季冬得傷寒，經醫者誤治，大便滑瀉無度，而上焦煩熱，精神昏憒，時作譫語，脈象洪數，重按無力。
遂重用生山藥兩半、滑石一兩、生杭芍六錢、甘草三錢，一劑瀉止。
上焦煩熱不退，仍作譫語，爰用玄參、沙參諸涼潤之藥清之，仍復滑瀉，再投以前方一劑瀉又止，而上焦之煩熱益甚，精神亦益昏憒，毫無知覺。
此時其家人畢至，皆以為不可復治。
診其脈雖不實，仍有根柢，至數雖數，不過六至，知猶可治，遂慨切謂其家人曰：「果信服余藥，此病尚可為也」，其家人似領悟。
為疏方，用大劑白虎加人參湯，更以生山藥一兩代粳米，大生地一兩代知母，煎湯一大碗，囑其藥須熱飲，一次止飲一口，限以六句鍾內服完，盡劑而愈。

津市錢姓小兒四歲，灼熱滑瀉，重用滋陰清燥湯治愈。
<strong>附錄：</strong>
奉天鐵嶺楊××來函：
治李姓婦人膨脹證。
先經他醫用蒼朮、檳榔、厚朴、枳實、香附、紫蔻之類辛燥開破，初服覺輕，七八劑後病轉增劇，煩渴泄瀉。
又更他醫，投以紫樸琥珀丸，煩渴益甚，一日夜泄瀉十五六次，再診時，醫者辭不治。
又延醫數人，皆諉為不治。
後乃一息奄奄，舁至床上兩次，待時而已。
其姻家有知生者強生往視。
其脈如水上浮麻，不分至數，按之即無，惟兩尺猶似有根，言語不真，彷彿可辨，自言心中大渴，少飲水即疼不可忍，蓋不食者已三日矣。
先投以滋陰清燥湯，為脈象虛甚，且氣息有將脫之意，又加野臺參、淨萸肉，一劑，諸病皆愈，可以進食。
遂俾用一味山藥粥，送服生雞內金細末及西藥百布聖，取其既可作藥，又可作飯也。
又即前方加減，日服一劑，旬日全愈。
<h3>9．滋陰固下湯</h3>
治前證服藥後，外感之火已消，而渴與瀉仍未全愈。
或因服開破之藥傷其氣分，致滑瀉不止。
其人或兼喘逆，或兼咳嗽，或自汗，或心中怔忡者，皆宜急服此湯。

生山藥（兩半）　懷熟地（兩半）　野臺參（八錢）　滑石（五錢）　生杭芍（五錢）　甘草（二錢）　酸石榴（一個，連皮搗爛）
上藥七味，用水五盅，先煎酸石榴十餘沸，去滓再入諸藥，煎湯兩盅，分二次溫飲下。
若無酸石榴，可用牡蠣（煅研）一兩代之。
汗多者，加山萸肉（去淨核）六錢。

寒溫諸證，最忌誤用破氣之藥。
若心下或胸脅疼痛，加乳香、沒藥、楝子、丹參諸藥，腹疼者加芍藥，皆可止疼。
若因表不解，束其鬱熱作疼者，解表清熱，其疼自止。
若誤服檳榔、青皮、鬱金、枳殼諸破氣之品，損其胸中大氣，則風寒乘虛內陷，變成結胸者多矣。
即使傳經已深，而腸胃未至大實，可降下者，則開破與寒涼並用，亦易使大便滑瀉，致變證百出。
愚屢見此等醫者誤人，心甚惻怛。
故與服破氣藥而結胸者，制蕩胸湯以救其誤。
服破氣藥而滑瀉者，制此湯以救其誤。
究之，誤之輕者可救，誤之重者實難挽回於垂危之際也。
<h3>10．猶龍湯</h3>
治胸中素蘊實熱，又受外感。
內熱為外感所束，不能發泄。
時覺煩躁，或喘、或胸脅疼，其脈洪滑而長者。

連翹（一兩）　生石膏（六錢，搗細）　蟬蛻（二錢，去足土）　牛蒡子（二錢，炒搗）
喘者，倍牛蒡子。
胸中疼者加丹參、沒藥各三錢。
脅下疼者，加柴胡、川楝子各三錢。

此方所主之證，即《傷寒論》大青龍湯所主之證也。
然大青龍湯宜於傷寒，此則宜於溫病。
至傷寒之病，其胸中煩躁過甚者，亦可用之以代大青龍，故曰猶龍也。

一婦，年三十餘。
胸疼連脅，心中發熱。
服開胸、理氣、清火之藥不效。
後愚診視，其脈浮洪而長。
知其上焦先有鬱熱，又為風寒所束，則風寒與鬱熱相搏而作疼也。
治以此湯，加沒藥、川楝子各四錢，一劑得汗而愈。

一叟，年過七旬。
素有勞病。
因冬令傷寒，勞病復發，喘而且咳，兩三日間，痰涎壅盛，上焦煩熱。
診其脈，洪長浮數。
投以此湯，加玄參、潞參各四錢，一劑汗出而愈。

門人劉××，曾治一人，年四十。
外感痰喘甚劇。
四五日間，脈象洪滑，舌苔白而微黃。
劉××投以此湯，方中石膏用一兩，連翹用三錢。
一劑周身得汗，外感之熱已退，而喘未全愈。
再診其脈，平和如常，微嫌無力。
遂用拙擬從龍湯，去蘇子，加潞參三錢，一劑全愈。
愚聞之喜曰：外感痰喘，小青龍湯所主之證也。
拙擬猶龍湯，原以代大青龍湯，今並可代小青龍湯，此愚之不及料也。
將方中藥味輕重，略為加減，即能另建奇功，以斯知方之運用在人，慧心者自能變通也。
<strong>按：</strong>
連翹原非發汗之藥，即諸家本草，亦未有謂其能發汗者。
惟其人蘊有內熱，用至一兩必然出汗，且其發汗之力緩而長。
為其力之緩也，不至為汪洋之大汗，為其力之長也，晚睡時服之，可使通夜微覺解肌。
且能舒肝氣之郁，瀉肺氣之實，若但目為瘡家要藥，猶未識連翹者也。
用連翹發汗，必色青者方有力。
蓋此物嫩則青，老則黃。
凡物之嫩者，多具生髮之氣，故凡發汗所用之連翹，必須青連翹。
<h2><span class="orange">（二十五）治傷寒溫病同用方</span></h2>
<h3>1．仙露湯</h3>
治寒溫陽明證，表裡俱熱，心中熱，嗜涼水，而不至燥渴，脈象洪滑，而不至甚實，舌苔白厚，或白而微黃，或有時背微惡寒者。

生石膏（三兩，搗細）　玄參（一兩）　連翹（三錢）　粳米（五錢）
上四味，用水五盅，煎至米熟，其湯即成。
約可得清汁三盅，先溫服一盅。
若服完一劑，病猶在者，可仍煎一劑，服之如前。
使藥力晝夜相繼，以病愈為度。
然每次臨服藥，必詳細問詢病人，若腹中微覺涼，或欲大便者，即停藥勿服。
候兩三點鐘，若仍發熱未大便者，可少少與服之。
若已大便，即非溏瀉而熱猶在者，亦可少少與服。

《傷寒論》白虎湯，為陽明府病之藥，而兼治陽明經病。
此湯為陽明經病之藥，而兼治陽明府病。
為其所主者，責重於經，故於白虎湯方中，以玄參之甘寒（《神農本草經》言苦寒，細嚼之實甘而微苦，古今藥或有不同），易知母之苦寒，又去甘草，少加連翹。
欲其輕清之性，善走經絡，以解陽明在經之熱也。
方中粳米，不可誤用糯米（俗名漿米）。
粳米清和甘緩，能逗留金石之藥於胃中，使之由胃輸脾，由脾達肺，藥力四布，經絡貫通。
糯米質黏性熱，大能固閉藥力，留中不散，若錯用之，即能誤事。

一叟年七十有一，因感冒風寒，頭疼異常，徹夜不寢。
其脈洪大有力，表裡俱發熱，喜食涼物，大便三日未行，舌有白苔甚厚。
知系傷寒之熱，已入陽明之府。
因頭疼甚劇，且舌苔猶白，疑猶可汗解。
治以拙擬寒解湯，加薄荷葉一錢。
頭疼如故，亦未出汗，脈益洪實。
恍悟曰：此非外感表證之頭疼，乃陽明經府之熱，相併上逆，而沖頭部也。
為制此湯，分三次溫飲下，頭疼愈強半，夜間能安睡，大便亦通。
復診之，脈象餘火猶熾，遂用仲景竹葉石膏湯，生石膏仍用三兩，煎汁一大碗，分三次溫飲下，盡劑而愈。
<strong>按：</strong>
竹葉石膏湯，原寒溫大熱退後，滌餘熱、復真陰之方。
故其方不列於六經，而附載於六經之後。
其所以能退餘熱者，不恃能用石膏，而恃石膏與參並用。
蓋寒溫餘熱，在大熱鑠涸之餘，其中必兼有虛熱。
石膏得人參，能使寒溫後之真陰頓復，而餘熱自消，此仲景制方之妙也。
又麥冬甘寒黏滯，雖能為滋陰之佐使，實能留邪不散，致成勞嗽。
而惟與石膏、半夏並用，則無忌，誠以石膏能散邪，半夏能化滯也。
或疑炙甘草湯（亦名復脈湯）中亦有麥冬，卻無石膏、半夏。
然有桂枝、生薑之辛溫宣通者，以駕馭之，故亦不至留邪。
彼惟知以甘寒退寒溫之餘熱者，安能援以為口實哉！
溫病中，有當日得之，即宜服仙露湯者。
一童子，年十六。
暑日力田於烈日之中，午飯後，陡覺發熱，無汗，煩渴引飲。
診其脈，洪而長，知其暑而兼溫也。
投以此湯，未盡劑而愈。
<strong>按：</strong>
此證初得，而胃府之熱已實。
彼謂溫病入手經，不入足經者，何夢夢也！
上焦煩熱太甚者，原非輕劑所能療。
而投以重劑，又恐藥過病所，而病轉不愈。
惟用重劑，徐徐飲下，乃為合法。
曾治一人，年四十餘。
素吸鴉片，於仲冬得傷寒，兩三日間，煩躁無汗。
原是大青龍湯證，因誤服桂枝湯，煩躁益甚。
迎愚診視，其脈關前洪滑，兩尺無力。
為開仙露湯，因其尺弱，囑其徐徐飲下，一次只飲藥一口，防其寒涼侵下焦也。
病家忽愚所囑，竟頓飲之，遂致滑瀉數次，多帶冷沫。
上焦益覺煩躁，鼻如煙燻，面如火炙。
其關前脈，大於前一倍，又數至七至。
知其已成戴陽之證，急用人參一兩，煎好兌童便半茶蠱，將藥碗置涼水盆中，候冷頓飲之。
又急用玄參、生地、知母各一兩，煎湯一大碗，候用。
自服參後，屢診其脈，過半點鐘，脈象漸漸收斂，至數似又加數。
遂急將候用之藥燉熱，徐徐飲下，一次飲藥一口，閱兩點鐘盡劑，周身微汗而愈。
此因病家不聽所囑，致有如此之失，幸而救愈，然亦險矣。
審是，則凡藥宜作數次服者，慎勿頓服也。
蓋愚自臨證以來，無論內傷、外感，凡遇險證，皆煎一大劑，分多次服下。
此以小心行其放膽，乃萬全之策，非孤注之一擲也。

《傷寒論》陽明篇中，白虎湯後，繼以承氣湯，以攻下腸中燥結，而又詳載不可攻下諸證。
誠以承氣力猛，倘或審證不確，即足誤事。
愚治寒溫三十餘年，得一避難就易之法。
凡遇陽明應下證，亦先投以大劑白虎湯一兩劑。
大便往往得通，病亦即愈。
即間有服白虎湯數劑，大便猶不通者，而實火既消，津液自生，腸中不致乾燥，大便自易降下。
用玄明粉三錢，加蜂蜜或柿霜兩許，開水沖調服下，大便即通。
若仍有餘火未盡，而大便不通者，單用生大黃末一錢（若涼水調服生大黃末一錢，可抵煮服者一兩），蜜水調服，通其大便亦可。
且通大便於服白虎湯後，更無下後不解之虞。
蓋下證略具，而脈近虛數者，遽以承氣下之，原多有下後不解者，以其真陰虧、元氣虛也。
惟先服白虎湯或先服白虎加人參湯，去其實火，即以復其真陰，培其元氣，而後微用降藥通之，下後又何至不解乎。
此亦愚百用不至一失之法也。

間有用白虎湯潤下大便，病仍不解，用大黃降之而後解者，以其腸中有匿藏之結糞也。
曾治一媼，年七十餘，季冬得傷寒證，七八日間，延愚診視。
其脈洪長有力，表裡俱熱，煩渴異常，大便自病後未行。
投以白虎加人參湯二劑，大便遂通，一日降下三次，病稍見愈，而脈仍洪長。
細審病情，當有結糞未下，遂單用大黃三錢，煮數沸服之，下結糞四五枚，病遂見愈，仍非脈淨身涼，又用拙擬白虎加人參以山藥代粳米湯，服未盡劑而愈。
然此乃百中之一二也。
臨證者，不可因此生平僅遇之證，遂執為成法，輕視白虎，而重視承氣也。

重用石膏以退火之後，大便間有不通者，即可少用通利之藥通之。
此固愚常用之法，而隨證制宜，又不可拘執成見。
曾治一少年，傷寒已過旬日，陽明火實，大便燥結，投一大劑白虎湯，一日連進二劑，共用生石膏六兩，至晚九點鐘，火似見退，而精神恍惚，大便亦未通行，再診其脈，變為弦象，夫弦主火衰，亦主氣虛。
知此證清解已過，而其大便仍不通者，因其元氣虧損，不能運行白虎湯涼潤之力也。
遂單用人參五錢，煎湯俾服之，須臾大便即通，病亦遂愈。
蓋治此證的方，原是白虎加人參湯，因臨證時審脈不確，但投以白虎湯，遂致病有變更。
幸迷途未遠，猶得急用人參，繼所服白虎湯後以成功。
誠以日間所服白虎湯，盡在腹中，得人參以助之，始能運化。
是人參與白虎湯，前後分用之，亦無異於一時同用之也。
益嘆南陽制方之神妙，誠有令人不可思議者也。
吳又可謂：「如人方肉食而病適來，以致停積在胃，用承氣下之，惟是臭水稀糞而已，於承氣湯中，單加人參一味，雖三四十日停積之物於是方下。
蓋承氣借人參之力鼓舞胃氣，宿物始動也。」又可此論，亦即愚用人參於白虎湯後，以通大便之理也。
<strong>附錄：</strong>
湖北天門縣崔××來函：
丁卯仲夏，何某，身染溫病。
他醫以香薷飲、藿香正氣散治之，不效。
迎僕診視，遵用清解湯，一劑而愈。
時因溫病盛行，以書中清解湯、涼解湯、寒解湯、仙露湯、從龍湯、餾水石膏飲，有嘔者，兼用代赭石。
本此數方，變通而用，救愈三千餘人，共用生石膏一千餘斤，並未僨事。
<h3>2．石膏粳米湯</h3>
治溫病初得，其脈浮而有力，身體壯熱。
並治一切感冒初得，身不惡寒而心中發熱者。
若其熱已入陽明之腑，亦可用代白虎湯。

生石膏（二兩，軋細）　生粳米（二兩半）
上二味，用水三大碗，煎至米爛熟，約可得清汁兩大腕。
乘熱儘量飲之，使周身皆汗出，病無不愈者。
若陽明腑熱已實，不必乘熱頓飲之，徐徐溫飲下，以消其熱可也。

或問：外感初得，即中有蘊熱，陽明胃腑，不至燥實，何至速用生石膏二兩？答曰：此方妙在將石膏同粳米煎湯，乘熱飲之。
俾石膏寒涼之性，隨熱湯發散之力，化為汗液盡達於外也。
西人謂，胃本無化水之能，亦無出水之路。
而壯實之人，飲水滿胃，須臾水氣旁達，胃中即空。
蓋胃中原多微絲血管，能引水氣以入回血管，由回血管過肝入心，以運行於周身，由肺升出為氣，由皮膚滲出為汗，余透腎至膀胱為溺。
石膏煎湯，毫無氣味，毫無汁漿，直與清水無異，且又乘熱飲之，則敷布愈速，不待其寒性發作，即被胃中微絲血管吸去，化為汗、為氣，而其餘為溺，則表裡之熱，亦隨之俱化。
此寒因熱用，不使傷胃之法也。
且與粳米同煮，其沖和之氣，能助胃氣之發達，則發汗自易。
其稠潤之汁，又能逗留石膏，不使其由胃下趨，致寒涼有礙下焦。
不但此也，清水煎開後，變涼甚速，以其中無汁漿，不能留熱也。
此方粳米多至二兩半，湯成之後，必然汁漿甚稠。
飲至胃中，又善留蓄熱力，以為作汗之助也。
是以人之欲發汗者，飲熱茶不如啜熱粥也。

初擬此方時，惟用以治溫病。
實驗既久，知傷寒兩三日後，身不惡寒而發熱者，用之亦效。
丙辰正月上旬，愚自廣平移居德州。
自邯鄲上火車，自南而北，復自北而南，一晝夜繞行千餘里。
車窗多破，風寒徹骨。
至德州，同行病者五六人，皆身熱無汗。
遂用生石膏、粳米各十餘兩，飯甑煮爛熟，俾病者儘量飲其熱湯，皆周身得汗而愈，一時稱快。

瀋陽朱姓婦，年五旬。
於戊午季秋，得溫病甚劇。
時愚初至奉天，求為診治。
見其以冰囊作枕，復懸冰囊，貼面之上側。
蓋從前求東人調治，如此治法，東人之所為也。
合目昏昏似睡，大聲呼之，毫無知覺。
其脈洪大無倫，按之甚實。
愚謂其夫曰：此病陽明腑熱，已至極點。
外治以冰，熱愈內陷。
然此病尚可為，非重用生石膏不可。
其夫韙愚言，遂用生石膏細末四兩、粳米八錢，煎取清汁四茶杯，徐徐溫灌下。
約歷十點鐘，將藥服盡，豁然頓醒。
後又用知母、花粉、玄參、白芍諸藥，少加連翹以清其餘熱，服兩劑全愈。
<strong>附錄：</strong>
江蘇崇明縣蔡××來函：
季秋，敝處張氏之女得瘟病甚劇，服藥無效，醫言不治，病家以為無望。
其母求人強僕往視，見其神昏如睡，高呼不覺；脈甚洪實。
用先生所擬之石膏粳米湯，生石膏用三兩，粳米用五錢。
見者莫不驚訝誹笑。
且有一老醫揚言於人曰：「蔡某年僅二十，看書不過年餘，竟大膽若此！石膏重用三兩，縱煅透用之亦不可，況生者乎？此藥下咽，人即死矣。」有人聞此言，急來相告，僕曰：「此方若用煅石膏，無須三兩，即一兩亦斷送人命而有餘。
若用生者，即再多數兩亦無礙，況僅三兩乎。」遂急催病家購藥，親自監視，煎取清湯一大碗，徐徐溫灌下。
病人霍然頓醒。
其家人驚喜異常，直以為死後重生矣。
繼而熱瘧流行，經僕重用生石膏治愈者不勝計。
<h3>3．鎮逆白虎湯</h3>
治傷寒、溫病邪傳胃腑，燥渴身熱，白虎證俱。
其人胃氣上逆，心下滿悶者。

生石膏（三兩，搗細）　知母（兩半）　清半夏（八錢）　竹茹粉（六錢）
用水五盅，煎汁三盅，先溫服一盅。
病已愈者，停後服。
若未全愈者，過兩點鐘，再溫服一盅。
《傷寒論》白虎湯，治陽明腑熱之聖藥也。
蓋外邪熾盛，勢若燎原，胃中津液，立就枯涸，故用石膏之辛寒以祛外感之邪，知母之涼潤以滋內耗之陰。
特是石膏質重（雖煎作湯性亦下墜），知母味苦，苦降與重墜相併，下行之力速，胃腑之熱或難盡消。
且恐其直趨下焦而為泄瀉也，故又借粳米之濃汁、甘草之甘味，緩其下趨之勢。
以待胃中微絲血管徐徐吸去，由肺升出為氣，由皮膚滲出為汗，余入膀胱為溺，而內蘊之熱邪隨之俱清，此仲景制方之妙也。
然病有兼證，即用藥難拘成方。
猶是白虎湯證也，因其人胃氣上逆，心下脹滿，粳米、甘草不可復用，而以半夏、竹茹代之，取二藥之降逆，以參贊石膏、知母成功也。

一婦人，年三十餘，得溫證。
始則嘔吐，五六日間，心下滿悶，熱而且渴。
脈洪滑有力，舌苔黃厚。
聞其未病之先，曾有鬱怒未伸，因得斯證，俗名夾惱傷寒。
然時當春杪，一得即不惡寒，乃溫病，非傷寒也。
為疏此方，有一醫者在座，疑而問曰：此證因胃氣上逆作脹滿，始將白虎湯方，另為更定。
何以方中不用開通氣分之藥，若承氣湯之用厚朴、枳實，而惟用半夏、竹茹乎？答曰：白虎湯用意，與承氣迥異。
蓋承氣湯，乃導邪下行之藥，白虎湯乃托邪外出之藥。
故服白虎湯後，多有得汗而解者。
間有服後未即得汗，而大熱既消，其飲食之時，恆得微汗，餘熱亦由此盡解。
若因氣逆脹滿，恣用破氣之藥，傷其氣分，不能托邪外出，將邪陷愈深，脹滿轉不能消，或更增劇。
試觀《傷寒論》多有因誤下傷其氣分，成結胸，成心下痞硬證，不可不知也。
再試觀諸瀉心，不輕用破氣之品，卻有半夏瀉心湯。
又仲景治「傷寒解後，氣逆欲嘔」有竹葉石膏湯，半夏與石膏並用；治「婦人乳、中虛、煩亂、嘔逆」有竹皮大丸，竹茹與石膏並用，是半夏、竹茹善降逆氣可知也。
今師二方之意，用之以易白虎湯中之甘草、粳米，降逆氣而不傷正氣，服後仍可托邪外出，由汗而解，而脹滿之證，亦即消解無餘。
此方愚用之屢矣，未有不隨手奏效者。
醫者聞言省悟，聽愚用藥，服後，病人自覺脹滿之處，如以手推排下行，病亦遂愈。
<h3>4．白虎加人參以山藥代粳米湯</h3>
治寒溫實熱已入陽明之府，燥渴嗜飲涼水，脈象細數者。

生石膏（三兩，搗細）　知母（一兩）　人參（六錢）　生山藥（六錢）　粉甘草（三錢）
上五味，用水五盅，煎取清汁三盅，先溫服一盅。
病愈者，停後服。
若未全愈者，過兩點鐘，再服一盅。
至其服法詳細處，與仙露湯同。

傷寒法，白虎湯用於汗、吐、下後當加人參。
究之脈虛者，即宜加之，不必在汗、吐、下後也。
愚自臨證以來，遇陽明熱熾，而其人素有內傷，或元氣素弱，其脈或虛數，或細微者，皆投以白虎加人參湯。
實驗既久，知以生山藥代粳米，則其方愈穩妥，見效亦愈速。
蓋粳米不過調和胃氣，而山藥兼能固攝下焦元氣，使元氣素虛者，不至因服石膏、知母而作滑瀉。
且山藥多含有蛋白之汁，最善滋陰。
白虎湯得此，既祛實火，又清虛熱，內傷外感，須臾同愈。
愚用此方救人多矣。
略列數案於下，以資參考。

一叟，年近六旬。
素羸弱，勞嗽，得傷寒證，三日，昏憒不知人。
診其脈甚虛數，而肌膚烙手，確有實熱。
知其脈虛證實，邪火橫恣，元氣又不能支持，故傳經猶未深入，而即昏憒若斯也。
躊躇再四，乃放膽投以此湯。
將藥煎成，乘熱徐徐灌之，一次只灌下兩茶匙。
閱三點鐘，灌藥兩盅，豁然頓醒。
再盡其余，而病愈矣。

一叟，年六旬。
素亦羸弱多病，得傷寒證，綿延十餘日。
舌苔黃厚而干，心中熱渴，時覺煩躁。
其不煩躁之時，即昏昏似睡，呼之，眼微開，精神之衰憊可知。
脈象細數，按之無力。
投以涼潤之劑，因其脈虛，又加野臺參佐之。
大便忽滑瀉，日下數次。
因思此證，略用清火之藥，即滑瀉者，必其下焦之氣化不固。
先用藥固其下焦，再清其上焦、中焦未晚也。
遂用熟地黃二兩，酸石榴一個，連皮搗爛，同煎湯一大碗。
分三次溫飲下，大便遂固。
間日投以此方，將山藥改用一兩，以生地黃代知母，煎湯成，徐徐溫飲下，一次只飲藥一大口。
閱八點鐘，始盡劑，病愈強半。
翌日，又按原方，如法煎服，病又愈強半。
第三日，又按其方服之，盡劑而愈。
<strong>按：</strong>
熟地黃原非治寒溫之藥，而病至極危時，不妨用之，以救一時之急。
故仲景治脈結代，有炙甘草湯，亦用乾地黃（即今生地），結代亦險脈也。
如無酸石榴時，可用龍骨（煅搗）、牡蠣（煅搗）各五錢代之。

一叟，年六旬余。
素吸鴉片，羸弱多病，於孟冬感冒風寒，其脈微弱而浮。
愚用生黃耆數錢，同表散之藥治之，得汗而愈。
間日，因有緊務事，冒寒出門，汗後重感，比前較劇。
病臥旅邸，不能旋里。
因延彼處醫者診治，時身熱飲水，病在陽明之府。
醫者因其脈微弱，轉進溫補，病益進。
更延他醫，以為上有浮熱，下有實寒，用附子、吳茱萸，加黃連治之。
服後，齒齦盡腫，且甚疼痛，時覺煩躁，頻頻飲水，不能解渴。
不得已復來迎。
愚至，診其脈細而數，按之略實。
遂投以此湯，加玄參六錢，以散其浮游之熱。
一劑牙疼即愈，煩躁與渴亦見輕。
翌日，用原方去玄參，將藥煎成，調入生雞子黃三枚，作三次溫飲下，大便得通而愈。

一人，年二十，資稟素弱。
偶覺氣分不舒，醫者用三稜、延胡等藥破之。
自覺短氣，遂停藥不敢服。
隔兩日，忽發喘逆，筋惕肉動，精神恍惚。
脈數至六至，浮分搖搖，按之若無。
肌膚甚熱，上半身時出熱汗，自言心為熱迫，甚覺怔忡。
其舌上微有白苔，中心似黃。
統觀此病情狀，雖陡發於一日，其受外感，已非一日。
蓋其氣分不舒時，即受外感之時，特其初不自覺耳。
為其怔忡太甚，不暇取藥，急用生雞子黃四枚，溫開水調和，再將其碗置開水盆中，候溫服之，喘遂止，怔忡亦見愈。
繼投以此湯，煎汁一大碗，仍調入生雞子黃三枚，徐徐溫飲下。
自晚十點鐘至早七點鐘，盡劑而病若失。
因其從前服藥傷氣，俾用玄參一兩、潞參五錢，連服數劑以善其後。

一童子，年十七。
於孟夏得溫證，八九日間，呼吸迫促，頻頻咳吐，痰血相雜。
其咳吐之時，疼連胸脅，上焦微嫌發悶。
診其脈，確有實熱，而數至七至，搖搖無根。
蓋其資稟素弱，又兼讀書勞心，其受外感又甚劇，故脈象若是之危險也。
為其胸脅疼悶兼吐血，遂減方中人參之半，加竹茹、三七（搗細沖服）各二錢。
用三七者，不但治吐血，實又兼治胸脅之疼也。
一劑血即不吐，諸病亦見愈。
又服一劑全愈。

一農家孺子，年十一。
因麥秋農家忙甚，雖幼童亦作勞田間，力薄不堪重勞，遂得溫病。
手足擾動，不能安臥，譫語不休，所言者皆勞力之事，晝夜目不能瞑。
脈象雖實，卻非洪滑。
擬投以此湯，又慮小兒少陽之體，外邪方熾，不宜遽用人參，遂用生石膏兩半、蟬蛻一錢，煎服後，諸病如故。
復來詢方，且言其苦於服藥，昨所服者，嘔吐將半。
愚曰，單用生石膏二兩，煎取清汁，徐徐溫飲之，即可不吐。
乃如言服之，病仍不愈。
再為診視，脈微熱退，譫語益甚，精神昏昏，不省人事。
急用野臺參兩半、生石膏二兩，煎汁一大碗，分數次溫飲下。
身熱脈起，目遂得瞑，手足稍安，仍作譫語。
又於原渣加生石膏、麥冬各一兩，煎汁二盅，分兩次溫飲下。
降大便一次，其色甚黑，病遂愈。
<strong>按：</strong>
此證若早用人參，何至病勢幾至莫救。
幸即能省悟，猶能竭力挽回，然亦危而後安矣。
愚願世之用<strong>白虎湯者，宜常存一加人參之想也。
</strong>
又按：　此案與前案觀之，凡用白虎湯而宜加人參者，不必其脈現虛弱之象也。
凡諗知其人勞心過度，或勞力過度，或在老年，或有宿疾，或熱已入陽明之府，脈象雖實，而無洪滑之象，或脈有實熱，而至數甚數者，用白虎湯時，皆宜酌加人參。

寒溫證表裡皆虛，汗出淋漓，陽明胃腑，仍有實熱者，用此湯時，宜加龍骨、牡蠣。
一童子，年十六，於季冬得傷寒證。
因醫者用發表藥太過，周身時時出汗，仍表裡大熱，心中怔忡，精神恍惚。
脈象洪數，按之無力。
遂用此湯，加龍骨、牡蠣（皆不煅）各一兩，煎汁一大碗，分數次溫飲下，盡劑而愈。

仲景治傷寒脈結代者，用炙甘草湯，誠佳方也。
愚治寒溫，若其外感之熱不盛，遇此等脈，即遵仲景之法。
若其脈雖結代，而外感之火甚實者，亦用白虎加人參以山藥代粳米湯。
曾治一叟，年六旬余。
於孟冬得傷寒證，五六日間，延愚診視。
其脈洪滑，按之亦似有力。
表裡俱覺發熱，間作呻吟，又兼喘逆，然不甚劇。
投以白虎湯，一劑大熱稍減。
再診其脈，或七八動一止，或十餘動一止，兩手皆然，而重按無力。
遂於原方中加人參八錢，兼師炙甘草湯中用乾地黃之意，以生地代知母。
煎汁兩盅，分二次溫飲下。
脈即調勻，且較前有力，而熱仍如故。
從前方中生石膏二兩遂加倍為四兩，煎汁一大碗，俾徐徐溫飲下，盡劑而愈。
<strong>按：</strong>
治此證時，愚習用白虎湯，而猶未習用白虎湯加參也。
自此以後，凡年過六旬之人，即脈甚洪實，用白虎湯時，亦必少加人參二三錢。

結代之脈雖並論，究之結脈輕於代脈，故結脈間有宜開通者。
曾治一叟，年六十餘，大便下血，醫治三十餘日，病益進。
日下血十餘次，且多血塊，精神昏憒。
延為診視，脈洪實異常，至數不數，惟右部有止時，其止無定數，乃結脈也。
其舌苔純黑，知系溫病大實之證。
從前醫者，但知治其便血，不知治其溫病可異也。
投以白虎加人參以山藥代粳米湯，將石膏改用四兩，煎湯三盅，分三次溫飲下。
每次送服旱三七細末一錢。
如此日服一劑，兩日血止，大便仍滑瀉，脈象之洪實減半，而其結益甚，且腹中覺脹。
詢其病因，知得諸惱怒之後。
遂改用萊菔子六錢，而佐以白芍、滑石、花粉、茅根、甘草諸藥，一劑脹消。
脈之至數調勻，仍稍有洪實之象，滑瀉亦減。
再投以滋陰清燥湯，一劑瀉止，脈亦平和。

寒溫之證，最忌舌乾。
至舌苔薄而干，或干而且縮者，尤為險證。
而究其原因，卻非一致。
有因真陰虧損者，有因氣虛不上潮者，有因氣虛更下陷者，皆可治以白虎加人參以山藥代粳米湯。
蓋人參之性，大能補氣，元氣旺而上升，自無下陷之虞。
而與石膏同用，又大能治外感中之真陰虧損，況又有山藥、知母，以濡潤之乎。
若脈象虛數者，又宜多用人參，減石膏一兩，再加玄參、生地滋陰之品。
煎汁三四茶盅，徐徐溫飲下，一次只飲一大口，防其寒涼下侵致大便滑瀉。
又欲其藥力息息上達，助元氣以生津液，飲完一劑，再煎一劑，使藥力晝夜相繼，數日舌潤火退，其病自愈。
一人年二十餘，素勞力太過，即覺氣分下陷。
一歲之間，為治愈三次。
至秋杪感冒時氣，胸中煩熱滿悶，燥渴引飲，滑瀉不止，微兼喘促。
舌上無苔，其色鮮紅，兼有砂粒。
延醫調治，投以半補半破之劑。
意欲止其滑瀉兼治其滿悶也。
服藥二劑，滑瀉不止。
後愚為診視，其脈似有實熱，重按無力。
遂先用拙擬加味天水散止其滑瀉。
方中生山藥用兩半、滑石用一兩，一劑瀉止。
繼服滋陰清火之劑，數劑喘促亦愈，火亦見退。
唯舌乾連喉，幾不能言，頻頻飲水，不少濡潤，胸中仍覺滿悶。
愚恍悟曰：此乃外感時氣，挾舊病復發，故其脈象雖熱，按之不實。
其舌乾如斯者，津液因氣分下陷而不上潮也。
其胸中滿悶者，氣分下陷，胸中必覺短氣，病人不善言病情，故漫言滿悶也。
此時大便不行已五日。
遂投以白虎加人參以山藥代粳米湯，一劑病愈十之七八，而舌之干亦減半。
又服一劑，大便得通，病覺全愈。
舌上仍無津液，又用潞參一兩、玄參兩半，日服一劑，三日後舌上津液滋潤矣。

一童子，年十三，於孟冬得傷寒證。
七八日間，喘息鼻煽動，精神昏憒，時作譫語，所言者皆勞力之事。
其脈微細而數，按之無力。
欲視其舌，干縮不能外伸，啟齒探視，舌皮有瘢點作黑色，似苔非苔，頻飲涼水，毫無濡潤之意。
愚曰：此病必得之勞力之餘，胸中大氣下陷，故津液不能上潮，氣陷不能托火外出，故脈道瘀塞。
不然，何以脈象若是，恣飲涼水而不滑瀉乎？遂治以白虎加人參以山藥代粳米湯，煎汁一大碗，徐徐溫飲下，一晝夜間連進二劑，其病遂愈。
<strong>按：</strong>
脈虛數而舌乾者，大便雖多日不行，斷無可下之理，即舌苔黃而且黑亦不可下。
惟按上所載治法，使其大便徐徐自通，方為穩善。
若大便通後，而火猶熾，舌仍乾者，可用潞參一兩、玄參二兩煮汁，徐徐飲之，以舌潤火退為度。
若或因服藥失宜，大便通後，遂滑瀉，其虛火上逆，舌仍乾者，可用拙擬滋陰固下湯去滑石，加沙參數錢。
若其為日既久，外感之火全消，而舌乾神昏，或呼吸之間，常若氣不舒，而時作太息者，此大氣因服藥下陷，病雖愈而不能自復也。
宜單用人參兩許煎湯服之，或少加柴胡亦可（此證有案在升陷湯下宜參觀）。
若微有餘熱，可加玄參佐之。

寒溫下後不解，醫者至此，恆多束手。
不知《傷寒論》原有治此證的方，即白虎加人參湯也。
其一百六十八節云：「傷寒病，若吐、若下後，七、八日不解，熱結在裡，表裡俱熱，時時惡風，大渴、舌上乾燥而煩，欲飲水數升者，白虎加人參湯主之。」愚生平治寒溫，未有下後不解者，於仙露湯後曾詳論之。
然恆有經他醫下後不解，更延愚為診治者，其在下後多日，大便未行，脈象不虛弱者，即按《傷寒論》原方。
若在甫下之後，或脈更兼虛弱，即以山藥代粳米，或更以生地代知母，莫不隨手奏效。
蓋甫下之後，大便不實，驟用寒涼，易至滑瀉。
而山藥收澀，地黃黏潤，以之代粳米、知母，實有固下之力，而於脈之兼虛弱者，則尤宜也。
況二藥皆能滋真陰，下後不解，多系陰分素虛之人，陰分充足，自能勝外感之餘熱也。

寒溫之證，過十餘日大熱已退，或轉現出種種危象。
有宜單治以人參，不必加人參於白虎湯中者。
王宇泰曰：余每治傷寒溫熱等證，為庸醫妄汗、誤下已成壞證，危在旦夕者，以人參二兩，童子小便煎之，水浸冰冷，飲之立效。
又張致和曾治一傷寒壞證，勢近垂危，手足俱冷，氣息將斷。
用人參一兩、附子一錢，於石𤢖內煎至一碗，新汲水浸之冰冷，一服而盡。
少頃病人汗出，鼻梁尖上涓涓如水。
蓋鼻梁應脾，若鼻端有汗者可救，以土在人身之中周遍故也。

又：愚曾治一溫證，已過兩旬，周身皆涼，氣息奄奄。
確知其因誤治，胸中大氣下陷。
遂用人參一兩、柴胡二錢，作湯灌之，兩劑全愈。
此證詳案，在拙擬升陷湯下可參觀。

白虎湯加人參，又以山藥代粳米，既能補助氣分托邪外出，更能生津止渴，滋陰退熱，洵為完善之方。
間有真陰太虛，又必重用滋陰之藥以輔翼之，始能成功者。
一媼，年過七旬，於孟夏得溫證，五六日間，身熱燥渴，精神昏憒，舌似無苔，而舌皮數處作黑色，干而且縮。
脈細數，按之無力。
當此高年，審證論脈，似在不治。
而愚生平臨證，明明見不可治之證，亦必苦心研究而設法治之，此誠熱腸所迫，不能自已，然亦往往多有能救者。
躊躇再四，為疏兩方。
一方即白虎加人參以山藥代粳米湯，一方用熟地黃二兩，生山藥、枸杞各一兩，真阿膠（不炒）五錢，煎湯後，調入生雞子黃四枚。
二方各煎汁一大碗，徐徐輪流溫服，閱十點鐘，盡劑而愈。
自言從前服藥，皆不知覺，此時則猶如夢醒。
視其舌上猶乾黑，然不縮矣。
其脈至數仍數，似有餘熱。
又用玄參二兩、潞參一兩煎湯一大碗，徐徐溫服，一日一劑，兩日大便得通。
再視其舌，津液滿布，黑皮有脫去者矣。

隔數日，其夫年與相等，亦受溫病。
四五日間，煩熱燥渴。
遣人於八十里外致冰一擔，日夜食之，煩渴如故。
復迎愚診治，其脈洪滑而長，重按有力，舌苔白厚，中心微黃。
知其年雖高而火甚實也。
遂投以白虎加人參以山藥代粳米湯，將方中石膏改用四兩，連進兩劑，而熱渴俱愈。
其家人疑而問曰：此證從前日食冰若干，熱渴分毫不退，今方中用生石膏數兩，連進兩劑而熱渴俱愈，是石膏之性涼於冰遠矣。
愚曰：非也。
石膏原不甚涼，然儘量食冰不愈而重用生石膏即愈者，因石膏生用能使寒溫之熱有出路也。
西人不善治寒溫，故遇寒溫實熱證最喜用冰，然多有不愈者。
至石膏生用，性能發汗，其熱可由汗解。
即使服後無汗，亦可宣通內蘊之熱，由腠理毛孔息息達出，人自不覺耳。
<strong>按：</strong>
此證與前證，年歲同，受病之時亦同。
而一則輔以熟地、枸杞之類，以滋真陰；一則重加生石膏，以清大熱。
此乃隨病、脈之虛實，活潑加減，所以投之輒效也。

憶五年前，族家姊，年七旬有三，忽得癱瘓證，迎愚診視。
既至見有醫者在座。
用藥一劑，其方系散風補氣理痰之品，甚為穩善，愚亦未另立方。
翌日，脈變洪長，知其已成傷寒證。
先時，愚外祖家近族有病者，訂於斯日迎愚，其車適至，愚將行，謂醫者曰：此證乃癱瘓基礎預伏於內，今因傷寒而發，乃兩病偕來之證。
然癱瘓病緩，傷寒病急。
此證陽明實熱，已現於脈，非投以白虎加人參湯不可，君須放膽用之，斷無差謬。
後醫者終畏石膏寒涼，又疑癱瘓證不可輕用涼藥。
遲延二日，病勢垂危，復急迎愚。
及至，則已夜半矣。
診其脈，洪而且數，力能搏指，喘息甚促，舌強直，幾不能言。
幸喜藥坊即在本村，急取白虎加人參湯一劑，方中生石膏用三兩，煎湯兩盅，分二次溫飲下，病稍愈。
又單取生石膏四兩，煮汁一大碗，亦徐徐飲下，至正午盡劑而愈。
後癱瘓證調治不愈，他醫竟歸咎於愚。
謂從前用過若干石膏，所以不能調治。
籲！年過七旬而癱瘓者，愈者幾人？獨不思愚用石膏之時，乃挽回已盡之人命也。
且《金匱》治熱癱癇，有風引湯，原石膏與寒水石並用。
彼謗愚者，生平蓋未見《金匱》也。

嘗治一少年，素羸弱多病。
於初夏得溫證，表裡俱熱，延醫調治不愈。
適愚自他處治病歸，經過其處，因與其父素稔，入視之。
其脈數近六至，雖非洪滑鼓指，而確有實熱。
舌苔微黃，雖不甚干，毫無津液。
有煎就藥一劑未服，仍系發表之劑，乃當日延醫所疏方，其醫則已去矣。
愚因謂其父曰：此病外感實熱，已入陽明之府。
其脈象不洪滑者，元氣素虛故也。
陽明府熱之證，斷無發表之理。
況其脈數液短，兼有真陰虛損之象尤忌發汗乎。
其父似有會悟，求愚另為疏方。
本擬用白虎加人參湯，又思用人參，即須多用石膏，其父素小心過度，又恐其生疑不敢服，遂但為開白虎湯，方中生石膏用二兩。
囑其煎汁兩茶盅，分二次溫飲下，服後若餘火不淨，仍宜再服清火之藥。
言畢，愚即旋里。
後聞其服藥後，病亦遂愈。
遲十餘日，大便又燥結，兩腿微腫，將再迎愚診治。
而其父友人有自謂知醫者，言其腿腫，系多服生石膏之過。
而孰知系服石膏猶少之過哉！病家竟誤聽其言，改延他醫，投以大劑承氣湯，服後其人即不語矣，遷延數日而亡。
夫自謂知醫者，不過欲炫己之長，而妄指他人之短。
豈知其言之一出，即足誤人性命哉！
至產後之證，忌用寒涼。
而果系產後溫證，心中燥熱，舌苔黃厚，脈象洪實，亦宜投以白虎加人參以山藥代粳米湯，而更以玄參代知母則尤妥善。
蓋愚於產後溫證之輕者，其熱雖入陽明之府，脈象不甚洪實，恆重用玄參一兩或至二兩，輒能應手奏效；若系劇者，必白虎加人參以山藥代粳米湯，而更以玄參代知母方能有效。
誠以石膏、玄參，《神農本草經》皆明載其治產乳。
故於產後溫病之輕者，可單用玄參。
至溫病之劇者，不妨石膏、玄參並用也。
然用石膏必須佐以人參，因其時當產後，其熱雖實，而體則虛也。
不用知母者，《神農本草經》未載其治產乳，不敢師心自用，漫以涼藥治產後也。

友人吳××，深通醫學，其侄××亦知醫，有戚家延之治產後病。
臨行，吳××囑之曰：果系產後溫熱，陽明胃府大實，非用《衷中參西錄》中白虎加人參以山藥代粳米湯，更以玄參代知母不可。
及至診之，果系產後溫證，病脈皆甚實。
××遵所囑，開方取藥。
而藥坊皆不肯與，謂產後斷無用生石膏之理，病家因此生疑，××辭歸。
病家又延醫治數日，病勢垂危，復求為診治。
攜藥而往，如法服之，一劑而愈。
<strong>附錄：</strong>
滄縣董××來函：
趙××，患溫病。
醫者投以桂枝湯，覺熱渴氣促。
又與柴胡湯，熱尤甚，且增喘嗽，頻吐痰涎，不得臥者六七日。
醫者謂病甚重，不能為矣。
舉家聞之，惶恐無措。
伊弟××延為診治。
既至，見病人喘促肩息，頭汗自出，表裡皆熱，舌苔深灰，縮不能言。
急診其脈，浮數有力，重按甚空。
因思此證陽明熱極，陰分將竭，實為誤服桂枝、柴胡之壞證。
急投以白虎加人參以山藥代粳米湯，更以玄參代知母。
連服兩劑，渴愈喘止，脈不浮數，仍然有力，舌伸能言，而痰嗽不甚見輕。
繼投以從龍湯，去蘇子，加人參四錢，天冬八錢，服七劑全愈。

又：一趙姓婦，年二十餘，產後八九日，忽得溫病。
因誤用熱藥發汗，致熱渴喘促，舌苔乾黑，循衣摸床，呼索涼水，病家不敢與。
脈弦數有力，一息七至。
急投以白虎加人參以山藥代粳米湯，為系產後，更以玄參代知母。
方中生石膏，重用至四兩。
又加生地、白芍各數錢。
煎湯一大碗，分四次溫飲下，盡劑而愈。
當時有知醫者在座，疑而問曰：「產後忌用寒涼，何以如此放膽，重用生石膏？且知母、玄參皆系寒涼之品，何以必用玄參易知母？」答曰：「此理俱在《衷中參西錄》中」，遂於行篋中出書示知，醫者細觀移時，始喟然歎服。

又：外祖家表妹，因產後病溫，服補藥二十餘劑，致大熱、大渴、大汗，屢索涼水。
醫者禁勿與飲，急欲投井。
及生視之，舌黑唇焦，目睛直視，譫語發狂。
診其脈，細數有力。
問其小便赤澀，大便紫黑黏滯，不甚通利。
蓋以產後血虛，又得溫病，兼為補藥所誤，以致外邪無由而出，內熱如焚，陰血轉瞬告罄。
急投以白虎加人參湯，仍用山藥、玄參代粳米、知母。
服後，一夜安穩。
黎明，旋又反復，熱渴又如從前。
細思產後血室空虛，邪熱乘虛而入，故大便紫黑，宜調以桃仁承氣湯，以下其瘀血，邪熱當隨之俱下。
因小便赤澀，膀胱蓄熱，又加滑石四錢，甘草錢半。
乃開藥房者系其本族，謂此藥斷不可服。
病家疑甚，復延前醫相質。
前醫謂，此病餘連治三次，投以溫補藥轉劇，昨服白虎加人參湯，既稍見輕，想服承氣湯亦無妨也。
病家聞之，始敢煎服。
因方中大黃重用六錢，俾煎湯一盅半，分三次溫飲下。
逾三點鐘，降下大便如膠漆者二次，鮮紅色者一次，小便亦清利，脈淨身涼而愈。

又：趙××之子，年十九歲，偶得溫病，醫者下之太早，大便轉不通者十八日，熱渴喘滿，舌苔乾黑，牙齦出血，目盲譫語，腹脹如鼓，臍突出二寸，屢治不效。
忽大便自利，完穀不化，隨食隨即瀉出。
診其脈，盡伏。
身冷厥逆，氣息將無。
乍臨茫然不知所措，細詢從前病狀及所服之藥，始悟為陽極似陰，熱深厥亦深也。
然須用藥將其滑瀉止住，不復熱邪旁流，而後能治其熱厥。
遂急用野臺參三錢，大熟地、生山藥、滑石各六錢。
煎服後，瀉止脈出，洪長滑數，右部尤甚。
繼擬以大劑白虎加人參湯，生石膏重用至八兩。
竟身熱厥回，一夜甚安。
至明晨，病又如故。
試按其腹中，有堅塊，重按眉皺似疼，且其腹脹臍突若此，知其內有燥糞甚多。
遂改用大黃一兩，芒硝六錢，赭石、蔞仁各八錢，煎湯一大盅，分兩次溫飲下。
下燥糞二十七枚而愈。

奉天鐵嶺楊××來函：
本村張氏婦，得溫病，繼而小產，猶不以為意。
越四五日，其病大發。
遍請醫生，均謂瘟病小產，又兼邪熱太甚，無方可治。
其夫造門求為診治。
生至其家，見病人目不識人；神氣恍惚；渴嗜飲水，大便滑瀉；脈數近八至，且微細無力；舌苔邊黃中黑，縮不能伸。
為其燥熱，又兼滑瀉，先投以滋陰清燥湯，一劑瀉止，熱稍見愈。
繼投以大劑白虎加人參以山藥代粳米湯，為其產後，以玄參代知母，為其舌縮脈數，陰分大虧，又加枸杞、生地。
煎湯一大碗，調入生雞子黃三枚，分數次徐徐溫飲下。
精神清爽，舌能伸出，連服三劑全愈。
<h3>5．寧嗽定喘飲</h3>
治傷寒溫病，陽明大熱已退，其人或素虛或在老年，至此益形怯弱，或喘，或嗽，或痰涎壅盛，氣息似甚不足者。

生懷山藥（兩半）　甘蔗自然汁（一兩）　酸石榴自然汁（六錢）　生雞子黃（四個）
先將山藥煎取清湯一大碗，再將餘三味調入碗中，分三次溫飲下，約兩點鐘服一次。
若藥已涼，再服時須將藥碗置開水中溫之。
然不可過熱，恐雞子黃熟，服之即無效。

一周姓叟，年近七旬，素有勞疾，且又有鴉片嗜好，於季秋患溫病，陽明府熱熾盛，脈象數而不實，喘而兼嗽，吐痰稠黏。
投以白虎加人參湯，以生山藥代粳米，一劑，大熱已退，而喘嗽仍不愈，且氣息微弱，似不接續。
其家屬惶恐，以為難愈。
且言如此光景，似難再進藥。
愚曰：勿須用藥，尋常服食之物即可治愈矣。
為開此方，病家視之，果系尋常食物，知雖不對證，亦無妨礙。
遂如法服之，二劑全愈。
<h3>6．蕩胸湯</h3>
治寒溫結胸，其證胸膈痰飲，與外感之邪互相凝結，上塞咽喉，下滯胃口，呼吸不利，滿悶短氣，飲水不能下行，或轉吐出。
兼治疫證結胸。

蔞仁（二兩，新炒者搗）　生赭石（二兩，研細）　蘇子（六錢，炒搗）　芒硝（四錢，沖服）
用水四盅，煎取清汁兩盅，先溫服一盅。
結開，大便通行，停後服。
若其胸中結猶未開，過兩點鐘，再溫服一盅。
若胸中之結已開，而大便猶未通下，且不覺轉矢氣者，仍可溫服半盅。

傷寒下早成結胸，至溫病未經下者，亦可成結胸。
至疫病自口鼻傳入，遇素有痰飲者，其疹癘之氣，與上焦痰飲，互相膠漆，亦成結胸。
《傷寒論》陷胸湯、丸三方，皆可隨證之輕重高下借用。
特是大陷胸湯、丸中皆有甘遂，世俗醫者，恆望而生畏。
至小陷胸湯，性雖平和，又有吳又可瘟疫忌用黃連之說存於胸中，遂亦不肯輕用。
及遇此等證，而漫用開痰、破氣、利濕之品，若橘紅、萊菔、蒼朮、白芥、茯苓、厚朴諸藥，彙集成方，以為較陷胸諸湯、丸穩，而且病家服之，以為藥性和平，坦然無疑。
不知破其氣而氣愈下陷，利其濕而痰愈稠黏。
如此用藥，真令人長太息者也。
愚不得已，將治結胸諸成方變通匯萃之，於大陷胸湯中取用芒硝，於小陷胸湯中取用蔞實，又於治心下痞硬之旋覆代赭石湯中取用赭石，而復加蘇子以為下行之嚮導，可以代大陷胸湯、丸。
少服之，亦可代小陷胸湯。
非欲與《傷寒論》諸方爭勝也，亦略以便流俗之用云爾。

一媼，年六十餘。
當孟夏晨飯之際，忽聞鄉鄰有鬥者，出視之，見強者凌弱太甚，心甚不平；又兼飯後有汗受風，遂得溫證。
表裡俱熱，胃口杜塞，腹中疼痛，飲水須臾仍吐出。
七八日間，大便不通。
其脈細數，按之略實。
自言心中燥渴，飲水又不能受，從前服藥止吐，其藥亦皆吐出。
若果能令飲水不吐，病猶可望愈。
愚曰：易耳。
為開此湯，加生石膏二兩、野臺參五錢，煎湯一大碗，分三次溫飲下。
晚間服藥，翌晨大便得通而愈。
當大便未通時，曾俾用山萸肉（去淨核）二兩煎湯，以備下後心中怔忡及虛脫，及大便通後，微覺怔忡，服之即安。

一室女得溫病。
兩三日間，痰涎鬱塞，胸膈滿悶異常，頻頻咳吐，黏若膠漆，且有喘促之意，飲水停滯胃口，間或吐出，其脈浮滑。
問之微覺頭疼，知其表證猶未罷也。
遂師河間雙解散之意，於蕩胸湯中加連翹、蟬蛻各三錢。
服後微汗，大便得通而愈。
<h3>7．一味萊菔子湯</h3>
治同前證。

萊菔子（生者一兩，熟者一兩）　共搗碎，煎湯一大茶杯，頓服之。

奉天許××，年二十餘。
得溫病。
三四日覺中脘鬱結，飲食至其處不下行，仍上逆吐出。
來院求為診治。
其脈沉滑而實，舌苔白而微黃。
表裡俱覺發熱，然不甚劇。
自言素多痰飲，受外感益甚。
因知其中脘之鬱結，確係外感之邪與痰飲相凝滯也。
先投以蕩胸湯，兩點鐘後，仍復吐出。
為擬此方，一劑結開，可受飲食。
繼投以清火理痰之品，兩劑全愈。
<strong>按：</strong>
此證若服蕩胸湯，將方中赭石細末留出數錢，開水送下，再服湯藥亦可不吐，其結亦必能開。
非萊菔子湯之力勝於蕩胸湯也，而試之偶效，尤必載此方者，為藥性較蕩胸湯尤平易，臨證者與病家，皆可放膽用之而無疑也。
若此方不效者，亦可改用蕩胸湯，先將赭石細末送下數錢之法。
<h3>8．鎮逆承氣湯</h3>
治寒溫陽明府實，大便燥結，當用承氣下之，而嘔吐不能受藥者。

芒硝（六錢）　赭石（二兩，研細）　生石膏（二兩，搗細）　潞黨參（五錢）
上藥四味，用水四盅，先煎後三味，湯將成，再加芒硝，煎一兩沸。
取清汁二盅，先溫服一盅。
過三點鐘，若腹中不覺轉動，欲大便者，再溫服餘一盅。

一鄰婦，年二十餘。
得溫病已過十日，上焦燥熱，嘔吐，大便燥結，自病後未行。
延醫數次服藥皆吐出。
適愚自他處歸，診其脈，關前甚洪實，一息五至余，其脈上盛於下一倍，所以作嘔吐。
其至數數者，吐久傷津液也。
為擬此湯，一劑熱退嘔止，大便得通而愈。

或問：此證胃腑熱實大腸燥結，方中何以復用黨參？答曰：此證多有嘔吐甚劇，並水漿不能存者，又有初病即嘔吐，十數日不止者，其胃氣與胃中津液，必因嘔吐而大有傷損，故用黨參補助胃中元氣，且與涼潤之石膏並用，大能滋胃中津液，俾胃中氣足液生，自能運轉藥力下至魄門以通大便也。
愚用此方救人多矣，果遇此等證，放膽投之，無不效者。

一人，年四十許。
二便不通，嘔吐甚劇，不受飲食。
倩人詢方。
疑係外感之熱所致，問其心中發熱否？言來時未嘗言及。
遂為約略疏方，以赭石二兩以止其嘔吐，生杭芍一兩以通小便，芒硝三錢以通大便。
隔日，其人復來，言服後嘔吐即止，二便亦通，此時心中發熱且渴如故。
既曰如故，是其從前原有熱渴之病，陽明之腑證已實，特其初次遣人未嘗詳言也。
投以大劑白虎加人參湯，一劑而愈。
<strong>按：</strong>
此證亦鎮逆承氣湯證，因其證兩次始述明，遂致將方中藥品前後兩次分用之，其病亦即前後兩次而愈矣。
<h2><span class="orange">（二十六）治瘟疫瘟疹方</span></h2>
<h3>1．青盂湯</h3>
治瘟疫表裡俱熱，頭面腫疼，其腫或連項及胸。
亦治陽毒發斑疹。

荷葉（一個用周遭邊浮水者良鮮者尤佳）　生石膏（一兩，搗細）　真羚羊角（二錢，另煎兌服）　知母（六錢）　蟬蛻（三錢，去足土）　殭蠶（二錢）　金線重樓（二錢，切片）　粉甘草（錢半）
荷葉稟初陽上升之氣，為諸藥之舟楫，能載清火解毒之藥上至頭面，且其氣清郁，更能解毒逐穢，施於疫毒諸證尤宜也。
至於葉宜取其浮水者，以貼水而生，得水面輕氣最多，故善發表。
如浮萍之生於水面，而善發汗也。

金線重樓，一名蚤休，一名紫河車草。
味甘而淡，其解毒之功，可仿甘草。
然甘草性溫，此藥性涼，以解一切熱毒，尤勝於甘草，故名蚤休。
言若中一切蠱毒，或蠍螫蛇咬、或瘡瘍用之而皆可早早止住。
古蚤與早，原相通也。
古諺贊蚤休曰：「七葉一枝花，深山是我家。
癰疽遇著我，一似手捻拿。」蓋此物七葉對生莖腰，狀如蓮花一朵，自葉中心出莖，至巔開花一朵，形扁而黃，花上有黃絲下垂，故又名金線重樓。
重樓者，其葉與花似各作一層也。
其名紫河車草者，蓋紫河為初生之地點，其處蕃多，可採之盈車，俗名為草河車誤矣。
其形狀皮色皆如乾薑。
若皮不黃，而微帶紫色者，其味必微辣而不甘，含毒性，即不可用。
若無佳者，方中不用此味亦可。

羚羊角與犀角，皆性涼而解毒。
然犀稟水土之精氣而生，為其稟土之精，故能入胃，以消胃腑之實熱。
為其稟水之精，故又能以水勝火兼入心中，以消心臟本體之熱力。
而疫邪之未深入者，轉因服犀角後，心氣虛冷，不能捍禦外邪，致疫邪之恣橫，竟犯君主之宮，此至緊要之關係，醫者不可不知。
羚羊角善清肝膽之火，兼清胃腑之熱。
其角中天生木胎，性本條達，清涼之中，大具發表之力。
與石膏之辛涼，荷葉、連翹之清輕升浮者並用，大能透發溫疫斑疹之毒火鬱熱，而頭面腫處之毒火鬱熱，亦莫不透發消除也。
曾治一六歲孺子，出疹三四日間，風火內迫，喘促異常。
單投以羚羊角三錢，須臾喘止，其疹自此亦愈。
夫疹之毒熱，最宜表散清解，乃至用他藥表散清解無功，勢已垂危，而單投以一味羚羊角，即能挽回，其最能清解而兼能表散可知也。
且其能避蠱毒，《神農本草經》原有明文。
疫病發斑，皆挾有毒癘之氣也。

殭蠶乃蠶將脫皮時，因受風不能脫下，而僵之蠶。
因其病風而僵，故能為表散藥之嚮導，而兼具表散之力。
是以痘疹不出者，殭蠶最能表出之。
不但此也，殭蠶僵而不腐，凡人有腫疼之處，恐其變為腐爛，殭蠶又能治之，此氣化相感之妙也。

疫與寒溫不同。
寒溫者，感時序之正氣。
因其人衛生之道，於時序之冷暖失宜，遂感其氣而為病。
其病者，偶有一二人，而不相傳染。
疫者，感歲運之戾氣。
因其歲運失和，中含毒氣，人觸之即病。
《內經》刺法論所謂無問大小，病狀相似者是也。
其病者，挨戶挨村，若搖役然，故名曰疫，且又互相傳染也。
《內經》本病論有五疫之名，後世約分為寒疫、溫疫。
治溫疫，世習用東垣普濟消毒飲。
治寒疫，世習用巢谷世聖散子。
然溫疫多而寒疫少，拙擬之清盂湯，實專為治溫疫設也。

一婦人，年四十許，得大頭瘟證。
頭面腫大疼痛，兩目腫不能開，上焦煩熱，心中怔忡。
彼家誤為瘡毒，竟延瘍醫治療。
醫者自出藥末，敷頭面，疼稍愈。
求其出方治煩熱怔忡，彼言專習外科，不管心中之病。
時愚應他家延請，適至其村，求為診治。
其脈洪滑有力，關前益甚，投以清盂湯，將方中石膏改用二兩，煎汁兩茶盅，分二次溫飲下，盡劑而愈。

一人，年二十餘，得溫疫。
三四日間頭面悉腫，其腫處，皮膚內含黃水，破後且潰爛。
身上間有斑點，聞人言，此證名大頭瘟。
其潰爛之狀，又似瓜瓤瘟，最不易治。
懼甚，求為診視。
其脈洪滑而長，舌苔白而微黃。
問其心中，惟覺煩熱，嗜食涼物。
遂曉之曰，此證不難治。
頭面之腫爛，周身之斑點，無非熱毒入胃而隨胃氣外現之象。
能放膽服生石膏，可保全愈。
遂投以青盂湯，方中石膏改用三兩，知母改用八錢，煎汁一大碗，分數次溫飲下。
一劑病愈強半。
翌日，於方中減去荷葉、蟬蛻，又服一劑全愈。
<strong>按：</strong>
發斑之證異於疹者，以其發處不高，以手拂之，與膚平也。
其證有陽毒、陰毒之分。
陽毒發斑，系陽明毒熱傷血所致。
陰毒發斑，或為寒疫之毒，或因汗吐下後中氣虛乏，或因過服涼藥，遂成陰證，寒伏於下，逼其無根之火上獨熏肺而發斑。
其色淡紅，隱隱見於肌表，與陽證發斑色紫赤者不同。
愚生平所治發斑，皆系陽證。
至陰證實未之見，其證之甚少可知。
然正不可因陰證者甚少，而陰陽之際不詳辨也。
今採古人陽毒陰毒發斑治驗之案數條於下，以備參觀。
庶幾胸有定見，臨證時不至誤治也。

呂滄洲云：一人傷寒十餘日，身熱而靜，兩手脈盡伏。
醫者以為壞證，弗與藥。
余診之，三部脈舉按皆無，舌苔滑，兩顴赤如火，語言不亂，因告之曰：此子必大發赤斑，周身如錦紋。
夫血脈之波瀾也，今血為邪熱所搏，掉而為斑，外現於皮膚，呼吸之氣無形可倚，猶溝渠之水雖有風不能成波瀾也，斑消則脈出矣。
及揭其衾，而赤斑爛然。
與白虎加人參湯，化其斑脈乃復常。
　按：　發斑至於無脈，其證可謂險矣。
即遇有識者，細診病情，以為可治，亦必謂毒火鬱熱盤踞經絡之間以阻塞脈道之路耳。
而滄洲獨斷為發斑則傷血，血傷則脈不見。
是誠滄洲之創論，然其言固信而有徵也。
憶己亥春，嘗治一少年吐血證。
其人大口吐血，數日不止，脈若有若無，用藥止其血後，脈因火退，轉分毫不見。
愚放膽用藥調補之，竟得無恙（此證詳案在寒降湯下）。
夫吐血過多可至無脈，以徵滄洲血傷無脈之說確乎可信。
此陽毒發斑也。

許叔微治一人，內寒外熱而發斑。
六脈沉細，肩背胸脅斑出數點，隨出隨隱，旋更發出，語言狂亂，非譫語也，肌表雖熱，以手按之，須臾冷透如冰。
與姜附等藥數服後，得大汗而愈。
此陰毒發斑也。

吳仁齋治一人，傷寒七八日，因服涼藥太過，遂變身冷，手足厥逆，通身黑斑，惟心頭溫暖，乃伏火也。
診其六脈沉細，昏沉不知人事，亦不能言語，狀似屍厥。
遂用人參三白湯，加熟附子半枚、乾薑二錢，水煎服下。
待一時許，斑色漸紅，手足漸暖。
而甦醒後，復有餘熱不清，此伏火後作也。
以黃連解毒湯、竹葉石膏湯調之而愈。
此陰毒發斑中有伏陽也。

虞天民曰：有內傷證，亦出斑疹，但微見紅。
此胃氣極虛，一身之火遊行於外。
當補益氣血，則中有主而氣不外遊，榮有養而血不外散，此證尤當慎辨。
洪吉人解之曰：按此證與陽毒發斑不同，亦與陰毒發斑不同，其方當用補中益氣湯，加歸、芍之類。

瘟毒之病，有所謂羊毛瘟者（亦名羊毛疹），其證亦系瘟疫，而心中兼有撩亂之證。
若視其前後對心處有小痤（俗名疙瘩），以針鼻點之，其頂陷而不起，其中即有白毛，當以針挑出之。
若恐挑之不淨，可用發麵饃饃去皮，雜以頭髮，少蘸香油，周身搓擦。
再審其證之虛實涼熱，投以治疫病之藥，即愈。
此證古書不載，而今人患此證者甚多，其白毛，即周身之汗毛，大抵因有汗受風閉其毛孔，而汗毛不能外出，因不外出，所以作白色（若用黃酒和蕎麥麵擦之更好）。
<h3>2．護心至寶丹</h3>
治瘟疫自肺傳心，其人無故自笑，精神恍惚，言語錯亂。

生石膏（一兩，搗細）　人參（二錢）　犀角（二錢）　羚羊角（二錢）　硃砂（三分，研細）　牛黃（一分，研細）
將藥前四味共煎湯一茶盅，送服硃砂、牛黃末。

此證屬至危之候，非尋常藥餌所能療治。
故方中多用珍異之品，借其寶氣以解入心之熱毒也。

瘟疫之毒未入心者，最忌用犀角。
而既入心之後，犀角又為必須之藥。

瘟疫之毒，隨呼吸之氣傳入，原可入肺。
心與肺同居膈上，且左心房之血脈管與右心房之回血管，又皆與肺循環相通，其相傳似甚易。
而此證不常有者，因有包絡護於心上代心受邪，由包絡下傳三焦，為手厥陰，少陽臟腑之相傳，此心所以不易受邪也。
愚臨證二十餘年，僅遇一媼患此證，為擬此方，服之而愈。
<h3>3．清疹湯</h3>
治小兒出疹，表裡俱熱。
或煩躁引飲，或喉疼聲啞，或喘逆咳嗽。

生石膏（一兩，搗細）　知母（六錢）　羚羊角（二錢）　金線重樓（錢半，切片）　薄菏葉（二錢）　青連翹（二錢）　蟬蛻（錢半，去足土）　殭蠶（二錢）
用水煎取清湯一盅半，分二次溫飲下，以服後得微汗為佳。
若一次得微汗者，余藥仍可再服。
若服一次即得大汗者，余藥當停服。
此藥分量，系治七八歲以上者，若七八歲以下者，可隨其年之大小，斟酌少用。
或將藥減半或用三分之一皆可。

喉疼聲啞者，可將石膏加重五錢，合前得兩半。
若疹出不利者，用鮮葦根（活水中者更佳）一大握去節水煎沸，用其水煎藥。

疹證多在小兒，想小兒臟腑間原有此毒，又外感時令之毒氣而發，則一發表裡俱熱。
若溫病初得之劇者，其陽明經府之間，皆為熱毒之所瀰漫。
故治此證，始則發表，繼則清解，其有實熱者，皆宜用石膏。
至喉疼聲啞者，尤為熱毒上衝，石膏更宜放膽多用。
惟大便滑瀉者，石膏、知母皆不宜用，可去此二藥，加滑石一兩、甘草三錢。
蓋即滑瀉亦非涼證，因燥渴飲水過多，脾胃不能運化故也，故加滑石以利其小便，甘草以和其脾胃，以緩水飲下趨之勢。
若其滑瀉之甚者，可用拙擬滋陰宣解湯，既可止瀉，又可表疹外出也。
然此證最忌滑瀉，恐其毒因滑瀉內陷即不能外出。
若服以上方而滑瀉不止，可用生山藥兩許，軋細煮作粥，再將熟雞子黃兩三枚捏碎調粥中服之，其滑瀉必止。
瀉止後，再徐徐以涼藥清補之。

奉天友人朱××之子，年五歲。
於庚申立夏後，周身壯熱，出疹甚稠密，脈甚洪數，舌苔白厚，知其疹而兼瘟也。
欲以涼藥清解之，因其素有心下作疼之病，出疹後，貪食鮮果，前一日猶覺疼，又不敢投以重劑。
遂勉用生石膏、玄參各六錢，薄荷葉、蟬蛻各一錢，連翹二錢。
晚間服藥，至翌日午後視之，其熱益甚，喉疼，氣息甚粗，鼻翅煽動，且自鼻中出血少許，有煩躁不安之意。
愚不得已，重用生石膏三兩，玄參、麥冬（帶心）各四錢，仍少佐以薄荷葉、連翹諸藥。
俾煎湯二茶盅，分三次溫飲下。
至翌日視之，則諸證皆輕減矣。
然餘熱猶熾，而大便雖下一次，仍系燥糞。
詢其心猶發熱，脈仍有力。
遂於涼解藥中，仍用生石膏一兩，連服兩劑，壯熱始退。
繼用涼潤清解之劑調之全愈。
<strong>按：</strong>
此證初次投以生石膏、玄參各六錢，其熱不但不退而轉見增加，則石膏之性原和平，確非大涼可知也。
至其證現種種危象，而放膽投以生石膏三兩，又立能挽回，則石膏對於有外感實熱諸證，直勝金丹可知。
此證因心下素有疼病，故石膏、玄參初止用六錢。
若稍涉遊移，並石膏、玄參亦不敢用，再認定疹毒，宜托之外出而多用發表之品，則翌日現證之危險，必更加劇，即後投以大劑涼藥，亦不易挽回也。
目睹耳聞，知孺子罹瘟疹之毒，為俗醫藥誤者甚多，故於記此案時，而再四詳為申明。

瘟疫之證，雖宜重用寒涼，然須謹防其泄瀉。
若泄瀉，則氣機內陷，即無力托毒外出矣。
是以愚用大劑寒涼，治此等證時，必分三四次徐徐溫服下，俾其藥力長在上焦，及行至下焦，其寒涼之性已為內熱所化，自無泄瀉之弊。
而始終又須以表散之藥輔之，若薄荷、連翹、蟬蛻、殭蠶之類，則火消毒淨，疹愈之後亦斷無他患矣。
至若升麻、羌活之藥，概不敢用。
友人劉××，精通醫學。
曾治一孺子，出疹剛見點即回。
醫者用一切藥，皆不能表出。
毒氣內攻，勢甚危急，眾皆束手。
劉××投以《傷寒論》麻杏甘石湯，一劑疹皆發出，自此遂愈。
夫麻杏甘石湯，為汗後、下後、汗出而喘無大熱者之方，劉××用以治疹，竟能挽回人命於頃刻，可為善用古方者矣（用此方者，當視其熱度之高低，熱度高者石膏用一兩，麻黃用一錢，熱度低者石膏用一兩，麻黃用二錢）。
<h2><span class="orange">（二十七）治瘧疾方</span></h2>
<h3>加味小柴胡湯</h3>
治久瘧不愈，脈象弦而無力。

柴胡（三錢）　黃芩（二錢）　知母（三錢）　潞參（三錢）　鱉甲（三錢，醋炙）　清半夏（二錢）　常山（錢半，酒炒）　草果（一錢）　甘草（一錢）　酒麴（三錢）　生薑（三錢）　大棗（兩枚，捭開）
瘧初起者減潞參、鱉甲。
熱甚者，加生石膏五六錢或至一兩。
寒甚者，再加草果五分或至一錢。
（神麯皆發不好故方中用酒麴）
瘧邪不專在少陽，而實以少陽為主，故其六脈恆露弦象。
其先寒者，少陽之邪外與太陽並也，其後熱者，少陽之邪內與陽明並也。
故方中用柴胡以升少陽之邪，草果、生薑以祛太陽之寒，黃芩、知母以清陽明之熱。
又瘧之成也，多挾痰挾食，故用半夏、常山以豁痰，酒麴以消食也。
用人參，因其瘧久氣虛，扶其正即所以逐邪外出。
用鱉甲者，因瘧久則脅下結有痞積（方書名瘧母實由肝脾脹大），消其痞積，然後能斷瘧根株。
用甘草、大棗者，所以化常山之猛烈而服之不至瞑眩也。

或問：葉天士醫案，其治瘧之方，多不用柴胡。
其門人又有根傳之說，謂不宜用柴胡治瘧。
若誤用之，實足僨事。
其說果可信乎？答曰：葉氏當日聲價甚高，瘧原小疾，初起之時，鮮有延之診治者。
迨至瘧久，而虛證歧出，恆有瘧邪反輕，而他病轉重，但將其病之重者治愈，而瘧亦可隨愈，此乃臨證通變之法，非治瘧之正法也。
至於病在厥陰，亦有先寒後熱，出汗少愈，形狀類瘧之證。
此係肝氣虛極將脫，若誤認為瘧，用柴胡升之，凶危立見。
此當重用山萸肉，以斂而補之，是以《神農本草經》山茱萸，亦主寒熱也。
葉氏門人所謂，誤用柴胡足僨事者，大抵指此類耳。

或問：葉氏治瘧，遇其人陰虛燥熱者，恆以青蒿代柴胡。
後之論者，皆贊其用藥，得化裁通變之妙。
不知青蒿果可以代柴胡乎？答曰：瘧邪伏於脅下兩板油中，乃足少陽經之大都會。
柴胡之力，能入其中，升提瘧邪透膈上出，而青蒿無斯力也。
若遇陰虛者，或熱入於血分者，不妨多用滋陰涼血之藥佐之。
若遇燥熱者，或熱盛於氣分者，不妨多用清燥散火之藥佐之。
曾治一人，瘧間日一發，熱時若燔，即不發瘧之日，亦覺心中發熱，舌燥口乾，脈象弦長（凡瘧脈皆弦）重按甚實，知其陽明火盛也。
投以大劑白虎湯，加柴胡三錢。
服後頓覺心中清爽，翌晨瘧即未發。
又煎前劑之半，加生薑三錢，服之而愈。

又嘗治一人得溫病，熱入陽明之府，舌苔黃厚，脈象洪長，又間日一作寒熱，此溫而兼瘧也。
然其人素有鴉片嗜好，病雖實，而身體素虛。
投以拙擬白虎加人參以麥冬代知母、山藥代粳米湯，亦少加柴胡，兩劑而愈。

西人治瘧，恆用金雞納霜，於未發瘧之日，午間、晚間各服半瓦，白糖水送下。
至翌晨又如此服一次，其瘧即愈。

方書謂冬冷多溫病，夏熱多瘧疾。
此言冬日過冷，人身有伏寒，至春隨春陽化熱，即多成溫病；夏日過熱，人身有伏暑，至秋為薄寒所激發，即多生瘧疾也。
丁卯季夏，暑熱異常，京津一帶因熱而死者甚多，至秋果多瘧疾。
服西藥金雞納霜亦可愈，而愈後恆屢次反復。
姻家王姓少年，寄居津門，服金雞納霜愈瘧三次後，又反復。
連服前藥數次，竟毫無效驗。
診其脈，左右皆弦長有力。
夫弦為瘧脈，其長而有力者，顯繫有伏暑之熱也。
為開白虎湯方，重用生石膏二兩，又加柴胡、何首烏各二錢，一劑而瘧愈。
恐未除根，即原方又服一劑，從此而病不反復矣。
此方用白虎湯以解伏暑，而又加柴胡、何首烏者，凡外感之證其脈有弦象者，必兼有少陽之病，宜用柴胡清之；而外邪久在少陽，其經必虛，又宜用何首烏補之。
二藥並用，一扶正，一逐邪也。
少陽與陽明並治，是以伏暑愈而瘧亦隨愈也。
<h2><span class="orange">（二十八）治氣血鬱滯肢體疼痛方</span></h2>
<h3>1．升降湯</h3>
治肝鬱脾弱，胸脅脹滿，不能飲食。
宜與論肝病治法參看。

野臺參（二錢）　生黃耆（二錢）　白朮（二錢）　廣陳皮（二錢）　川厚朴（二錢）　生雞內金（二錢，搗細）　知母（三錢）　生杭芍（三錢）　桂枝尖（一錢）　川芎（一錢）　生薑（二錢）
世俗醫者，動曰平肝，故遇肝鬱之證，多用開破肝氣之藥。
至遇木盛侮土，以致不能飲食者，更謂伐肝即可扶脾。
不知人之元氣，根基於腎，而萌芽於肝。
凡物之萌芽，皆嫩脆易於傷損，肝既為元氣萌芽之臟，而開破之若是，獨不慮損傷元氣之萌芽乎？《內經》曰「厥陰（肝經）不治，求之陽明（胃經）」，《金匱》曰「見肝之病，當先實脾」。
故此方，惟少用桂枝、川芎以舒肝氣，其餘諸藥，無非升脾降胃，培養中土，俾中宮氣化敦厚，以聽肝氣之自理。
實竊師《內經》求之陽明，與《金匱》當先實脾之奧旨耳。
<strong>按：</strong>
「見肝之病，當先實脾」二句，從來解者，謂肝病當傳脾，實之所以防其相傳，如此解法固是，而實不知實脾，即所以理肝也。
兼此二義，始能盡此二句之妙。

一媼，年近六旬。
資稟素弱，又兼家務勞心，遂致心中怔忡，肝氣鬱結，胸腹脹滿，不能飲食，舌有黑苔，大便燥結，十數日一行。
廣延醫者為治，半載無效，而羸弱支離，病勢轉增。
後愚診視，脈細如絲，微有弦意，幸至數如常，知猶可治。
遂投以升降湯，為舌黑便結，加鮮地骨皮一兩，數劑後，舌黑與便結漸愈，而地骨皮亦漸減。
至十劑病愈強半，共服百劑，病愈而體轉健康。
<h3>2．培脾舒肝湯</h3>
治因肝氣不舒、木鬱剋土，致脾胃之氣不能升降，胸中滿悶，常常短氣。

於術（三錢）生黃耆（三錢）　陳皮（二錢）　川厚朴（二錢）　桂枝尖（錢半）　柴胡（錢半）　生麥冬（二錢）　生杭芍（四錢）　生薑（二錢）
脾主升清，所以運津液上達。
胃主降濁，所以運糟粕下行。
白朮、黃耆，為補脾胃之正藥，同桂枝、柴胡，能助脾氣之升，同陳皮、厚朴，能助胃氣之降。
清升濁降滿悶自去，無事專理肝氣，而肝氣自理，況桂枝、柴胡與麥芽，又皆為舒肝之妙品乎。
用芍藥者，恐肝氣上升，膽火亦隨之上升，且以解黃耆、桂枝之熱也。
用生薑者，取其辛散溫通，能渾融肝脾之氣化於無間也。

從來方書中，麥芽皆是炒熟用之，惟陳修園謂麥芽生用，能升發肝氣，可謂特識。
蓋人之元氣，根基於腎，萌芽於肝，培養於脾，積貯於胸中為大氣以斡旋全身。
麥茅為谷之萌芽，與肝同氣相求，故能入肝經，以條達肝氣，此自然之理，無庸試驗而可信其必然者也。
然必生煮汁飲之，則氣善升發，而後能遂其條達之用也。
<strong>附錄：</strong>
直隸青縣張××來函：
族侄婦，年二十餘，素性謹言，情志抑鬱。
因氣分不舒，致四肢痙攣顫動，呼吸短促，胸中脹悶，約一晝夜。
先延針科醫治，云是雞爪風，為刺囟門及十指尖，稍愈，旋即復作如故。
其脈左部弦細，右部似有似無，一分鐘數至百至。
其兩肩抬動，氣逆作喘。
詢知其素不健壯，廉於飲食。
蓋肝屬木而主筋，肝鬱不舒則筋攣，肝鬱恆侮其所勝，故脾土受傷而食少。
遂為開培脾舒肝湯。
為有逆氣上干，又加生赭石細末五錢。
囑服二劑。
痙攣即愈，氣息亦平。
遂去赭石，照原方又服數劑，以善其後。
<h3>3．金鈴瀉肝湯</h3>
治脅下掀疼。

川楝子（五錢，搗）　生明乳香（四錢）　生明沒藥（四錢）　三稜（三錢）　莪朮（三錢）　甘草（一錢）
劉河間有金鈴子散（即楝子之核）與玄胡索等分，為末服之，以治心腹脅下作疼。
其病因，由於熱者甚效。
誠以金鈴子能引心包之火及肝膽所寄之相火下行，又佐以玄胡索以開通氣血，故其疼自止也。
而愚用其方，效者固多，而間有不效者。
後擬得此方，莫不隨手奏效。
蓋金鈴子佐以玄胡索，雖能開氣分之郁，而實不能化氣。
所謂化氣者，無事開破，能使氣之郁者，融化於無形，方中之乳香、沒藥是也。
去玄胡索，加三稜、莪朮者，因玄胡索性過猛烈，且其開破之力，多趨下焦，不如三稜、莪朮性較和平，且善於理肝也。
用甘草者，所以防金鈴子有小毒也。
此方不但治脅疼甚效，凡心腹作疼，而非寒涼者，用之皆甚效驗。
<strong>附錄：</strong>
直隸鹽山李××來函：
仲冬，劉××兄，病左脅掀疼，諸治無效，詢方於弟。
授以活絡效靈丹方，服之不應，因延為診視。
脈象他部皆微弱，惟左關沉而有力。
治以金鈴瀉肝湯，加當歸數錢。
服一劑，翌日降下若干綠色黏滯之物，遂豁然而愈。
蓋此湯原註明治脅下掀疼，由此知兄所擬方各有主治，方病相投，莫不神效也。
<h3>4．活絡效靈丹</h3>
治氣血凝滯，痃癖癥瘕，心腹疼痛，腿疼臂疼，內外瘡瘍，一切臟腑積聚，經絡湮淤。

當歸（五錢）　丹參（五錢）　生明乳香（五錢）　生明沒藥（五錢）
上藥四味作湯服。
若為散，一劑分作四次服，溫酒送下。

腿疼加牛膝。
臂疼加連翹。
婦女瘀血腹疼，加生桃仁（帶皮尖作散服炒用）、生五靈脂。
瘡紅腫屬陽者，加金銀花、知母、連翹。
白硬屬陰者，加肉桂、鹿角膠（若恐其偽可代以鹿角霜）。
瘡破後生肌不速者，加生黃耆、知母（但加黃耆恐失於熱）、甘草。
臟腑內癰，加三七（研細沖服）、牛蒡子。

一人，年三十許。
當臍忽結癥瘕，自下漸長而上，其初長時稍軟，數日後即硬如石，旬日長至心口。
向愚詢方，自言凌晨冒寒，得於途間，時心中有驚恐憂慮，遂覺其氣結而不散。
　按：　此病因甚奇，然不外氣血凝滯。
為制此方，於流通氣血之中，大具融化氣血之力，連服十劑全消。
以後用此方治內外瘡瘍，心腹四肢疼痛，凡病之由於氣血凝滯者，恆多奇效。

高××年近五旬。
資稟素羸弱。
一日訪友鄰村，飲酒談宴，徹夜不眠，時當季冬，復清晨冒寒，步行旋里。
行至中途，覺兩腿痠麻，且出汗，不能行步，因坐涼地歇息，至家，遂覺腿痛，用熱磚熨之疼益甚。
其人素知醫，遂自服發汗之藥數劑，病又增劇，因服藥過熱，吐血數口，大便燥結，延愚診視。
見其仰臥屈膝，令兩人各以手托其兩腿，忽歌忽哭，疼楚之態萬狀，脈弦細，至數微數。
因思此證，熱磚熨而益疼者，逼寒內陷也；服發汗藥而益疼者，因所服之藥，散肌肉之寒，不能散筋骨之寒，且過汗必傷氣血，血氣傷，愈不能勝病也。
遂用活絡效靈丹，加京鹿角膠四錢（另燉兌服）、明天麻二錢，煎湯飲下，左腿遂愈。
而右腿疼如故，遂復用原方，以虎骨膠易鹿角膠，右腿亦出涼氣如左而愈。

一少婦，左脅起一瘡，其形長約五寸，上半在乳，下半在肋，皮色不變，按之甚硬，而微熱於他處。
延醫詢方，調治兩月不效，且漸大於從前。
後愚診視，閱其所服諸方，有遵林屋山人治白疽方治者，有按乳癰治者。
愚曉病家曰：此證硬而色白者，陰也。
按之微熱者，陰中有陽也。
統觀所服諸方，有治純陰陽之方，無治半陰半陽之方，勿怪其歷試皆不效也。
用活絡效靈丹，俾作湯服之，數劑見輕，三十劑後，消無芥蒂。

一婦人年五十許。
腦後發一對口瘡。
詢方於愚，時初擬出活絡效靈丹方，即書而予之，連服十劑全愈。

一婦人，年五十餘。
項後筋縮作疼，頭向後仰，不能平視，腰背強直，下連膝後及足跟大筋皆疼，並牽周身皆有疼意。
廣延醫者診治，所用之藥，不外散風、和血、潤筋、通絡之品。
兩載無效，病轉增劇，臥不能起，起不能坐，飲食懶進。
後愚診視，其脈數而有力，微有弦意，知其為宗筋受病。
治以活絡效靈丹，加生薏米八錢，知母、玄參、白芍各三錢，連服三十劑而愈。

蓋筋屬於肝，獨宗筋屬胃，此證因胃腑素有燥熱，致津液短少，不能榮養宗筋。
夫宗筋為筋之主，故宗筋拘攣，而周身牽引作疼也。
薏米性味沖和，善能清補脾胃，即能榮養宗筋。
又加知母、玄參，以生津滋液，活絡效靈丹，以活血舒筋，因其脈微弦，恐其木盛侮土，故又加芍藥以和肝，即以扶脾胃也。

薏米主筋急拘攣《神農本草經》原有明文。
活絡效靈丹中加薏米，即能隨手奏效。
益嘆《神農本草經》之精當，為不可及。

活絡效靈丹，治心腹疼痛，無論因涼、因熱、氣鬱、血鬱皆效。
同里有一少年，臍下疼甚劇。
醫者投以溫藥益甚，晝夜號呼不止。
又延他醫，以藥下之稍輕，然仍晝夜呻吟，繼又服藥數劑，亦不見效。
適愚自津門旋里，診其脈，兩尺洪實。
詢其得病之由，言夜晚將寢覺飢，因食冷餅一塊，眠起遂疼。
曉之曰，此雖由於食涼物，然其疼非涼疼，乃下焦先有蘊熱，又為涼物所迫，其熱愈結而不散也。
投以活絡效靈丹，加龍膽草、川楝子各四錢，一劑而愈。

或問：此證醫者曾用藥下之，何以其下焦之鬱熱，不隨之俱下？答曰：熱在大腸者，其熱可隨降藥俱下，然又必所用之下藥為鹹寒之品，若承氣湯是也。
今其熱，原鬱於奇經衝任之中，與大腸無關，衝任主血，而活絡效靈丹諸藥品，皆善入血分，通經絡，故能引龍膽、楝子直入衝任，而消解其鬱熱。
況其從前所服之下藥，原非鹹寒之品，是以從前不效，而投以此藥，則隨手奏效也。
<strong>附錄：</strong>
直隸青縣張××來函：
族兄×，年三十餘，素強壯無病。
壬戌中秋，因在田間掘壑，勞苦過甚，自覺氣力不支，即在壑中吃煙休息，少緩須臾又復力作。
至晚歸家時，途中步行，覺兩腿痠木不仁。
及至夜間，兩腿抽疼甚劇。
適生在裡，其弟扣門求為往治。
診其脈，遲滯而細，號呼不已，氣逆不順，身冷，小溲不利。
遂用活絡效靈丹方，加白芍三錢、桂枝尖二錢、生薑三片。
一劑腿疼大減，小便即利，身冷亦退。
再劑，霍然全愈。

又：天津王媼，年五十七歲，右膝蓋部發炎，紅熱腫疼，食減不眠。
其嗣××延為診視。
至其家，聞病者呼號不止，口稱救命。
其右脈洪數有力，心悸頭眩，舌苔白而膩，大便三日未行，小便赤熱。
此足徵濕熱下注。
予以活絡效靈丹，加生石膏六錢，知母、懷牛膝、生薏米冬四錢，甘草梢一錢，囑服一劑。
次日自能來寓，其疼減腫消，夜已成寐，尚云右臂痠疼。
又即原方加青連翹、金銀花、油松節各二錢，服之全愈。
<h3>5．活絡祛寒湯</h3>
治經絡受寒，四肢發搐，婦女多有此證。

生黃耆（五錢）　當歸（四錢）　丹參（四錢）　桂枝尖（二錢）　生杭芍（三錢）　生明乳香（四錢）　生明沒藥（四錢）　生薑（三錢）
寒甚者，加乾薑三錢。

證寒在經絡，不在臟腑。
經絡多行於肌肉之間，故用黃耆之溫補肌肉者為君，俾其形體壯旺，自能勝邪。
又佐以溫經絡、通經絡諸藥品，不但能祛寒，且能散風，此所謂血活風自去也。
風寒既去，血脈活潑，其搐焉有不止者乎？
<h3>6．健運湯</h3>
治腿疼、臂疼因氣虛者。
亦治腰疼。

生黃耆（六錢）　野臺參（三錢）　當歸（三錢）　寸麥冬（三錢，帶心）　知母（三錢）　生明乳香（三錢）　生明沒藥（三錢）　莪朮（一錢）　三稜（一錢）
此方減麥冬、知母三分之一，合數劑為一劑，軋細鍊蜜為丸，名健運丸，治同前證。

從來治腿疼臂疼者，多責之風寒濕痹，或血瘀、氣滯、痰涎凝滯。
不知人身之氣化壯旺流行，而周身痹者、瘀者、滯者，不治自愈，即偶有不愈，治之亦易為功也。
愚臨證體驗以來，知元氣素盛之人，得此病者極少。
故凡遇腿疼、臂疼，歷久調治不愈者，補其元氣以流通之，數載沉疴，亦可隨手奏效也。
<h3>7．振中湯</h3>
治腿疼、腰疼，飲食減少者。

於白朮（六錢，炒）　當歸身（二錢）　陳皮（二錢）　厚朴（錢半）　生明乳香（錢半）　生明沒藥（錢半）
此方重用白朮以健補脾胃，脾胃健則氣化自能旁達。
且白朮主風寒濕痹，《神農本草經》原有明文，又輔以通活氣血之藥，不惟風寒濕痹開，而氣血之痹而作疼者，亦自開也。

一室女腿疼，幾不能步，治以拙擬健運湯而愈。
次年舊病復發，又兼腰疼，再服前方不效。
診其脈，右關甚濡弱，詢其飲食減少，為制此湯，數劑，飲食加多，二十劑後，腰疼腿疼皆愈。

一媼，年近七旬。
陡然腿疼，不能行動，夜間疼不能寐。
其家人迎愚調治，謂脈象有力，當是火鬱作疼。
及診其脈，大而且弦，問其心中亦無熱意。
愚曰：此脈非有火之象，其大也，乃脾胃過虛，真氣外泄也。
其弦也，乃肝膽失和，木盛侮土也。
治以振中湯，加人參、白芍、山萸肉（去淨核）各數錢，補脾胃之虛，即以抑肝膽之盛，數劑而愈。
<h3>8．曲直湯</h3>
治肝虛腿疼，左部脈微弱者。

萸肉（一兩，去淨核）　知母（六錢）　生明乳香（三錢）　生明沒藥（三錢）　當歸（三錢）　丹參（三錢）
服藥數劑後，左脈仍不起者，可加續斷三錢，或更加生黃耆三錢，以助氣分亦可。
覺涼者，可減知母。

脾虛可令人腿疼，前方已詳其理，深於醫學者大抵皆能知之。
至肝虛可令人腿疼，方書罕言，即深於醫學者，亦恆不知。
曾治一人，年三十許，當大怒之後，漸覺腿疼，日甚一日，兩月後，臥床不能轉側。
醫者因其得之惱怒之餘，皆用舒肝理氣之藥，病轉加劇。
後愚診視，其左脈甚微弱，自言凡疼甚之處皆熱。
因恍悟《內經》謂「過怒則傷肝」，所謂傷肝者，乃傷肝經之氣血，非必郁肝經之氣血也，氣血傷，則虛弱隨之，故其脈象如斯也。
其所以腿疼且覺熱者，因肝主疏泄，中藏相火（相火生於命門寄於肝膽），肝虛不能疏泄，相火即不能逍遙流行於周身，以致鬱於經絡之間，與氣血凝滯，而作熱作疼，所以熱劇之處，疼亦劇也。
為制此湯，以萸肉補肝，以知母瀉熱，更以當歸、乳香諸流通血氣之藥佐之，連服十劑，熱愈疼止，步履如常。

安東友人劉××，年五十許。
其左臂常覺發熱，且有痠軟之意。
醫者屢次投以涼劑，發熱如故，轉覺脾胃消化力減少。
後愚診之，右脈和平如常，左脈微弱，較差於右脈一倍。
詢其心中，不覺涼熱。
知其肝木之氣虛弱，不能條暢敷榮，其中所寄之相火，鬱於左臂之經絡，而作熱也。
遂治以曲直湯，加生黃耆八錢，佐萸肉以壯旺肝氣，赤芍藥三錢，佐當歸、丹參諸藥以流通經絡，服兩劑，左脈即見起，又服十劑全愈。

奉天王××，年四十餘，兩脅下連腿作疼，其疼劇之時，有如錐刺，且尿道艱澀，滴瀝不能成溜，每小便一次，須多半點鐘，其脈亦右部如常，左部微弱。
亦投以曲直湯，加生黃耆八錢，續斷三錢，一劑其疼減半，小便亦覺順利。
再診之，左脈較前有力。
又按原方略為加減，連服二十餘劑，脅與腿之疼皆愈，小便亦通利如常。
蓋兩脅為肝之部位，肝氣壯旺上達，自不下鬱而作疼。
至其小便亦通利者，因腎為二便之關，肝氣既旺，自能為腎行氣也（古方書有肝行腎之氣之語）。
<h2><span class="orange">（二十九）治女科方</span></h2>
<h3>1．玉燭湯</h3>
治婦女寒熱往來或先寒後熱，汗出熱解，或月事不調，經水短少。

生黃耆（五錢）　生地黃（六錢）　玄參（四錢）　知母（四錢）　當歸（三錢）　香附（三錢，醋炒）　柴胡（一錢五分）　甘草（一錢五分）
汗多者，以茵陳易柴胡，再加萸肉數錢。
熱多者，加生杭芍數錢。
寒多者，加生薑數錢。

婦女多寒熱往來之證，而方書論者不一說。
有謂陽分虛則頭午寒，陰分虛則過午熱者。
夫午前陽盛，午後陽衰而陰又浸盛。
當其盛時，虛者可以暫實。
何以其時所現之病狀，轉與時成反比例也？有謂病在少陽則寒熱往來，猶少陽外感之邪，與太陽並則寒，與陽明並則熱者。
而內傷之病，原無外邪。
又何者與太陽、陽明並作寒熱也？有謂肝虛則乍熱乍寒者。
斯說也，愚曾驗過。
遵《神農本草經》山茱萸主寒熱之旨，單重用山萸肉（去淨核）二兩煎湯，服之立愈（驗案在來復湯下）。
然此乃肝木虛極，內風將動之候，又不可以蓋尋常寒熱也。
蓋人身之氣化，原與時序之氣化，息息相通。
一日之午前，猶一歲之有春夏。
而人身之陽氣，即感之發動，以敷布於周身。
婦女性多憂思，以致臟腑、經絡多有鬱結閉塞之處，阻遏陽氣不能外達，或轉因發動而內陷，或發動不遂，其發動排擠經絡愈加閉塞。
於是周身之寒作矣。
迨陽氣蓄極，終當憤發。
而其憤發之機與抑遏之力，相激相蕩於臟腑、經絡之間，熱又由茲而生。
此前午之寒，所以變後午之熱也。
黃耆為氣分之主藥，能補氣更能升氣。
輔以柴胡之軒舉，香附之宣通，陽氣之抑遏者，皆暢發矣。
然血隨氣行，氣鬱則血必瘀，故寒熱往來者，其月事恆多不調，經血恆多虛損。
用當歸以調之，地黃以補之，知母、元參與甘草甘苦化陰以助之，則經血得其養矣。
況地黃、知母諸涼藥與黃耆溫熱之性相濟，又為燮理陰陽、調和寒熱之妙品乎。
至方書有所謂日晡發熱者，日晡者，申時也，足少陰腎經主令之候也。
其人或腎經陰虛，至此而腎經之火乘時而動，亦可治以此湯。
將黃耆減半，地黃改用一兩。
有經閉結為癥瘕，阻塞氣化作寒熱者，可用後理沖湯。
有胸中大氣下陷作寒熱者，其人常覺呼吸短氣，宜用拙擬升陷湯，方後治驗之案，可以參觀。
<strong>【附方】</strong>
西人鐵鏽雞納丸，治婦女經血不調，身體羸弱咳喘，或時作寒熱甚效。
方用鐵鏽、沒藥（忌火）各一錢，金雞納霜、花椒各五分，共為細末，煉蜜為丸六十粒。
每服三粒至五粒。

鐵鏽乃鐵與養氣化合而成。
人身之血得養氣而赤。
鐵鏽中含養氣，而又色赤似血，且嗅之兼有血腥之氣，故能榮養血分，流通經脈。
且人之血中，實有鐵鏽，以鐵鏽補血更有以鐵補鐵之妙也。
金雞納霜有治瘧之功用。
此方中亦用之者，為其善治貧血，且又能入手、足少陽之經，以調和寒熱也。
又佐以花椒者，恐金雞納霜之性，偏於寒涼，而以辛熱濟之，使歸於和平也。

東亞人有中將湯，以調婦女經脈，恆有效驗。
門人高××曾開其方相寄，藥品下未有分量。
愚為酌定其分量，用之甚有功效。
今將其方開列於下，以備選用。

延胡索醋炒三錢、當歸六錢、官桂二錢、甘草二錢、丁香二錢、山楂核醋炒三錢、鬱金醋炒二錢、沙參四錢、續斷酒炒三錢、肉蔻赤石脂炒三錢（去石脂不用）、苦參三錢、懷牛膝三錢，共十二味，軋作粗渣，分三劑。
每用一劑，開水浸蓋碗中約半點鐘，將其湯飲下。
如此浸服二次至第三次用水煎服。
日用一劑，數劑經脈自調。
此方中涼熱、補破、澀滑之藥皆有，愚所酌分量，俾其力亦適相當，故凡婦女經脈不調證，皆可服之，而以治白帶證尤效。
<h3>2．理沖湯</h3>
治婦女經閉不行或產後惡露不盡，結為癥瘕，以致陰虛作熱，陽虛作冷，食少勞嗽，虛證沓來。
服此湯十餘劑後，虛證自退，三十劑後，瘀血可盡消。
亦治室女月閉血枯。
並治男子勞瘵，一切臟腑癥瘕、積聚、氣鬱、脾弱、滿悶、痞脹、不能飲食。

生黃耆（三錢）　黨參（二錢）　於術（二錢）　生山藥（五錢）　天花粉（四錢）　知母（四錢）　三稜（三錢）　莪朮（三錢）　生雞內金（三錢，黃者）
用水三盅，煎至將成，加好醋少許，滾數沸服。

服之覺悶者，減去於術。
覺氣弱者，減三稜、莪朮各一錢。
瀉者，以白芍代知母，於術改用四錢。
熱者，加生地、天冬各數錢。
涼者，知母、花粉各減半，或皆不用。
涼甚者，加肉桂（搗細沖服）、烏附子各二錢。
瘀血堅甚者，加生水蛭（不用炙）二錢。
若其人堅壯無他病，惟用以消癥瘕積聚者，宜去山藥。
室女與婦人未產育者，若用此方，三稜、莪朮宜斟酌少用，減知母之半，加生地黃數錢，以濡血分之枯。
若其人血分雖瘀，而未見癥瘕或月信猶未閉者，雖在已產育之婦人，亦少用三稜、莪朮。
若病人身體羸弱，脈象虛數者，去三稜、莪朮，將雞內金改用四錢，因此藥能化瘀血，又不傷氣分也。
迨氣血漸壯，瘀血未盡消者，再用三稜、莪朮未晚。
若男子勞瘵，三稜、莪朮亦宜少用或用雞內金代之亦可。
初擬此方時，原專治產後瘀血成癥瘕，後以治室女月閉血枯亦效，又間用以治男子勞瘵亦效驗，大有開胃進食，扶羸起衰之功。
《內經》有四烏鰂魚骨一茹蘆丸，原是男女並治，為調血補虛之良方。
此方竊師《內經》之意也。

從來醫者調氣行血，習用香附，而不習用三稜、莪朮。
蓋以其能破癥瘕，遂疑其過於猛烈。
而不知能破癥瘕者，三稜、莪朮之良能，非二藥之性烈於香附也。
愚精心考驗多年，凡習用之藥，皆確知其性情能力。
若論耗散氣血，香附猶甚於三稜、莪朮。
若論消磨癥瘕，十倍香附亦不及三稜、莪朮也。
且此方中，用三稜、莪朮以消沖中瘀血，而即用參、耆諸藥，以保護氣血，則瘀血去而氣血不至傷損。
且參、耆能補氣，得三稜、莪朮以流通之，則補而不滯，而元氣愈旺。
元氣既旺，愈能鼓舞三稜、莪朮之力以消癥瘕，此其所以效也。

人之臟腑，一氣貫通，若營壘連絡，互為犄角。
一處受攻，則他處可為之救應。
故用藥攻病，宜確審病根結聚之處，用對證之藥一二味，專攻其處。
即其處氣血偶有傷損，他臟腑氣血猶可為之輸將貫注，亦猶相連營壘之相救應也。
又加補藥以為之佐使，是以邪去正氣無傷損。
世俗醫者，不知此理，見有專確攻病之方，若拙擬理沖湯者，初不審方中用意何如，但見方中有三稜、莪朮，即望而生畏，不敢試用。
自流俗觀之，亦似慎重，及觀其臨證調方，漫不知病根結於何處，惟是混開混破。
恆集若香附、木香、陳皮、砂仁、枳殼、厚朴、延胡、靈脂諸藥，或十餘味或數十味為一方。
服之令人臟腑之氣皆亂，常有病本可治，服此等藥數十劑而竟至不治者。
更或見有浮火虛熱，而加芩、梔、蔞實之屬，則開破與寒涼並用，雖脾胃堅壯者，亦斷不能久服，此其貽害尤甚也。

一婦人，年三十餘。
癥瘕起於少腹，漸長而上。
其當年長者稍軟，隔年即硬如石。
七年之間，上至心口，旁塞兩肋，飲食減少，時覺昏憒，劇時昏睡一晝夜，不飲不食，屢次服藥竟分毫無效。
後愚為診視，脈雖虛弱，至數不數，許為治愈，授以此方。
病人自揣其病，斷無可治之理，竟置不服。
次年病益進，昏睡四日不醒。
愚用藥救醒之，遂懇切告之曰：去歲若用愚方，病愈已久，何至危困若斯。
然此病尚可為，甚勿再遲延也，仍為開前方。
病人喜，信愚言，連服三十餘劑，磊塊皆消。
惟最初所結之病根，大如核桃之巨者尚在。
又加生水蛭（不宜炙）一錢，服數劑全愈。

一婦人，年二十餘。
癥瘕結於上脘，其大如橘，按之甚硬，時時上攻作疼，妨礙飲食。
醫者皆以為不可消。
後愚診視，治以此湯，連服四十餘劑，消無芥蒂。

一媼，年六旬。
氣弱而且郁，心腹滿悶，不能飲食，一日所進穀食，不過兩許，如此已月餘矣。
愚診視之，其脈甚微細，猶喜至數調勻，知其可治。
遂用此湯，將三稜、莪朮各減一錢，連服數劑，即能進飲食。
又服數劑，病遂全愈。

奉天孫姓婦，年四十許。
自幼時有癥瘕結於下脘，歷二十餘年。
癥瘕之積，竟至滿腹，常常作疼，心中怔忡，不能飲食，求為診治。
因思此證，久而且劇，非輕劑所能療。
幸脈有根柢，猶可調治。
遂投以理沖湯，加水蛭三錢。
恐開破之力太過，參、耆又各加一錢，又加天冬三錢，以解參、耆之熱。
數劑後，遂能進食。
服至四十餘劑，下瘀積若干，癥瘕消有強半。
因有事還籍，藥遂停止。
閱一載，腹中之積，又將復舊，復來院求為診治。
仍照前方加減，俾其補破涼熱之間，與病體適宜。
仍服四十餘劑，積下數塊。
又繼服三十餘劑，瘀積大下。
其中或片或塊且有膜甚厚，若胞形。
此時身體覺弱，而腹中甚松暢。
恐瘀猶未淨，又調以補正活血之藥，以善其後。

王××妻，來院求為治癥瘕。
自言瘀積十九年矣，滿腹皆系硬塊。
亦治以理沖湯，為其平素氣虛，將方中參、耆加重，三稜、莪朮減半。
服數劑，飲食增加，將三稜、莪朮漸增至原定分量。
又服數劑，氣力較壯，又加水蛭二錢、樗雞（俗名紅娘）十枚。
又服二十餘劑，屆行經之期，隨經下紫黑血塊若干，病愈其半。
又繼服三十劑，屆經期，瘀血遂大下，滿腹積塊皆消。
又俾服生新化瘀之藥，以善其後。

一少年，因治吐血，服藥失宜，痃癖結於少腹（在女子為癥瘕在男子為痃癖）大如錦瓜。
按之甚堅硬，其上相連有如瓜蔓一條，斜衝心口，飲食減少，形體羸弱。
其脈微細稍數。
治以此湯，服十餘劑痃癖全消。
<strong>附錄：</strong>
廣西柳州賓××來函：
一婦人，十七歲，自二七出嫁，未見行經。
先因腹、脅作疼求為診治，投以活絡效靈丹立愈。
繼欲調其月事，投以理沖湯三劑，月經亦通，三日未止。
猶恐瘀血未化，改用王清任少腹逐瘀湯，亦三劑，其人從此月事調順，身體強壯矣。
<h3>3．理沖丸</h3>
治同前證。

水蛭（一兩，不用炙）　生黃耆（一兩半）　生三稜（五錢）　生莪朮（五錢）　當歸（六錢）　知母（六錢）　生桃仁（六錢，帶皮尖）
上藥七味，共為細末，煉蜜為丸桐子大，開水送服二錢，早晚各一次。

仲景抵當湯、大黃䗪蟲丸、百勞丸，皆用水蛭，而後世畏其性猛，鮮有用者，是未知水蛭之性也。
《神農本草經》曰：水蛭氣味鹹平無毒，主逐惡血、瘀血、月閉，破癥瘕、積聚、無子、利水道。
徐靈胎注云：凡人身瘀血方阻，尚有生氣者易治，阻之久則生氣全消而難治。
蓋血既離經，與正氣全不相屬，投之輕藥，則拒而不納，藥過峻，又轉能傷未敗之血，故治之極難。
水蛭最善食人之血，而性又遲緩善入。
遲緩則生血不傷，善入則堅積易破，借其力以消既久之滯，自有利而無害也。
觀《神農本草經》之文與徐氏之注，則水蛭功用之妙，為何如哉！特是徐氏所謂遲緩善入者，人多不解其理。
蓋水蛭行於水中，原甚遲緩。
其在生血之中，猶水中也，故生血不傷也。
著人肌肉，即緊貼善入。
其遇堅積之處，猶肌肉也，故堅積易消也。

方中桃仁不去皮尖者，以其皮赤能入血分，尖乃生髮之機，又善通氣分。
楊玉衡《寒溫條辨》曾有斯說。
愚疑其有毒，未敢遽信。
遂將帶皮生桃仁，嚼服一錢，心中安然，以後始敢連皮尖用之。
至於不炒用，而生用者，凡果中之仁，皆含生髮之氣，原可借之以流通既敗之血也。
《神農本草經百種錄》注曰：桃得三月春和之氣以生，而花鮮明似血，故凡血瘀血枯之疾，不能調和暢達者，此能入於其中而和之散之。
然其生血之功少，而去瘀之功多者，蓋桃核本非血類，實不能有所補益。
若癥瘕皆已敗之血，非生氣不能流通，桃之生氣在於仁，而味苦又能開泄，故能逐舊而不傷新也。
夫既借其生氣以流通氣血，不宜炒用可知也。
若入丸劑，蒸熟用之亦可。
<strong>【附方】</strong>
秘傳治女子干病方，用紅𤟤螺（榆樹內紅蟲大如蠶）二個，樗樹（此樹如椿而味臭俗名臭椿）莢二個，人指甲全的，壯年男子發三根。
用樹莢夾𤟤螺、指甲以發纏之，將發麵饅頭如大橘者一個，開一孔，去中瓤俾可容藥。
納藥其中，仍將外皮原開下者杜孔上，木炭火煨存性為細末，用黃酒半斤燉開，兌童便半茶盅送服。
忌腥冷、驚恐、惱怒。
此方用過數次皆驗，瘀血開時必吐衄又兼下血，不必驚恐，移時自愈。
以治經水一次未來者尤效。
<h3>4．安沖湯</h3>
治婦女經水行時多而且久，過期不止或不時漏下。

白朮（六錢，炒）　生黃耆（六錢）　生龍骨（六錢，搗細）　生牡蠣（六錢，搗細）　大生地（六錢）　生杭芍（三錢）　海螵蛸（四錢，搗細）　茜草（三錢）　川續斷（四錢）
友人劉××其長子婦，經水行時，多而且久，淋漓八九日始斷。
數日又復如故。
醫治月餘，初稍見輕，繼又不愈。
延愚診視，觀所服方，即此安沖湯，去茜草、螵蛸。
遂仍將二藥加入，一劑即愈。
又服一劑，永不反復。
劉××疑而問曰：茜草、螵蛸，治此證如此效驗，前醫何為去之？答曰：彼但知茜草、螵蛸能通經血，而未見《內經》用此二藥雀卵為丸，鮑魚湯送下，治傷肝之病，時時前後血也。
故於經血過多之證，即不敢用。
不知二藥大能固澀下焦，為治崩之主藥也。

一婦人，年三十餘。
夫妻反目，惱怒之餘，經行不止，且又甚多。
醫者用十灰散加減，連服四劑不效。
後愚診視，其右脈弱而且濡。
詢其飲食多寡，言分毫不敢多食，多即泄瀉。
遂投以此湯，去黃耆，將白朮改用一兩。
一劑血止，而瀉亦愈。
又服一劑，以善其後。

一婦人，年二十餘。
小產後數日，惡露已盡，至七八日，忽又下血。
延醫服藥，二十餘日不止。
診其脈，洪滑有力，心中熱而且渴。
疑其夾雜外感，詢之身不覺熱，又疑其血熱妄行，遂將方中生地改用一兩，又加知母一兩，服後血不止，而熱渴亦如故。
因思此證，實兼外感無疑。
遂改用白虎加人參湯以山藥代粳米。
方中石膏重用生者三兩。
煎湯兩盅，分兩次溫飲下。
外感之火遂消，血亦見止。
仍與安沖湯，一劑遂全愈。
又服數劑，以善其後。
<strong>附錄：</strong>
直隸青縣張××來函：
王氏婦，年十九歲，因殤子過痛，肝氣不暢，經水行時多而且久，或不時漏下。
前服逍遙、歸脾等藥，皆無效。
診其脈，左關尺及右尺皆浮弦，一息五至強。
口乾不思食，腰疼無力，乃血虧而有熱也。
遵將女科方安沖湯去耆、術，加麥冬、霍石斛、香附米，俾服之。
二劑血止，六劑後食量增加，口乾腰疼皆愈。
繼將湯劑製作丸藥，徐徐服之，月事亦從此調矣。

直隸鹽山孫××來函：
一九二四年七月，友人張××之母，因籌辦娶兒媳事勞心過度，小便下血不止，其血之來瀝瀝有聲，請為診視，舉止不定，氣息微弱，右脈弦細，左脈弦硬。
為開安沖湯，服後稍愈。
翌日晨起，忽然昏迷，其家人甚恐，又請診視。
其脈尚和平，知其昏迷系黃耆升補之力稍過，遂仍用原方，加赭石八錢，一劑而愈。

家族嬸有下血證，醫治十餘年，時愈時發，終未除根。
一九二六年六月，病又作，請為診視。
治以《傅青主女科》治老婦血崩方，遵師訓加生地黃一兩，一服即愈。
七月，病又反復。
治以安沖湯方，以其心中覺涼，加乾薑二錢，一劑病又愈。

斯年初秋，李姓之女，年十七歲，下血不止，面唇皆白，六脈細數。
治以安沖湯，重用山萸肉，三劑而愈。
<h3>5．固沖湯</h3>
治婦女血崩。

白朮（一兩，炒）　生黃耆（六錢）　龍骨（八錢，煅搗細）　牡蠣（八錢，煅搗細）　萸肉（八錢，去淨核）　生杭芍（四錢）　海螵蛸（四錢，搗細）　茜草（三錢）　棕邊炭（二錢）　五倍子（五分，軋細藥汁送服）
脈象熱者加大生地一兩；涼者加烏附子二錢；大怒之後，因肝氣衝激血崩者，加柴胡二錢。
若服兩劑不愈，去棕邊炭，加真阿膠五錢，另燉同服。
服藥覺熱者宜酌加生地。

從前之方，龍骨、牡蠣皆生用，其理已詳於理沖丸下。
此方獨用煅者，因煅之，則收澀之力較大，欲借之以收一時之功也。

一婦人，年三十餘。
陡然下血，兩日不止。
及愚診視，已昏憒不語，周身皆涼，其脈微弱而遲。
知其氣血將脫，而元陽亦脫也。
遂急用此湯，去白芍，加野臺參八錢、烏附子三錢。
一劑血止，周身皆熱，精神亦復。
仍將白芍加入，再服一劑，以善其後。

子××曾治一婦人，年四十許。
驟得下血證甚劇，半日之間，即氣息奄奄，不省人事。
其脈右寸關微見，如水上浮麻，不分至數，左部脈皆不見。
急用生黃耆一兩，大火煎數沸灌之，六部脈皆出。
然微細異常，血仍不止。
觀其形狀，呼氣不能外出，又時有欲大便之意，知其為大氣下陷也。
遂為開固沖湯方，將方中黃耆改用一兩。
早十一點鐘，將藥服下，至晚三點鐘，即愈如平時（後子××在京，又治一血崩證，先用固沖湯不效，加柴胡二錢，一劑即愈，足見柴胡升提之力，可為治崩要藥）。

或問：血崩之證，多有因其人暴怒，肝氣鬱結，不能上達，而轉下衝腎關，致經血隨之下注者，故其病俗亦名之曰氣衝。
茲方中多用澀補之品，獨不慮於肝氣鬱者，有妨礙乎？答曰：此證雖有因暴怒氣衝而得者，然當其血大下之後，血脫而氣亦隨之下脫，則肝氣之郁者，轉可因之而開。
且病急則治其標，此證誠至危急之病也。
若其證初得，且不甚劇，又實系肝氣下衝者，亦可用升肝理氣之藥為主，而以收補下元之藥輔之也。
<strong>【附方】</strong>
《傅青主女科》，有治老婦血崩方，試之甚效。
其方用生黃耆一兩，當歸一兩（酒洗），桑葉十四片，三七末三錢（藥汁送下）水煎服，二劑血止，四劑不再發。
若覺熱者，用此方宜加生地兩許。

又：諸城友人王××，傳一治血崩秘方。
用青萊菔生搗取汁，加白糖數匙，微火燉溫，陸續飲至三大盅，必愈。

又：西藥中有麥角，原黴麥上所生之小角，其性最善收攝血管，能治一切失血之證，而對於下血者用之尤效。
角之最大者，長近寸許，以一枚和乳糖（無乳糖可代以白蔗糖）研細，可作兩次服。
愚常用之與止血之藥並服，恆有捷效。
<strong>附：治女子血崩有兩種草藥</strong>
一種為宿根之草，一根恆生數莖，高不盈尺，葉似地膚，微寬，厚則加倍，其色綠而微帶蒼色，孟夏開小白花，結實如杜梨，色如其葉，老而微黃，多生於宅畔路旁板硬之地，俗呼為甝牛蛋，又名臭科子，然實未有臭味。
初不知其可入藥也。
戊辰孟夏，愚有事回籍。
有南關王氏婦，患血崩，服藥不效。
有人教用此草連根實銼碎，煮湯飲之，其病頓愈。
後愚回津言及此方，門生李××謂：「此方余素知之，若加黑豆一小握，用水、酒各半煎湯，則更效矣。」
一種為當年種生之草，棵高尺余，葉圓而有尖，色深綠，季夏開小白花，五出，黃蕊，結實大如五味，狀若小茄，嫩則綠，熟則紅，老則紫黑，中含甜漿可食，俗名野茄子，有山之處呼為山茄子。
奉省醫者多采此草陰乾備用，若遇血崩時，將其梗葉實共切碎煎湯服之立愈。
在津曾與友人張××言及此草，張××謂，此即《本草綱目》之龍葵，一名天茄子，一名老鴉睛草者是也。
而愚查《本草綱目》龍葵，言治吐血不止，未嘗言治血崩。
然治吐血之藥，恆兼能治下血，若三七、茜草諸藥是明徵也。
以遍地皆有之草，而能治如此重病，洵堪珍哉。
<strong>附錄：</strong>
直隸青縣張××來函：
族姊適徐姓，年三十餘。
有妊流產，已旬日矣。
忽然下血甚多，頭暈腹脹，脈小無力。
知為衝脈滑脫之徵證，予以固沖湯，加柴胡錢半，歸身二錢。
服藥三劑即止。
俾繼服坤順至寶丹以善其後。

直隸鹽山李××來函：
天津趙××妻，年四十餘歲，行經過期不止，諸治不效，延弟診視。
見兩部之脈皆微細無力，為開固沖湯原方予之，服數劑即全收功。
因思如此年歲，血分又如此受傷，諒從此斷生育矣。
不意年餘又產一子，安然無恙。
蓋因固沖湯止血兼有補血之功也。

又：天津張××妻，年二十四歲，因小產後血不止者綿延月餘，屢經醫治無效。
診其脈象，微細而數，為開固沖湯方，因其脈數，加生地一兩。
服藥後，病雖見輕，而不見大功。
反復思索，莫得其故。
細詢其藥價過賤，忽憶人言此地藥房所鬻黃耆，有真有假，今此方無顯著之功效，或其黃耆過劣也。
改用口黃耆，連服兩劑全愈。
由斯知藥物必須地道真正方效也。
<h3>6．溫沖湯</h3>
治婦人血海虛寒不育。

生山藥（八錢）　當歸身（四錢）　烏附子（二錢）　肉桂（二錢，去粗皮後入）　補骨脂（三錢，炒搗）　小茴香（二錢，炒）　核桃仁（二錢）　紫石英（八錢，煅研）　真鹿角膠（二錢，另燉，同服，若恐其偽可代以鹿角霜三錢）
人之血海，其名曰沖。
在血室之兩旁，與血室相通。
上隸於胃陽明經，下連於腎少陰經。
有任脈以為之擔任，督脈為之督攝，帶脈為之約束。
陽維、陰維、陽蹺、陰蹺，為之擁護，共為奇經八脈。
此八脈與血室，男女皆有。
在男子則沖與血室為化精之所，在女子則沖與血室實為受胎之處。
《內經》上古通天論所謂「太衝脈盛，月事以時下，故有子」者是也。
是以女子不育，多責之衝脈。
郁者理之，虛者補之，風襲者祛之，濕勝者滲之，氣化不固者固攝之，陰陽偏勝者調劑之。
衝脈無病，未有不生育者。
而愚臨證實驗以來，凡其人素無他病，而竟不育者，大抵因相火虛衰，以致沖不溫暖者居多。
因為制溫沖湯一方。
其人若平素畏坐涼處，畏食涼物，經脈調和，而艱於生育者，即與以此湯服之。
或十劑或數十劑，遂能生育者多矣。

一婦人，自二十出嫁，至三十未育子女。
其夫商治於愚。
因細詢其性質稟賦，言生平最畏寒涼，熱時亦不敢食瓜果。
至經脈則大致調和，偶或後期兩三日。
知其下焦虛寒，因思《神農本草經》謂紫石英「氣味甘溫，治女子風寒在子宮，絕孕十年無子」。
遂為擬此湯，方中重用紫石英六錢，取其性溫質重，能引諸藥直達於沖中，而溫暖之。
服藥三十餘劑，而畏涼之病除。
後數月遂孕，連生子女。
益信《神農本草經》所謂治十年無子者，誠不誤也。
<h3>7．清帶湯</h3>
治婦女赤白帶下。

生山藥（一兩）　生龍骨（六錢，搗細）　生牡蠣（六錢，搗細）海螵蛸（四錢，去淨甲搗）　茜草（三錢）
單赤帶，加白芍、苦參各二錢；單白帶，加鹿角霜、白朮各三錢。

帶下為衝任之證。
而名謂帶者，蓋以奇經帶脈，原主約束諸脈，衝任有滑脫之疾，責在帶脈不能約束，故名為帶也。
然其病非僅滑脫也，若滯下然，滑脫之中，實兼有瘀滯。
其所瘀滯者，不外氣血，而實有因寒因熱之不同。
此方用龍骨、牡蠣以固脫，用茜草、海螵蛸以化滯，更用生山藥以滋真陰固元氣。
至臨證時，遇有因寒者，加溫熱之藥，因熱者，加寒涼之藥，此方中意也。
而愚擬此方，則又別有會心也。
嘗考《神農本草經》龍骨善開癥瘕，牡蠣善消癙瘻，是二藥為收澀之品，而兼具開通之力也。
烏鰂魚骨即海螵蛸，茹蘆即茜草，是二藥為開通之品，而實具收澀之力也。
四藥彙集成方，其能開通者，兼能收澀，能收澀者，兼能開通，相助為理，相得益彰。

一婦人，年二十餘，患白帶甚劇，醫治年餘不愈。
後愚診視，脈甚微弱。
自言下焦涼甚，遂用此方，加乾薑六錢，鹿角霜三錢，連服十劑全愈。

又：一媼年六旬。
患赤、白帶下，而赤帶多於白帶，亦醫治年餘不愈。
診其脈甚洪滑，自言心熱頭昏，時覺眩暈，已半載未起床矣。
遂用此方，加白芍六錢，數劑白帶不見，而赤帶如故，心熱、頭眩暈亦如故。
又加苦參、龍膽草、白頭翁各數錢。
連服七八劑，赤帶亦愈，而諸疾亦遂全愈。
自擬此方以來，用治帶下，愈者不可勝數。
而獨載此兩則者，誠以二證病因，寒熱懸殊。
且年少者用此方，反加大熱之藥，年老者用此方，反加苦寒之藥。
欲臨證者，當知審證用藥，不可拘於年歲之老少也。
<strong>按：</strong>
白頭翁不但治因熱之帶證甚效也。
剖取其鮮根，以治血淋、溺血與大便下血之因熱而得者甚效，誠良藥也。
是以仲景治厥陰熱痢有白頭翁湯也。

帶證，若服此湯未能除根者，可用此湯送服秘真丹一錢。

帶下似滯下之說，愚向持此論。
後觀西法，亦謂大腸病則流白痢，子宮病則流白帶，其理相同。
法用兒茶、白礬、石榴皮、沒石子等水洗之。
若此證之劇者，兼用其外治之法亦可。
又：其內治白帶法，用沒石子一兩搗爛，水一斤半，煎至一斤，每溫服一兩，日三次。
或研細作粉，每服五分，日二次亦可。
又可單以之熬水洗之，或用注射器注射之。
　按：　沒石子味苦而澀，苦則能開，澀則能斂，一藥而具此兩長，原與拙擬清帶湯之意相合。
且其收斂之力最勝，凡下焦滑脫之疾，或大便滑瀉、或小便不禁、或男子遺精、或女子崩漏，用之皆效驗。
今之醫者，多忽不知用惜哉。
又東人中將湯，治白帶亦甚效。
玉燭湯下，載有其方，可採用。
若以治赤帶，方中官桂、丁香，宜斟酌少用，苦參宜多用。

赤白二帶，赤者多熱，白者多涼。
而辨其涼熱，又不可盡在赤白也，宜細詢其自覺或涼或熱，參以脈之或遲或數，有力無力，則涼熱可辨矣。
治法宜用收澀之品，而以化瘀通滯之藥佐之。
清帶湯，證偏熱者，加生杭芍、生地黃；熱甚者，加苦參、黃柏，或兼用防腐之藥，若金銀花、旱三七、鴉膽子仁皆可酌用；證偏涼者，加白朮、鹿角膠；涼甚者，加乾薑、桂附、小茴香。

近閱《杭州醫報》，載有俗傳治白帶便方，用綠豆芽連頭根三斤，洗淨，加水兩大碗，煎透去渣，加生薑汁三兩、黃蔗糖四兩，慢火收膏，每晨開水沖服。
約十二日服一料。
服至兩料必愈。
　按：　此方用之數次，頗有效驗。
<h3>8．加味麥門冬湯</h3>
治婦女倒經。

干寸冬（五錢，帶心）　野臺參（四錢）　清半夏（三錢）　生山藥（四錢，以代粳米）　生杭芍（三錢）　丹參（三錢）　甘草（二錢）　生桃仁（二錢，帶皮尖搗）　大棗（三枚，捭開）
婦女倒經之證，陳修園《女科要旨》借用《金匱》麥門冬湯，可謂特識。
然其方原治「火逆上氣，咽喉不利」。
今用以治倒經，必略為加減，而後乃與病證吻合也。

或問，《金匱》麥門冬湯所主之病，與婦人倒經之病迥別，何以能借用之而有效驗？答曰：沖為血海，居少腹之兩旁。
其脈上隸陽明，下連少陰。
少陰腎虛，其氣化不能閉藏以收攝沖氣，則沖氣易於上干。
陽明胃虛，其氣化不能下行以鎮安沖氣，則沖氣亦易於上干。
沖中之氣既上干，沖中之血自隨之上逆，此倒經所由來也。
麥門冬湯，於大補中氣以生津液藥中，用半夏一味，以降胃安沖，且以山藥代粳米，以補腎斂沖，於是沖中之氣安其故宅，沖中之血，自不上逆，而循其故道矣。
特是經脈所以上行者，固多因沖氣之上干，實亦下行之路，有所壅塞。
觀其每至下行之期，而後上行可知也。
故又加芍藥、丹參、桃仁以開其下行之路，使至期下行，毫無滯礙。
是以其方非為治倒經而設，而略為加減，即以治倒經甚效，愈以嘆經方之函蓋無窮也。

用此方治倒經大抵皆效，而間有不效者，以其兼他證也。
曾治一室女，倒經年餘不愈，其脈象微弱。
投以此湯，服藥後甚覺短氣。
再診其脈，微弱益甚。
自言素有短氣之病，今則益加重耳。
恍悟其胸中大氣，必然下陷，故不任半夏之降也。
遂改用拙擬升陷湯，連服十劑。
短氣愈，而倒經之病亦愈。

一少婦，倒經半載不愈。
診其脈微弱而遲，兩寸不起，呼吸自覺短氣，知其亦胸中大氣下陷。
亦投以升陷湯，連服數劑，短氣即愈。
身體較前強壯，即停藥不服。
其月經水即順，逾十月舉男矣。

或問，倒經之證，既由於沖氣胃氣上逆，大氣下陷者，其氣化升降之機正與之反對，何亦病倒經乎？答曰：此理甚微奧，人之大氣，原能斡旋全身，為諸氣之綱領。
故大氣常充滿於胸中，自能運轉胃氣使之下降，鎮攝沖氣使不上衝。
大氣一陷，綱領不振，諸氣之條貫多紊亂，此乃自然之理也。
是知沖氣胃氣之逆，非必由於大氣下陷，而大氣下陷者，實可致沖胃氣逆也。
致病之因既不同，用藥者豈可膠柱鼓瑟哉。
<h3>9．壽胎丸</h3>
治滑胎。

菟絲子（四兩，炒燉）　桑寄生（二兩）　川續斷（二兩）　真阿膠（二兩）
上藥將前三味軋細，水化阿膠和為丸一分重（干足一分）。
每服二十丸，開水送下，日再服。
氣虛者加人參二兩，大氣陷者加生黃耆三兩，食少者加炒白朮二兩，涼者加炒補骨脂二兩，熱者加生地二兩。

胎在母腹，若果善吸其母之氣化，自無下墜之虞。
且男女生育，皆賴腎臟作強。
菟絲大能補腎，腎旺自能蔭胎也。
寄生能養血、強筋骨，大能使胎氣強壯，故《神農本草經》載其能安胎。
續斷亦補腎之藥。
阿膠系驢皮所熬，最善伏藏血脈，滋陰補腎，故《神農本草經》亦載其能安胎也。
至若氣虛者，加人參以補氣。
大氣陷者，加黃耆以升補大氣。
飲食減少者，加白朮以健補脾胃。
涼者，加補骨脂以助腎中之陽（補骨脂善保胎修園曾詳論之）。
熱者，加生地黃以滋腎中之陰。
臨時斟酌適宜，用之無不效者。

此方乃思患預防之法，非救急之法。
若胎氣已動，或至下血者，又另有急救之方。
曾治一少婦，其初次有妊，五六月而墜。
後又有妊，六七月間，忽胎動下血，急投以生黃耆、生地黃各二兩，白朮、山萸肉（去淨核）、龍骨（煅搗）、牡蠣（煅搗）各一兩，煎湯一大碗，頓服之，胎氣遂安。
將藥減半，又服一劑。
後舉一男，強壯無恙。

流產為婦人恆有之病，而方書所載保胎之方，未有用之必效者。
誠以保胎所用之藥，當注重於胎，以變化胎之性情氣質，使之善吸其母之氣化以自養，自無流產之虞。
若但補助妊婦，使其氣血壯旺固攝，以為母強自能蔭子，此又非熟籌完全也。
是以愚臨證考驗以來，見有屢次流產者，其人恆身體強壯，分毫無病；而身體軟弱者，恐生育多則身體愈弱，欲其流產，而偏不流產。
於以知：或流產，或不流產，不盡關於妊婦身體之強弱，實兼視所受之胎善吸取其母之氣化否也。
由斯而論，愚於千百味藥中，得一最善治流產之藥，乃菟絲子是也。

壽胎丸，重用菟絲子為主藥，而以續斷、寄生、阿膠諸藥輔之，凡受妊之婦，於兩月之後徐服一料，必無流產之弊。
此乃於最易流產者屢次用之皆效。
至陳修園謂宜用大補大溫之劑，使子宮常得暖氣，則胎自日長而有成，彼蓋因其夫人服白朮、黃芩連墜胎五次，後服四物湯加鹿角膠、補骨脂、續斷而胎安，遂疑涼藥能墜胎，篤信熱藥能安胎。
不知黃芩之所以能墜胎者，非以其涼也。
《神農本草經》謂黃芩下血閉，豈有善下血閉之藥而能保胎者乎？蓋漢、唐以前，名醫用藥皆謹遵《神農本草經》，所以可為經方，用其方者鮮有流弊。
迨至宋、元以還，諸家恆師心自智，其用藥或至顯背《神農本草經》。
是以醫如丹溪，猶粗忽如此，竟用黃芩為保胎之藥，俾用其方者不惟無益，而反有所損，此所以為近代之名醫也。
所可異者，修園固篤信《神農本草經》者也，何於用白朮、黃芩之墜胎，不知黃芩之能開血閉，而但謂其性涼不利於胎乎？究之胎得其養，全在溫度適宜，過涼之藥，固不可以保胎，即藥過於熱，亦非所以保胎也。
惟修園生平用藥喜熱惡涼，是以立論稍有所偏耳。
<h3>10．安胃飲</h3>
治惡阻。

清半夏（一兩，溫水淘洗兩次毫無礬味然後入煎）　淨青黛（三錢）　赤石脂（一兩）
用作飯小鍋，煎取清汁一大碗，調入蜂蜜二兩，徐徐溫飲下。
一次只飲一口，半日服盡。
若服後吐仍未止或其大便燥結者，去石脂加生赭石（軋細）一兩。
若嫌青黛微有藥味者，亦可但用半夏、赭石。

或問，《神農本草經》謂赭石能墜胎，此方治惡阻，而有時以赭石易石脂，獨不慮其有墜胎之弊乎？答曰：惡阻之劇者，飲水一口亦吐出，其氣化津液不能下達。
恆至大便燥結，旬余不通。
其甚者，或結於幽門（胃下口）、欄門（大小腸相接處），致上下關格不通，滿腹作疼，此有關性命之證也。
夫病既危急，非大力之藥不能挽回。
況赭石之性，原非開破。
其鎮墜之力，不過能下有形滯物。
若胎至六七個月，服之或有妨礙：至惡阻之時，不過兩三個月，胎體未成，惟是經血凝滯，赭石毫無破血之性，是以服之無妨。
且嘔吐者，其沖氣胃氣皆上逆，借赭石鎮逆之力，以折其上逆之機，氣化乃適得其平，《內經》所謂「有故無殞亦無殞也」。
愚治惡阻之證，遇有上脘固結，旬日之間勺飲不能下行，無論水與藥，入口須臾即吐出。
群醫束手諉謂不治。
而愚放膽重用生赭石數兩，煎湯一大碗，徐徐溫飲下。
吐止、結開、便通，而胎亦無傷（拙擬參赭鎮氣湯及赭石解下，載有詳案可考也）。
<h3>11．大順湯</h3>
治產難，不可早服，必胎衣破後，小兒頭至產門者，然後服之。

野黨參（一兩）　當歸（一兩）　生赭石（二兩，軋細）
用衛足花子炒爆一錢作引，或丈菊花瓣一錢作引皆可，無二物作引亦可。

或疑赭石乃金石之藥，不可放膽重用。
不知赭石性至和平，雖重墜下行，而不傷氣血。
況有黨參一兩以補氣，當歸一兩以生血。
且以參、歸之微溫，以濟赭石之微涼，溫涼調和愈覺穩妥也。
矧產難者非氣血虛弱，即氣血壅滯，不能下行。
人參、當歸雖能補助氣血，而性皆微兼升浮，得赭石之重墜，則力能下行，自能與赭石相助為理，以成催生開交骨之功也。
至於當歸之滑潤，原為利產良藥，與赭石同用，其滑潤之力亦愈增也。

族侄婦，臨盆兩日不產。
用一切催生藥，胎氣轉覺上逆。
為制此湯，一劑即產下。

一婦人，臨產交骨不開，困頓三日，勢甚危急。
亦投以此湯，一劑而產。
自擬得此方以來，救人多矣。
放膽用之，皆可隨手奏效。

附：衛足花即葵花，其子即冬葵子。
緣此花若春日早種，當年即可結子。
而用以催生，則季夏種之，經冬至明年結子者尤效，故名曰冬葵子。
今藥坊所鬻者，皆以丈菊子為冬葵子，殊屬差誤。
蓋古之所謂葵，與俗所謂向日葵者原非一種。
古所謂葵即衛足花，俗呼為守足花者是也。
因此花先生叢葉，自葉中心出莖，莖之下邊盡被叢葉衛護，故曰衛足。
莖高近一丈，花多紅色、與木槿相似，葉大如木芙蓉。
此為宿根植物，季夏下種，至次年孟夏始開花，結實大如錢，作扁形，其中子如榆莢，為其經冬依然發生，故其結之子名為冬葵子。
須於鮮嫩之時採取，則多含蛋白質，故能有益於人。
《聖惠方》謂採其子陰乾，是當鮮嫩之時採而陰乾之也。
若過老則在科上自干，而無事陰乾矣。
又有一種，二、三月下種，至六月開花，其下無叢生之葉，不能衛足，而其莖、葉、花皆與葵無異，其治療之功效亦大致相同，即藥品中之蜀葵。
《本草綱目》謂花之白者治痎瘧，是衛足葵與蜀葵皆治瘧也。

至於俗所謂向日葵者，各種本草皆未載，惟《群芳譜》載之，本名丈菊，一名西番葵，一名迎陽葵，且謂其性能墮胎。
然用其墮胎之力以催生，則誠有效驗，是以大順湯用其花瓣作引也。
向日葵莖長丈許，干粗如竹，葉大如苘，花大如盤盂，單瓣黃色，其花心成窠如蜂房。
迨中心結子成熟，而周遭花瓣不凋枯。
其子人恆炒食之，知其無毒，且知其性滑，曾單用以治淋甚效。
後與鴉膽子同用（鴉膽子去皮四十粒，用丈菊子一兩炒搗，煎湯送下）治花柳毒淋，亦甚效，然不知其能治瘧也。
近閱《紹興醫藥學報》載盧××述葵能醫瘧一節，則丈菊誠可列於藥品矣。
丈菊花英，催生之力實勝於子，曾見有單用丈菊花英催生，服之即效者，惜人多不知耳。
至於用衛足子催生，當分老嫩兩種。
鮮嫩衛足子，須用數兩搗爛煮汁服，若用老者，當用兩許微火炒裂其甲，煎湯飲之。
<h3>12．和血熄風湯</h3>
治產後受風發搐。

當歸（一兩）　生黃耆（六錢）　真阿膠（四錢，不炒）　防風（三錢）　荊芥（三錢）　川芎（三錢）　生杭芍（二錢）　紅花（一錢）　生桃仁（錢半，帶皮尖搗）
此方雖治產後受風，而實以補助氣血為主。
蓋補正氣，即所以逐邪氣，而血活者，風又自去也（血活風自去方書成語）。
若產時下血過多或發汗過多，以致發搐者，此方仍不可用，為其猶有發表之藥也，當滋陰養血，以榮其筋，熄其內風，其搐自止。
若血虛而氣亦虛者，又當以補氣之藥輔之。
而補氣之藥以黃耆為最，因黃耆不但補氣，實兼能治大風也（《神農本草經》謂黃耆主大風）。

一婦人，產後七八日發搐，服發汗之藥數劑不效。
詢方於愚，因思其屢次發汗不效，似不宜再發其汗，以傷其津液。
遂單用阿膠一兩，水融化，服之而愈。

一婦人，產後十餘日，周身汗出不止，且發搐。
治以山萸肉（去淨核）、生山藥各一兩，煎服兩劑，汗止而搐亦愈。

東海漁家婦，產後三日，身冷無汗，發搐甚劇。
時愚遊海濱，其家人造寓求方。
其地隔藥房甚遠，而海濱多產麻黃，可以採取。
遂俾取麻黃一握，同魚鰾膠一具，煎湯一大碗，乘熱飲之，得汗而愈。
用魚鰾膠者，亦防其下血過多，因陰虛而發搐，且以其物為漁家所固有也。

一婦人，產後發汗過多，覆被三層皆濕透，因致心中怔忡，精神恍惚，時覺身飄飄上至屋頂，此虛極將脫，而神魂飛越也。
延愚診視，見其汗出猶不止，六脈皆虛浮，按之即無。
急用生山藥、淨萸肉各一兩，生杭芍四錢，煎服。
汗止精神亦定。
翌日藥力歇，又病而反復。
時愚已旋里，病家復持方來詢，為添龍骨、牡蠣（皆不用煅）各八錢，且囑其服藥數劑，其病必愈。
孰意藥坊中，竟謂方中藥性過涼，產後斷不宜用，且言此證系產後風，彼有治產後風成方，屢試屢驗，慫恿病家用之。
病家竟誤用其方，汗出不止而脫。
夫其證原屬過汗所致，而再以治產後風發表之藥，何異鴆毒。
斯可為發汗不審虛實者之炯戒矣。

《傅青主女科》曰：產後氣血暴虛，百骸少血濡養，忽然口緊牙緊，手足筋脈拘搐，類中風癇痙，雖虛火泛上有痰，皆當以末治之。
勿執偏門，而用治風消痰方，以重虛產婦也。
當用生化湯，加參、耆以益其氣。
又曰，產後婦人，惡寒噁心，身體顫動，發熱作渴，人以為產後傷寒也，誰知其氣血兩虛，正不敵邪而然乎？大抵人之氣不虛，則邪斷難入。
產婦失血過多，其氣必大虛，氣虛則皮毛無衛，邪原易入。
不必戶外之風來襲體也，即一舉一動，風可乘虛而入。
然產後之風，易入亦易出，凡有外感之邪，俱不必祛風。
況產後之惡寒者，寒由內生也。
發熱者，熱由內弱也。
身顫者，顫由氣虛也。
治其內寒，外寒自散。
治其內弱，外熱自解。
壯其元氣，而身顫自除也。
<strong>按：</strong>
傅氏之論甚超。
特其雖有外感，不必祛風二句，不無可議。
夫產後果有外感，原當治以外感之藥，惟宜兼用補氣生血之藥，以輔翼之耳。
若其風熱已入陽明之府，表裡俱熱，脈象洪實者，雖生石膏亦可用。
故《金匱》有竹皮大丸，治婦人乳中虛，煩亂嘔逆，方中原有石膏。
《神農本草經》石膏治產乳，原有明文。
特不宜與知母並用，又宜仿白虎加人參湯之意，重用人參，以大補元氣，更以玄參代知母，始能托邪外出，則石膏之寒涼，得人參之溫補，能逗留胃中，以化燥熱，不至直趨下焦，而與產婦有礙也（石膏解下曾詳論之）。
<strong>【附方】</strong>
《醫林改錯》治產後風，有黃耆桃紅湯，方用生黃耆半斤，帶皮尖生桃仁三錢搗碎，紅花二錢，水煎服。
按產後風項背反張者，此方最效。
<strong>【附方】</strong>
俗傳治產後風方，當歸五錢，麻黃、紅花、白朮各三錢，大黃、川芎、肉桂、紫菀各二錢，煎服。
按此方效驗異常，即至牙關緊閉，不能用藥者，將齒拗開灌之，亦多愈者。
人多畏其有大黃而不敢用，不知西人治產後風，亦多用破血之藥。
蓋以產後有瘀血者多，此證用大黃以破之，所謂血活風自去也。
況猶有麻、桂之辛熱，歸、術之補益以調燮之乎。
<h3>13．滋陰清胃湯</h3>
治產後溫病，陽明府實，表裡俱熱者。

玄參（兩半）　當歸（三錢）　生杭芍（四錢）　甘草（錢半）　茅根（二錢）
上藥五味，煎湯兩盅，分二次溫服，一次即愈者，停後服。

產後忌用寒涼，而溫熱入陽明府後，又必用寒涼方解，因此醫者恆多束手。
不知石膏、玄參《神農本草經》皆明載治產乳。
是以熱入陽明之重者，可用白虎加人參以山藥代粳米湯，更以玄參代知母。
其稍輕者，治以此湯，皆可隨手奏效。
愚用此兩方，救人多矣。
臨證者當篤信《神農本草經》，不可畏石膏、玄參之寒涼也。
況石膏、玄參，《神農本草經》原皆謂其微寒，並非甚寒涼之藥也。
<h3>14．滋乳湯</h3>
治少乳。
其乳少由於氣血虛或經絡瘀者，服之皆有效驗。

生黃耆（一兩）　當歸（五錢）　知母（四錢）　玄參（四錢）　穿山甲（二錢，炒搗）　六路通（大者三枚，搗）　王不留行（四錢，炒）
用絲瓜瓤作引，無者不用亦可。
若用豬前蹄兩個煮湯，用以煎藥更佳。
<h3>15．消乳湯</h3>
治結乳腫疼或成乳癰新起者，一服即消。
若已作膿，服之亦可消腫止疼，俾其速潰。
並治一切紅腫瘡瘍。

知母（八錢）　連翹（四錢）　金銀花（三錢）　穿山甲（二錢，炒搗）　栝蔞（五錢，切絲）　丹參（四錢）　生明乳香（四錢）　生明沒藥（四錢）
在德州時，有張姓婦，患乳癰，腫疼甚劇。
投以此湯，兩劑而愈。
然猶微有疼時，慫恿其再服一兩劑，以消其芥蒂。
以為已愈，不以為意。
隔旬日，又復腫疼，復求為治療。
愚曰：此次服藥不能盡消，必須出膿少許，因其舊有芥蒂未除，至今已潰膿也。
後果服藥不甚見效。
遂入西醫院中治療，旬日後，其瘡外破一口，醫者用刀闊之，以期便於敷藥。
又旬日，內潰益甚，滿乳又破七八個口，醫者又欲盡闊之使通。
病人懼，不敢治。
強出院還家，復求治於愚。
見其各口中皆膿、乳並流，外邊實不能敷藥。
然內服湯藥，助其肌肉速生，自能排膿外出，許以十日可為治愈。
遂將內託生肌散，作湯藥服之，每日用藥一劑，煎服二次，果十日全愈。
<strong>【附方】</strong>
表侄劉××，從愚學醫，曾得一治結乳腫疼兼治乳癰方。
用生白礬、明雄黃、松蘿茶各一錢半，共研細，分作三劑，日服一劑，黃酒送下，再多飲酒數杯更佳。
此方用之屢次見效，真奇方也。
若無松蘿茶，可代以好茶葉。
<h3>16．升肝舒郁湯</h3>
治婦女陰挺，亦治肝氣虛弱，鬱結不舒。

生黃耆（六錢）　當歸（三錢）　知母（三錢）　柴胡（一錢五分）　生明乳香（三錢）　生明沒藥（三錢）　川芎（一錢五分）
肝主筋，肝脈絡陰器，肝又為腎行氣。
陰挺自陰中挺出，形狀類筋之所結。
病之原因，為肝氣鬱而下陷無疑也。
故方中黃耆與柴胡、芎藭並用，補肝即以舒肝，而肝氣之陷者可升。
當歸與乳香、沒藥並用，養肝即以調肝，而肝氣之郁者可化。
又恐黃耆性熱，與肝中所寄之相火不宜，故又加知母之涼潤者，以解其熱也。

一婦人，年三十餘。
患此證，用陳氏《女科要旨》，治陰挺方，治之不效。
因憶《傅青主女科》有治陰挺之方，其證得之產後。
因平時過怒傷肝，產時又努力太過，自產門下墜一片，似筋非筋，似肉非肉，用升補肝氣之藥，其證可愈。
遂師其意，為制此湯服之。
數劑即見消，十劑全愈。

一室女，年十五。
因胸中大氣下陷，二便常覺下墜，而小便尤甚。
乃誤認為小便不通，努力強便，陰中忽墜下一物，其形如桃，微露其尖，牽引腰際下墜作疼，夜間尤甚，劇時號呼不止。
投以理郁升陷湯，將升麻加倍，二劑疼止，十劑後，其物全消。
蓋理郁升陷湯，原與升肝舒郁湯相似也。
<h3>17．資生通脈湯</h3>
治室女月閉血枯，飲食減少，灼熱咳嗽。

白朮（三錢，炒）　生懷山藥（一兩）　生雞內金（二錢，黃色的）　龍眼肉（六錢）　山萸肉（四錢，去淨核）　枸杞果（四錢）　玄參（三錢）　生杭芍（三錢）　桃仁（二錢）　紅花（錢半）　甘草（二錢）
灼熱不退者，加生地黃六錢或至一兩。
咳嗽者，加川貝母三錢，米殼二錢（嗽止去之）。
泄瀉者，去玄參，加熟地黃一兩，雲苓片二錢，或更酌將白朮加重。
服後瀉仍不止者，可於服藥之外，用生懷山藥細末煮粥，攙入捻碎熟雞子黃數枚，用作點心，日服兩次，瀉止後停服。
大便乾燥者，加當歸、阿膠各數錢。
小便不利者，加生車前子三錢（裝袋），地膚子二錢或將芍藥（善治陰虛小便不利）加重。
肝氣鬱者，加生麥芽三錢，川芎、莪朮各一錢。
汗多者，將萸肉改用六錢，再加生龍骨、生牡蠣各六錢。

《內經》謂「二陽之病發心脾，有不得隱曲，在女子為不月。」夫二陽者，陽明胃腑也。
胃腑有病，不能消化飲食，推其病之所發，在於心脾。
又推其心脾病之所發，在於有不得隱曲（凡不能自如者皆為不得隱曲）。
蓋心主神脾主思，人有不得隱曲，其神思鬱結，胃腑必減少酸汁（化食賴酸汁，歡喜則酸汁生者多，憂思則酸汁生者少），不能消化飲食，以生血液，所以在女子為不月也。
夫女子不月，既由於胃腑有病，不能消化飲食。
治之者，自當調其脾胃，使之多進飲食，以為生血之根本。
故方中用白朮以健胃之陽，使之瞤動有力（飲食之消亦仗胃有瞤動）。
山藥、龍眼肉，以滋胃之陰，俾其酸汁多生。
雞內金原含有酸汁，且能運化諸補藥之力，使之補而不滯。
血虛者必多灼熱，故用玄參、芍藥以退熱。
又血虛者，其肝腎必虛，故用萸肉、枸杞以補其肝腎。
甘草為補脾胃之正藥，與方中萸肉並用，更有酸甘化陰之妙。
桃仁、紅花為破血之要品，方中少用之，非取其破血，欲借之以活血脈通經絡也。
至方後附載，因證加減諸藥，不過粗陳梗概，至於證之變更多端，尤貴臨證者，因時制宜耳。

滄州曹姓女，年十六歲，天癸猶未至。
飲食減少，身體羸瘦，漸覺灼熱。
其脈五至，細而無力。
治以資生通脈湯，服至五劑，灼熱已退，飲食加多。
遂將方中玄參、芍藥各減一錢，又加當歸、懷牛膝各三錢。
服至十劑，身體較前胖壯，脈象亦大有起色。
又於方中加樗雞（俗名紅娘蟲）十枚，服至七八劑，天癸遂至。
遂減去樗雞，再服數劑，以善其後。

奉天馬氏女，自十四歲，月事已通，至十五歲秋際，因食瓜果過多，泄瀉月餘方愈，從此月事遂閉。
延醫診治，至十六歲季夏，病浸增劇，因求為診治。
其身形瘦弱異常，氣息微喘，干嗽無痰，過午潮熱，夜間尤甚，飲食減少，大便泄瀉。
其脈數近六至，微細無力。
俾先用生懷山藥細末八錢，水調煮作粥，又將熟雞子黃四枚，捻碎攙粥中，再煮一兩沸，空心時服。
服後須臾，又服西藥百布聖二瓦，以助其消化。
每日如此兩次，用作點心，服至四日，其瀉已止。
又服數日，諸病亦稍見輕。
遂投以資生通脈湯，去玄參加生地黃五錢、川貝三錢，連服十餘劑，灼熱減十分之八，飲食加多，喘嗽亦漸愈。
遂將生地黃換作熟地黃，又加懷牛膝五錢，服至十劑，自覺身體爽健，諸病皆無，惟月事猶未見。
又於方中加䗪蟲（即土鱉蟲，背多橫紋者真，背光滑者非是）五枚、樗雞十枚，服至四劑，月事已通。
遂去䗪蟲、樗雞，俾再服數劑，以善其後。

馬姓女十七歲。
自十六歲秋際，因患右目生內障，服藥不愈，憂思過度，以致月閉。
自臘月服藥，直至次年孟秋月底不愈，求為診治。
其人體質瘦弱，五心煩熱，過午兩顴色紅，灼熱益甚，心中滿悶，飲食少許，即停滯不下，夜不能寐。
脈搏五至，弦細無力。
為其飲食停滯，夜不能寐，投以資生通脈湯，加生赭石（研細）四錢，熟棗仁三錢，服至四劑，飲食加多，夜已能寐，灼熱稍退，遂去棗仁，減赭石一錢，又加地黃五錢，丹皮三錢，服約十劑，灼熱大減。
又去丹皮，將龍眼肉改用八錢，再加懷牛膝五錢。
連服十餘劑，身體浸壯健。
因其月事猶未通下，又加䗪蟲五枚、樗雞十枚。
服至五劑，月事已通。
然下者不多，遂去樗雞、地黃，加當歸五錢，俾服數劑，以善其後。
<h2><span class="orange">（三十）治眼科方</span></h2>
<h3>1．蒲公英湯</h3>
治眼疾腫疼，或胬肉遮睛，或赤脈絡目，或目睛脹疼，或目疼連腦，或羞明多淚，一切虛火實熱之證。

鮮蒲公英（四兩，根葉莖花皆用，花開殘者去之，如無鮮者可用乾者二兩代之。
）
上一味煎湯兩大碗，溫服一碗。
餘一碗乘熱熏洗（按目疼連腦者，宜用鮮蒲公英二兩，加懷牛膝一兩煎湯飲之）。

此方得之於××，言其母嘗患眼疾，疼痛異常，經延醫調治，數月不愈，有高姓媼，告以此方，一次即愈。
愚自得此方後，屢試皆效。
夫蒲公英遍地皆有，仲春生苗，季春開花色正黃，至初冬其花猶有開者，狀類小菊，其葉似大薊，田家採取生啖，以當菜蔬。
其功長於治瘡，能消散癰疔毒火，然不知其能治眼疾也。
使人皆知其治眼疾，如此神效，天下無瞽目之人矣。

古服食方，有還少丹。
蒲公英連根帶葉取一斤，洗淨，勿令見天日，晾乾，用斗子解鹽（即《神農本草經》大鹽曬於鬥之中者出山西解池）一兩，香附子五錢，二味為細末，入蒲公英，水內淹一宿，分為十二團，用皮紙三四層裹紮定，用六一泥（即蚯蚓泥）如法固濟，灶內焙乾，乃以武火煅通紅為度，冷定取出，去泥為末。
早晚擦牙漱之，吐咽任便，久久方效。
年未及八十者，服之鬚髮反黑，齒落更生。
年少服之，至老不衰。
由是觀之，其清補腎經之功可知。
且其味苦，又能清心經之熱，所以治眼疾甚效者，或以斯歟！
<h3>2．磨翳水</h3>
治目翳遮睛。

生爐甘石（一兩）　蓬砂（八錢）　膽礬（二錢）　薄荷葉（三錢）　蟬蛻（三錢，帶全足去翅土）
上藥五味，將前三味藥臼搗細，再將薄荷、蟬蛻煎水一大盅，用其水和所搗藥末，入藥缽內研至極細，將浮水者隨水飛出，連水別貯一器，待片時，將浮頭清水，仍入缽中，和所餘藥渣研細，仍隨水飛出，如此不計次數，以飛淨為度。
若飛過者還不甚細，可再研再飛，以極細為度。
制好連水貯瓶中，勿令透氣。
用時將瓶中水藥調勻，點眼上，日五六次。
若目翳甚厚，已成肉螺者，加真藏硇砂二分，另研調和藥水中。
此方效力全在甘石生用，然生用則質甚硬，又恐與眼不宜，故必如此研細水飛，然後可以之點眼。
<h3>3．磨翳散</h3>
治目睛脹疼，或微生雲翳，或赤脈絡目，或目眥潰爛，或偶因有火視物不真。

生爐甘石（三錢）　蓬砂（二錢）　黃連（一錢）　人指甲（五分，鍋焙脆無翳者不用）
上藥先將黃連搗碎，泡碗內，冷時兩三日，熱時一日，將泡黃連水過羅，約得清水半茶盅，再將餘三味搗細，和黃連水入藥缽中研之，如研前藥之法，以極細為度。
研好連水帶藥，用大盤盛之。
白日置陰處晾之，夜則露之，若冬日微曬亦可。
若有風塵時，蓋以薄紙。
俟干，貯瓶中，勿透氣。
用時涼水調和，點眼上，日三四次。
若有目翳，人乳調和點之。
若目翳大而厚者，不可用黃連水研藥，宜用蟬蛻（帶全足去翅土）一錢，煎水研之。
蓋微茫之翳，得清火之藥即退。
若其翳已遮晴，治以黃連成冰翳，而不能消矣。
<h3>4．明目蓬硝水</h3>
治眼疾暴發紅腫疼痛。
或眥多胬肉，或漸生雲翳，及因有火而眼即發乾昏花者。

蓬砂（五錢）　芒硝（三錢，硝中若不明亮用水化開澄去其中泥土）
上藥和涼水多半盅，研至融化。
用點眼上，一日約點三十次。
若陳目病一日點十餘次。
冬日須將藥碗置熱水中，候溫點之。
<h3>5．清腦黃連膏</h3>
治眼疾由熱者。

黃連（二錢）　為細末，香油調如薄糊，常常以鼻聞之，日約二三十次。
勿論左右眼患證，應須兩鼻孔皆聞。

目系神經連於腦，腦部因熱生炎，病及神經，必生眼疾。
彼服藥無捷效者，因所用之藥不能直達腦部故也。
愚悟得此理，借鼻竅為捷徑，以直達於腦。
凡眼目紅腫之疾，及一切目疾之因熱者，莫不隨手奏效。
<h3>6．益瞳丸</h3>
治目瞳散大昏耗，或覺視物乏力。

萸肉（二兩，去淨核）　野臺參（六錢）　柏子仁（一兩，炒）　玄參（一兩）　菟絲子（一兩，炒）　羊肝（一具，切片焙乾）
上藥共為細末，煉蜜為丸桐子大。
每服三錢，開水送下，日兩次。

一婦人，年三旬。
瞳子散大，視物不真，不能針黹。
屢次服藥無效，其脈大而無力。
為制此丸，服兩月全愈。
<h3>7．羊肝豬膽丸</h3>
治同前證，因有熱而益甚者。

羊肝一具，切片曬乾（冬日可用，慢火焙乾）。

上一味軋細，用豬膽汁和為丸，桐子大，硃砂為衣。
每服二錢，開水送下，日再服。
<strong>按：</strong>
此方若用熊膽為丸更佳。
內地鮮熊膽不易得，至乾者又難辨其真偽，不如徑用豬膽汁為穩妥也。
<strong>【附方】護眉神應散</strong>
治一切眼疾。
無論氣蒙、火蒙、肉螺、雲翳、或瞳人反背。
未過十年者，皆見效。
方用爐甘石一兩煅透，童便淬七次。
珍珠二顆，大如綠豆以上者，納通草中煅之，珠爆即速取出。
血琥珀三分，真梅片二分，半兩錢、五銖錢（俗名馬鐙錢）、開元錢各一個，皆煅紅醋淬七次，共為細末，乳調塗眉上，日二三次。

一室女。
病目年餘，醫治無效，漸生雲翳。
愚為出方，服之見輕，停藥仍然反復。
後得此方，如法制好，塗數次即見輕，未盡劑而愈，妙哉。
按此方若加薄荷冰二分更效。

瞳人反背之證，最為難治，以其系目系神經病也。
蓋目系神經，若一邊縱，一邊縮，目之光線必斜，視物即不真。
若縱、縮之距離甚大，其瞳人即可反背。
治此證者，當以養其目系神經為主。
此方多用金石珍貴之品，其中含有寶氣。
凡物之含有寶氣者，皆善能養人筋肉，使筋肉不腐爛。
目系神經，即腦氣筋之連於目者。
以此藥塗眉上，中有冰片之善通竅透膜者，能引藥氣直達腦部，以養目系神經，目系神經之病者自愈。
而瞳人反背及一切眼疾，亦自愈矣。
<strong>【附方】</strong>
治暴發眼便方。
其眼疾初得腫疼者，用生薑三四錢、食鹽一大撮，同搗爛，薄布包住，蘸新汲井泉水，擦上下眼皮。
屢蘸屢擦，以擦至眼皮極熱為度。
擦完用溫水將眼皮洗淨。
輕者一次即愈，重者一日擦兩次亦可愈。
然擦時須緊閉其目，勿令藥汁入眼中。
<strong>【附案】</strong>
晉書盛彥母氏失明，躬自侍養，母食必自哺之。
母病既久，至於婢使，數見捶鞭。
婢憤恨，伺彥暫行，取蠐螬炙飴之，母食以為美，然疑是異物，密藏以示彥。
彥見之，抱母慟哭，絕而復甦。
母目豁然，從此遂愈。

按蠐螬生糞土中，形狀如蠶（俗名地蠶）遍處皆有。
《神農本草經》謂，主目中淫膚、青翳、白膜。
其善治目翳可知。
內障宜油炙服之，外障宜取其汁，滴目中。
<h2><span class="orange">（三十一）治咽喉方</span></h2>
<h3>咀華清喉丹</h3>
治咽喉腫疼。

大生地黃（一兩，切片）　蓬砂（錢半，研細）
將生地黃一片，裹蓬砂少許，徐徐嚼細嚥之，半日許宜將藥服完。

生地黃之性能滋陰清火，無論虛熱實熱服之皆宜。
蓬砂能潤肺，清熱化痰，消腫止疼。
二藥並用，功力甚大。
而又必細細嚼服者，因其病在上，煎湯頓服，恐其力下趨，而病轉不愈。
且細細嚼咽，則藥之津液常清潤患處也。
此方愚用之屢矣，隨手奏效者不勝紀矣。

咽喉之證，有熱有涼，有外感有內傷。
《白喉忌表抉微》一書，此時盛行於世。
其所載之方，與所載宜用、宜忌之藥，皆屬穩善。
惟其持論，與方中所用之藥，有自相矛盾處。
諄諄言忌表矣，而其養陰清肺湯，用薄荷二錢半，豈非表藥乎？至於他方中，所用之葛根、連翹亦發表之品也。
蓋白喉之證，原亦溫病之類。
人之外膚肺主之，人之內膚三焦主之。
蓋此證心肺先有蘊熱，外感之邪又襲三焦，而內逼心肺。
則心肺之熱，遂與邪氣上並，而現證於喉。
既有外邪，原宜發表，因有內熱，實大忌用辛熱之藥發表。
惟薄荷、連翹諸藥，辛涼宣通，復與大隊涼潤之藥並用，既能散邪，尤能清熱，所以服之輒效也。
若其內熱熾盛，外感原甚輕者，其養陰清肺湯亦可用，特其薄荷，宜斟酌少用，不必定用二錢半也。
至謂其喉間腫甚者加煅石膏四錢，微有可議。
夫石膏之性，生則散、煅則斂。
熾盛之火散之則消，斂之則實，此又不可不知也。
況石膏生用，原不甚涼，故《神農本草經》謂微寒，又何必如此之小心乎。
今將其養陰清肺湯，詳錄於下，以備採用。
<strong>【附方】養陰清肺湯</strong>
大生地一兩、寸麥冬六錢、生白芍四錢、薄荷二錢半、玄參八錢、丹皮四錢、貝母四錢、生甘草二錢。
喉間腫甚者，加生石膏（原用煅石膏）四錢。
大便燥結者，加清寧丸二錢、玄明粉二錢。
胸下脹悶，加神麯、焦山楂各二錢。
小便短赤者，加木通、澤瀉各一錢，知母二錢。
燥渴者，加天冬、馬兜鈴各三錢。
面赤身熱，或舌苔黃色者，加金銀花四錢，連翹二錢。

白喉之證，間有服《白喉忌表抉微》諸方不效，而反加劇者。
曾治一貴州人，孫××，年二十，得白喉證。
屢經醫治，不外《白喉忌表抉微》諸方加減。
病日增重，醫者諉謂不治。
後愚為診視，其脈細弱而數，黏涎甚多，須臾滿口，即得吐出。
知系脾腎兩虛，腎虛氣化不攝，則陰火上逆，痰水上泛。
而脾土虛損，又不能制之（若脾土不虛，不但能制痰水上泛，並能制陰火上逆），故其咽喉腫疼，黏涎若是之多也。
投以六味地黃湯，加於術，又少加蘇子，連服十劑全愈。

咽喉之證，熱者居多。
然亦兼有寒者，不可不知。
王洪緒曰：「咽喉之間，素分毫無病，頃刻之間，或疼或悶，此係虛寒陰火之證。
用肉桂、炮薑、甘草各五分，置碗內浸以滾水，仍將碗置於滾水中，飲藥一口，徐徐嚥下立愈。
或用烏附之片，塗以鮮蜜，火炙透至黑，取一片口含咽津，至片不甜時，再換一片，亦立愈。」按王氏之說，咽喉陡然疼悶者，皆系因寒。
然亦有因熱者，或其人素有蘊熱，陡然為外感所束，或勞碌過度，或暴怒過度，皆能使咽喉驟覺疼悶。
斯在臨證者，於其人之身體、性情、動作之際，細心考驗，再參以脈象之虛實涼熱，自無差謬。
若仍恐審證不確，察其病因似寒，而尤恐病因是熱，可用蜜炙附子片試含一片，以細驗其病之進退亦可。

趙晴初曰：雞蛋能去喉中之風。
余治一幼童喉風證，與清輕甘涼法，稍加辛藥，時止時發。
後有人教服雞蛋，頂上針一孔，每日生吞一枚，不及十枚，病愈不復發。

友人齊××曰：平陽何××患喉疼，醫者治以苦寒之藥，愈治愈甚，漸至舌硬。
後有人教用棉子油煎生雞蛋，煎至外熟，里仍微生，日服二枚，未十日遂大愈。

咽喉腫疼證，有外治異功散方甚效。
其方用斑蝥一錢，真血竭、制乳香、制沒藥、上麝香、全蠍、大玄參、上梅片各分半，將斑蝥去翅足，糯米拌炒，以米色微黃為度，去糯米。
用諸藥共研細，瓶收貯，勿令透氣。
遇有咽喉腫疼證，將藥捏作小塊，如黃豆粒大，置在小膏藥上，左腫貼右，右腫貼左，若左右俱腫，均貼在結喉（項間高骨）旁邊軟處。
閱五六時，即揭去膏藥，有水泡，用銀針挑破，拭淨毒水，能消腫止疼，真救急之良方也。
<h2><span class="orange">（三十二）治牙疳方</span></h2>
<h3>1．古方馬乳飲</h3>
治青腿牙疳。

用青白馬乳，早午晚隨擠隨服甚效。
如無青白馬，雜色馬亦可。
若馬乳自他處取來，可將碗置於開水盆中溫之。

此方出於《醫宗金鑑》，其原注云：此證自古方書罕載其名，僅傳於雍正年間。
陶起麟謂：凡病腿腫色青者，其上必發牙疳，凡病牙疳腐血者，其下必發青腿，二者相因而至。
推其病原，皆因上為陽火炎熾，下為陰寒閉郁，以至陰陽上下不交，各自為寒為熱，凝結而生此證也。
相近內地亦間有之，邊外雖亦有，而不甚多，惟內地人初居邊外，得此證者十居七八。
蓋內地之人，本不耐邊外嚴寒，更不免坐臥濕地，故寒濕之痰生於下，致腿青腫。
其病形如雲片，色似茄黑，肉體頑硬，所以步履艱難也。
又緣邊外缺少五穀，多食牛羊等肉，其熱與濕合蒸，瘀於胃中，毒火上熏，致生牙疳。
牙齦浮腫出血，若穿腮破唇，腐爛色黑，即為危候。
惟相傳有服馬乳之法，用之頗有效驗云云。
<strong>按：</strong>
此證愚未見過，友人毛××曾遇此證治愈。
其方愚猶記其大概，爰列於下，以備採用。

金銀花（五錢）　連翹（三錢）　菊花（三錢）　明乳香（四錢）　明沒藥（四錢）　懷牛膝（五錢）　山楂片（三錢）　真鹿角膠（四錢，搗為細末分兩次用頭煎二煎湯藥送服）
按此方若服之出汗，即可見愈。
然方中連翹、菊花發汗之力甚微，恐服之不能出汗，當於服藥之後，再服西藥阿斯匹林一瓦，則無不出汗矣。
至汗後服第二劑時，宜將菊花減半。
<h3>2．牙疳散</h3>
煅甘石（二錢）　鏡面硃砂（二分）　牛黃（五釐）　珍珠（五釐，煅）
共研細，日敷三次。
<h3>3．牙疳敷藤黃法</h3>
己巳春，閱滬上《幸福醫學報》載有章×之言，有誤用藤黃，治愈走馬牙疳之事，甚為奇異。
茲特錄其原文於下，以供醫界之研究：
丁卯三月，余偕友數人，偶至仁溏觀優。
有潘氏子，年四歲，患走馬牙疳，起才三日，牙齦腐化，門牙已脫數枚，下唇已潰穿，其勢甚劇。
問尚有可救之理否？詢其由，則在發麻之後。
實為邪熱入胃，毒火猖狂，一發難遏，證情危險。
告以只有白馬乳涼飲，並不時洗之，塗以人中白，內服大劑白虎湯，或有可救。
但勢已穿唇，效否不敢必耳。
因書生石膏、生知母、生打寒水石、象貝等為方與之。
其時同遊者，有老醫倪××，因謂之曰，牛黃研末，外摻腐爛之處，亦或可治。
遂彼此各散。
後數日，則此兒竟已痊愈，但下唇缺不能完。
因詢其用何物療治，乃得速效若斯，則曰，用倪××說，急購藤黃屑而摻之，果然一摻腐勢即定，血水不流，漸以結靨落痂，只三日耳。
內服石膏等一方，亦僅三服。
此兒獲愈，因其無識，誤聽牛黃為藤黃。
然以此一誤，而竟治愈極重之危證。
開藥學中從古未有之實驗，胡可以不志也。
嘗考李氏《本草綱目》，蔓草中曾載藤黃，而功用甚略。
至趙恕軒《本草綱目拾遺》，言之甚詳。
雖曰有毒，而可為內服之品，且引《粵志》謂，其性最寒，可治眼疾，味酸澀，治癰腫，止血化毒，斂金瘡，能除蟲，同麻油、白蠟熬膏，敷金瘡、湯火等傷，止疼收口，其效如神。
而其束瘡消毒之用又甚多，可知此藥，竟是外科中絕妙良藥。
而世多不知用者，誤於李氏《海藥本草》有毒之兩字。
而張石頑更以能治蛀齒，點之即落，而附會為毒，損骨傷腎，於是畏之甚於蛇蠍，實不知石頑不可信。
今之畫家，常以入口，雖曰與花青並用，可解其毒，余以為亦理想之談耳。
既曰性寒，毒於何有？然後知能愈牙疳，正是寒涼作用。
且其味酸澀，止血、止疼、收口、除蟲皆其能治牙疳之切實發明也。
<strong>按：</strong>
走馬牙疳之原因，有內傷外感之殊。
得於由內傷者輕而緩，由外感者重而急。
此幼童得於麻疹之後，其胃中蘊有瘟毒上攻，是以三日之間，即腐爛如此。
幸內服石膏、寒水石，外敷藤黃，內外夾攻，皆中要肯，是以其毒易消，結痂亦在三日內也。
若當牙疳初起之時，但能用藥消其內蘊之毒熱，即外不敷藥，亦可治愈。
曾治天津於氏幼童，年六七歲，身出麻疹，旬日之外熱不退，牙齦微見腐爛。
其家人懼甚，恐成走馬牙疳，延愚診視。
脈象有力而微弦，知毒熱雖實，因病久者，氣分有傷也。
問其大便，三日未行。
遂投以大劑白虎加人參湯，方中生石膏用三兩，野黨參用四錢，又加連翹數錢，以托疹毒外出。
煎湯三茶盅，俾分三次溫飲下。
又用羚羊角一錢，煎水一大茶盅，分數次當茶飲之，盡劑熱退而病愈。
牙齦腐爛之處，亦遂自愈。
<h2><span class="orange">（三十三）治瘡科方</span></h2>
<h3>1．消瘰丸</h3>
治瘰癧。

牡蠣（十兩，煅）　生黃耆（四兩）　三稜（二兩）　莪朮（二兩）　朱血竭（一兩）　生明乳香（一兩）　生明沒藥（一兩）　龍膽草（二兩）　玄參（三兩）　浙貝母（二兩）
上藥十味，共為細末，蜜丸桐子大。
每服三錢，用海帶五錢，洗淨切絲，煎湯送下，日再服。

瘰癧之證，多在少年婦女，日久不愈，可令信水不調，甚或有因之成勞瘵者。
其證系肝膽之火上升，與痰涎凝結而成。
初起多在少陽部位，或項側，或缺盆，久則漸入陽明部位。
一顆壘然高起者為瘰，數顆歷歷不斷者為癧。
身體強壯者甚易調治。

此方重用牡蠣、海帶，以消痰軟堅，為治瘰癧之主藥，恐脾胃弱者，久服有礙，故用黃耆、三稜、莪朮以開胃健脾（三藥並用能開胃健脾，十全育真湯下曾詳言之），使脾胃強壯，自能運化藥力，以達病所。
且此證之根在於肝膽，而三稜、莪朮善理肝膽之郁。
此證之成，堅如鐵石，三稜、莪朮善開至堅之結。
又佐以血竭、乳香、沒藥，以通氣活血，使氣血毫無滯礙，瘰癧自易消散也。
而猶恐少陽之火熾盛，加膽草直入肝膽以瀉之，玄參、貝母清肅肺金以鎮之。
且貝母之性，善於療鬱結利痰涎，兼主惡瘡。
玄參之性，《名醫別錄》謂其散頸下核，《開寶本草》謂其主鼠瘻，二藥皆善消瘰癧可知。

血竭，色赤味辣。
色赤故入血分，味辣故入氣分，其通氣活血之效，實較乳香、沒藥為尤捷。
諸家本草，未嘗言其辣，且有言其但入血分者，皆未細心實驗也。
然此藥偽者甚多，必未研時微帶紫黑，若血乾之色。
研之紅如雞血，且以置熱水中則溶化，須臾復凝結水底成塊者，乃為真血竭。

曾治一少年，項側起一瘰癧，其大如茄，上連耳，下至缺盆。
求醫治療，言服藥百劑，亦不能保其必愈。
而其人家貧傭力，為人芸田，不惟無錢買如許多藥，即服之亦不暇。
然其人甚強壯，飲食甚多，俾於一日三餐之時，先用飯湯送服煅牡蠣細末七八錢，一月之間消無芥蒂。

又治一婦人，在缺盆起一瘰癧，大如小橘。
其人亦甚強壯無他病，俾煮海帶湯，日日飲之，半月之間，用海帶二斤而愈。
若身體素虛弱者，即煮牡蠣、海帶，但飲其湯，脾胃已暗受其傷。
蓋其鹹寒之性，與脾胃不宜也。

族侄女患此證，治數年不愈。
為制此方，服盡一料而愈。
<h3>2．消瘰膏</h3>
消瘰癧。

生半夏（一兩）　生山甲（三錢）　生甘遂（一錢）　生馬錢子（四錢，剪碎）　皂角（三錢）　朱血竭（二錢）
上藥前五味，用香油煎枯去渣，加黃丹收膏，火候到時將血竭研細攙膏中熔化和勻，隨瘡大小攤作膏藥。
臨用時每藥一帖加麝香少許。

友人之女年五歲。
項間起瘰癧數個，年幼不能服藥，為制此藥，貼之全愈。

凡膏藥中用黃丹，必以火炒過，然後以之熬膏，其膠黏之力始大。
而麝香不早加入膏藥中者，以麝香忌火也。
<h3>3．化腐生肌散</h3>
治瘰癧已潰爛者，用此藥擦之。
他瘡破後者亦可用之。

爐甘石（六錢，煅）　乳香（三錢）　沒藥（三錢）　明雄黃（二錢）　蓬砂（三錢）　硇砂（二分）　冰片（三分）
共研細，收貯瓶中勿令透氣。
日擦患處三四次，用此藥長肉。
將平時收口不速者，可加珍珠一分，煅研細攙入，其煅法詳護眉神應散後。
<h3>4．內託生肌散</h3>
治瘰癧瘡瘍破後，氣血虧損不能化膿生肌。
或其瘡數年不愈，外邊瘡口甚小，裡邊潰爛甚大，且有串至他處不能敷藥者。

生黃耆（四兩）　甘草（二兩）　生明乳香（一兩半）　生明沒藥（一兩半）　生杭芍（二兩）　天花粉（三兩）　丹參（一兩半）
上七味共為細末，開水送服三錢，日三次。
若將散劑變作湯劑，須先將花粉改用四兩八錢，一劑分作八次煎服，較散劑生肌尤速。

從來治外科者，於瘡瘍破後不能化膿生肌者，不用八珍即用十全大補。
不知此等藥若遇陽分素虛之人服之猶可，若非陽分素虛或兼有虛熱者，連服數劑有不滿悶煩熱，飲食頓減者乎？夫人之後天，賴水穀以生氣血，賴氣血以生肌肉，此自然之理也。
而治瘡瘍者，欲使肌肉速生，先令飲食頓減，斯猶欲樹之茂而先戕其根也。
雖瘡家陰證，亦可用辛熱之品，然林屋山人陽和湯，為治陰證第一妙方，而重用熟地一兩以大滋真陰，則熱藥自無偏勝之患，故用其方者，連服數十劑而無弊也。
如此方重用黃耆，補氣分以生肌肉，有丹參以開通之，則補而不滯，有花粉、芍藥以涼潤之，則補而不熱，又有乳香、沒藥、甘草化腐解毒，贊助黃耆以成生肌之功。
況甘草與芍藥並用，甘苦化合味同人參，能雙補氣血，則生肌之功愈速也。
至變散劑為湯劑，花粉必加重者，誠以黃耆煎之則熱力增，花粉煎之則涼力減，故必加重而其涼熱之力始能平均相濟也。
至黃耆必用生者，因生用則補中有宣通之力，若炙之則一於溫補，固於瘡家不宜也。

一人年二十餘。
因抬物用力過度，腰疼半年不愈。
忽於疼處發出一瘡，在脊梁之旁，微似紅腫，狀若覆盂，大徑七寸。
瘍醫以為腰疼半年，始現此瘡，其根蒂必深而難治。
且其內外發熱，飲食懶進，舌苔黃厚，脈象滑數。
知其證兼外感實熱，投以白虎加人參湯，熱退能食。
數日，又復虛汗淋漓，晝夜不止，遂用龍骨、牡蠣（皆不用煅）、生杭芍、生山藥各一兩為方，兩劑汗止。
繼治以清火、消腫、解毒之藥，若拙擬消乳湯，去栝蔞加金線重樓、三七（沖服）之類，更加鹿角霜錢許，以引經。
惟消乳湯以知母為君重八錢，茲則所用不過五六錢。
外用五倍子、三七、枯礬、金線重樓、白芨為末，以束其根；乳香、沒藥、雄黃、金線重樓、三七為末，以敷其頂，皆用醋調之。
旬日瘡消三分之二，其頂甚軟。
遂以烏金膏（以雄黃炒巴豆仁至黑色研細名烏金膏）調香油敷其軟處。
二日，瘡破出稠膿若干。
將此內託生肌散改作湯劑，投之，外敷拙擬化腐生肌散。
七八日間瘡口長平，結痂而愈。

徐靈胎治瘡最重圍藥。
以圍藥束住瘡根，不使毒勢散漫，又能阻隔周身之熱力，不貫注於瘡，則瘡必易愈。
愚治此瘡所用束根之藥，實師徐氏之意也。
<h3>5．洗髓丹</h3>
治楊梅瘡毒蔓延周身，或上至頂，或下至足，或深入骨髓，無論陳、新、輕、劇，服之皆有奇效。
三四日間瘡痂即脫落。

淨輕粉（二錢，炒至光色減去三分之二，研細，蓋此藥炒之則烈性少緩，若炒之過度，又恐無力，火候宜中，用其大片即淨輕粉。
）　淨紅粉（一錢，研細，須多帶紫黑片者用之，方有效驗。
）　露蜂房（如拳大者一個，大者可用一半，小者可用兩個，炮至半黑半黃色，研細，炮時須用物按之著鍋。
）　核桃（十個，去皮搗碎，炮至半黑半黃色，研細，紙包數層，壓去其油，蓋油多即不好為丸用。
）
上諸藥用熟棗肉為丸，黃豆粒大，曬乾，分三次服之。
服時，須清晨空心開水送下，至午後方可飲食，忌腥半月。
服後，口含柳棍，有痰涎即吐出，愈多吐愈好。
睡時將柳棍橫含，兩端各系一繩，兩繩之端結於腦後，防睡著掉落。
又須將柳棍勤換，即將藥服完仍須如此，必待不吐痰涎時，方可不含柳棍。
其藥日服一次，若噁心太甚者，可間日一服。
制此藥時，須自經手，將輕粉、紅粉稱極准，其秤當以庫秤為定法，輕粉須稱准後再炒。

此方，人多有疑其服之斷生育者，非也。
輕粉雖烈，煅之則烈性頓減，紅粉雖性近輕粉而止用一錢，且分作三日服之，又有棗肉之甘緩以解毒，核桃仁多用至十枚，峻補腎經以防患，配合得宜，服之自有益無害。

輕粉系水銀同礬石升煉而成，紅粉亦系水銀同礬石、硝石諸藥升煉而成，其質本重墜，故能深入，其成於升煉，故能飛揚。
是以內浹骨髓，中通臟腑，外達皮膚，善控周身之毒涎，借徑於陽明經絡，自齒齦（上齦屬足陽明下齦屬手陽明）而出也。
蜂房，能引人身之毒涎透出口齒，且有以毒攻毒之妙用，為輕粉、紅粉之佐使。
毒涎之出者愈多，即內毒之消者愈速矣。
核桃仁潤而多脂，性能補骨益髓可知。
且又善解疥癬之毒，其能解他瘡之毒亦可知。
加於此藥之中，補正兼以逐邪，毒之深入骨髓者亦不難消除矣。
至於丸以棗肉，取其甘緩之性，能緩二粉之猛悍，又能補助腸胃使不為毒藥所傷也。

服藥之後，其牙齦必腫，間有爛者，因毒涎皆從此出故也。
然內毒既清，外證不治自愈，或用甘草、蓬砂、金銀花熬水漱之亦可。

蜂房有三種：有黃色大蜂其房上下恆作數層，其毒甚大不宜用。
曾見有以之煎水漱牙疼者，其牙齦遂皆潰爛脫牙十餘枚。
有黃色小蜂其房甚小，房孔僅如綠豆，雖無大毒而力微，又不堪用。
惟其蜂黃而兼紅，大近寸許，恆在人家屋中壘房，俗呼為馬蜂，其房入藥最宜。
然其房在樹上者甚少，若無在樹上之露蜂房，在屋中者亦可用，特稍宜加重耳。

馬姓，年四十餘，先染淋毒，後變為梅毒，求為診治。
其毒周身不現形跡，惟覺腦際沉昏頗甚，心中時或煩躁，骨節多有疼痛之處，所甚異者，其眉稜眼稍及手指之節多生軟骨，西人亦謂系梅毒所凝結也。
愚對此證，不敢謂其必治愈，猶幸身體不甚羸弱，遂將洗髓丹一劑俾分四次服完。
歇息旬日，再服一劑，將其分量減三分之一。
歇息旬日，又服一劑，較二次所服之分量又減三分之一，皆四日服完，其病遞次消除。
凡軟骨將消者，必先發起，然後徐徐消腫，化為無有。
共計四浹辰，諸病皆愈。

又治一郝姓小孩，因食乳傳染，咽喉潰爛，至不能進食，肛門亦甚潰爛，其腸胃之潰爛可知。
其父來院細言其病狀，問還有救否？答曰：「果信用余方，仍能救。」遂與以洗髓丹六粒，俾研細水調服三次，全愈。

又：奉天一幼童，有遺傳性梅毒，年六歲不能行，遍身起瘡若小癤，愈而復發，在大連東人醫院住近一年不愈。
後來院求治，其身體羸弱，飲食甚少，先用藥理其脾胃，俾能飲食。
漸加以解毒之藥，若金銀花、連翹、天花粉諸品，身體漸壯，瘡所發者亦漸少，然毒之根蒂仍未除也。
遂將洗髓丹五分許研細（將製成丸藥復研末者因孺子不能服丸藥也），開水調服，三日服一次，仍每日服湯藥一劑。
後將洗髓丹服至十次，瘡已不發。
繼又服湯藥月餘，兼用滋陰補腎之品，每劑中有核桃仁三個，取其能健骨也（食酸齼齒者嚼核桃仁立愈是能健骨之明徵），從此遂能步履行動如常童矣。
觀此二案，則洗髓丹奇異之功效，誠可於解梅毒藥中首屈一指。
且凡解梅毒藥，無論或注射、或服藥，愈後又恆肢體作疼，以其能清血中之毒，不能清骨中之毒，是以愈後其骨節猶疼也。
因其骨中猶含有毒性，恆遲至日久而復發，或遲至十餘年而復發者，若再投以此丹，則骨疼立愈，且以後永不反復，此又愚屢經試驗而確知其然者也。
<h2><span class="crimson">二、藥物</span></h2>
<h2><span class="darkgreen">1．石膏解</span></h2>
石膏之質原為硫養輕鈣化合而成，其性涼而能散，有透表解肌之力，為清陽明胃腑實熱之聖藥，無論內傷、外感用之皆效，即他臟腑有實熱者用之亦效。
《神農本草經》原謂其微寒，其寒涼之力遠遜於黃連、龍膽草、知母、黃柏等藥，而其退熱之功效則遠過於諸藥。
《神農本草經》謂其微寒，則性非大寒可知。
且謂其宜於產乳，其性尤純良可知。

蓋言其性不甚寒涼，可用於產後也。
乃後世注《神農本草經》者，不知產乳之乳字原作生字解，而竟謂石膏能治婦人無乳，支離殊甚。
要知產後無外感之熱，石膏原不可用。
若確有外感實熱，他涼藥或在所忌，而獨不忌石膏，以石膏之性非大寒，乃微寒也。
是以漢季張仲景所著《金匱》中有竹皮大丸，治婦人乳中虛、煩亂、嘔逆，中有石膏。
夫乳中者，生子之時也，其煩亂嘔逆必有外感之實熱也，此實通《神農本草經》石膏主產乳之義以立方也。

石膏醫者多誤認為大寒而煅用之，則宣散之性變為收斂（點豆腐者必煅用，取其能收斂也），以治外感有實熱者，竟將其痰火斂住，凝結不散，用至一兩即足傷人，是變金丹為鴆毒也。
迨至誤用煅石膏僨事，流俗之見，不知其咎在煅不在石膏，轉謂石膏煅用之其猛烈猶足傷人，而不煅者更可知矣。
於是一倡百和，遂視用石膏為畏途，即有放膽用者，亦不過七八錢而止。
夫石膏之質甚重，七八錢不過一大撮耳。
以微寒之藥，欲用一大撮撲滅寒溫燎原之熱，又何能有大效。
是以愚用生石膏以治外感實熱，輕證亦必至兩許；若實熱熾盛，又恆重用至四五兩，或七八兩，或單用，或與他藥同用，必煎湯三四茶杯，分四五次徐徐溫飲下，熱退不必盡劑。
如此多煎徐服者，欲以免病家之疑懼，且欲其藥力常在上焦、中焦，而寒涼不至下侵致滑瀉也。
蓋石膏生用以治外感實熱，斷無傷人之理，且放膽用之，亦斷無不退熱之理。
惟熱實脈虛者，其人必實熱兼有虛熱，仿白虎加人參湯之義，以人參佐石膏亦必能退熱。
蓋諸藥之退熱，以寒勝熱也，而石膏之退熱，逐熱外出也。
是以將石膏煎服之後，能使內蘊之熱息息自毛孔透出，且因其含有硫養輕，原具發表之性，以之煮湯又直如清水，服後其寒涼之力俱隨發表之力外出，而毫無汁漿留中以傷脾胃，是以遇寒溫之大熱勢若燎原，而放膽投以大劑白虎湯，莫不隨手奏效。
其邪實正虛者，投以白虎加人參湯，亦能奏效。

蓋石膏之所以善治寒溫者，原恃其原質中之硫養輕也。
若煅之，其硫養輕皆飛去，所餘之鈣經煅即變質，若誤服之，能將人外感之痰火及周身之血脈皆為凝結錮閉。
是以見有服煅石膏數錢脈變結代，浸至言語不遂，肢體痿廢者；有服煅石膏數錢其證變結胸，滿悶異常，永不開通者；有服煅石膏數錢其周身肌肉似分界限，且又突起者。
蓋自有石膏煅不傷胃之語，醫者輕信其說以誤人性命者實不勝計矣。
故凡用生石膏者，宜買其整塊明亮者，自監視軋細（凡石質之藥不軋細，則煎不透）方的。
若購自藥房中難辨其煅與不煅，迨將藥煎成，石膏凝結藥壺之底，傾之不出者，必系煅石膏，其藥湯即斷不可服。

且嘗歷觀方書，前哲之用石膏，有一證而用至十四斤者（見《筆花醫鏡》）；有一證而用至數十斤者（見《吳鞠通醫案》）；有產後亦重用石膏者（見徐靈胎醫案然須用白虎加人參湯以玄參代知母生山藥代粳米）。
然所用者皆生石膏也。
<strong>【附案】</strong>
子××，七歲時，感冒風寒，四五日間，身大熱，舌苔黃而帶黑。
孺子苦服藥，強與之即嘔吐不止。
遂單用生石膏兩許，煎取清湯，分三次溫飲下，病稍愈。
又煎生石膏二兩，亦徐徐溫飲下，病又見愈。
又煎生石膏三兩，徐徐飲下如前，病遂全愈。
夫以七歲孺子，約一晝夜間，共用生石膏六兩，病愈後飲食有加，毫無寒中之弊，則石膏果大寒乎？抑微寒乎？此係愚初次重用石膏也。
故第一次只用一兩，且分三次服下，猶未確知石膏之性也。
世之不敢重用石膏者，何妨若愚之試驗加多以盡石膏之能力乎？
同邑友人趙××之妻，年近六旬得溫病，脈數而洪實，舌苔黃而干，聞藥氣即嘔吐。
俾單用生石膏細末六兩，以作飯小鍋（不用藥甑，恐有藥味復嘔吐）煎取清湯一大碗，恐其嘔吐，一次只溫飲一口，藥下咽後，覺煩躁異常，病家疑藥不對證。
愚曰：「非也，病重藥輕故也」，飲至三次，遂不煩躁，閱四點鐘盡劑而愈。

同邑友人毛××之三子××，年三十二歲，素有痰飲，得傷寒證，服藥調治而愈。
後因飲食過度而復，服藥又愈。
後數日又因飲食過度而復，醫治無效。
四五日間，延愚診視，其脈洪長有力，而舌苔淡白，亦不燥渴，食梨一口即覺涼甚，食石榴子一粒，心亦覺涼。
愚舍證從脈，為開大劑白虎湯方，因其素有痰飲，加清半夏數錢，其表兄高××在座，邑中之宿醫也，疑而問曰：「此證心中不渴不熱，而畏食寒涼如此，以余視之雖清解藥亦不宜用，子何所據而用生石膏數兩乎？」答曰：「此脈之洪實，原是陽明實熱之證，其不覺渴與熱者，因其素有痰飲濕勝故也。
其畏食寒涼者，因胃中痰飲與外感之熱互相膠漆，致胃府轉從其化與涼為敵也。」毛××素曉醫學，信用愚言，兩日夜間服藥十餘次，共用生石膏斤余，脈始和平，愚遂旋里。
隔兩日復來相迎，言病人反復甚劇，形狀異常，有危在頃刻之慮。
因思此證治愈甚的，何至如此反復。
既至（相隔三里強），見其痰涎壅盛，連連咳吐不竭，精神恍惚，言語錯亂，身體顫動，診其脈平和無病，惟右關胃氣稍弱。
愚恍然會悟，急謂其家人曰：「此證萬無閃失，前因飲食過度而復，此次又因戒飲食過度而復也。」其家人果謂有鑑前失，數日之間，所與飲食甚少。
愚曰：「此無須用藥，飽食即可愈矣。」其家人慮其病狀若此，不能進食。
愚曰：「無庸如此多慮，果系由餓而得之病，見飲食必然思食。」其家人依愚言，時已屆晚八句鍾，至黎明進食三次，每次撙節與之，其病遂愈。

友人毛××妻，年近七旬，於正月中旬，傷寒無汗。
原是麻黃湯證，因誤服桂枝湯，汗未得出，上焦陡覺煩熱噁心，聞藥氣即嘔吐，但飲石膏所煮清水及白開水亦嘔吐。
惟晝夜吞小冰塊可以不吐，兩日之間，吞冰若干，而煩熱不減，其脈關前洪滑異常。
俾用鮮梨片，蘸生石膏細末嚼咽之，遂受藥不吐，服盡二兩而病愈。

一人患梅毒，在東人醫院治療二十餘日，頭面腫大，下體潰爛，周身壯熱，譫語不省人事，東人謂毒已走丹不可治。
其友人孫××，邀愚往東人院中為診視。
疑其證夾雜溫病，遂用生石膏細末半斤，煮水一大瓶，偽作葡萄酒攜之至其院中，託言探友，蓋不欲東人知為療治也。
及入視病人，其頭面腫而且紅，診其脈洪而實，知系夾雜溫病無疑，囑將石膏水徐徐溫服。
翌日，又往視，其頭面紅腫見退，脈之洪實亦減半，而較前加數，仍然昏憒譫語，分毫不省人事。
所飲石膏之水尚餘一半，俾自購潞黨參五錢，煎湯兌所餘之石膏水飲之。
翌日，又往視之，則人事大清，脈亦和平。
病人遂決意出彼院來院中調治，後十餘日其梅毒亦愈。
此證用潞黨參者，取其性平不熱也。

一人，年五十，周身發冷，兩腿疼痛。
醫者投以溫補之藥，其冷益甚，欲作寒戰。
診其脈，甚沉伏，重按有力。
其舌苔黃厚，小便赤澀。
當時仲春，知其春溫之熱，鬱於陽明而未發，故現此假象也。
欲用白虎湯加連翹治之，病人聞之，駭然。
愚曰：但預購生石膏四兩，迨熱難忍時，煎湯飲之可乎？病者曰：恐無其時耳。
愚曰：若取鮮白茅根，煎湯飲之，則冷變為熱，且變為大熱矣。
病者仍不確信，然欲試其驗否，遂剖取鮮白茅根，去淨皮，細銼一大碗，煮數沸，取其湯，當茶飲之。
有頃熱發，若難忍。
須臾再診其脈，則洪大無倫矣。
愚將所預購之四兩生石膏煎湯，分三次溫飲下，其熱遂消。

石膏之性，又善清瘟疹之熱（參閱清疹湯後附案），又善清頭面之熱（參閱青盂湯後附案），又善清咽喉之熱（參閱「詳論咽喉證治法」所載治滄州友人董××一案）。

外感痰喘，宜投以《金匱》小青龍加石膏湯。
若其外感之熱，已入陽明之府，而小青龍中之麻、桂、薑、辛諸藥，實不宜用。
曾治劉××，年八歲。
孟秋患溫病，醫治十餘日，病益加劇。
表裡大熱，喘息迫促，脈象洪數，重按有力，知猶可治。
問其大便，兩日未行，投以大劑白虎湯，重用生石膏二兩半，用生山藥一兩以代方中粳米。
且為其喘息迫促、肺中伏邪，又加薄荷葉一錢半以清之。
俾煎湯兩茶盅，作兩次溫飲下，一劑病愈強半，又服一劑全愈。

從來產後之證，最忌寒涼。
而果系產後溫病，心中燥熱，舌苔黃厚，脈象洪實，寒涼亦在所不忌。
然所用寒涼之藥，須審慎斟酌，不可漫然相投也。
愚治產後溫證之輕者，其熱雖入陽明之府，而脈象不甚洪實，恆重用玄參一兩，或至二兩，輒能應手奏效。
若系劇者，必用白虎加人參湯方能退熱。
然用時須以生山藥代粳米，玄參代知母，方為穩妥。
醫方篇中白虎加人參以山藥代粳米湯下附有驗案可參觀。
蓋以石膏、玄參，《神農本草經》皆明言其治產乳，至知母條下則未嘗言之，不敢師心自用也。

友人毛××曾治一少婦，產後十餘日，周身大熱，無汗，心中熱，而且渴。
延醫調治，病勢轉增。
甚屬危急。
毛××診其脈，甚洪實，舌苔黃而欲黑，撮空摸床，內風已動。
治以生石膏三兩，玄參一兩，野臺參五錢，甘草二錢。
為服藥多嘔，取竹皮大丸之義，加竹茹二錢，煎湯一大碗，徐徐溫飲下，盡劑而愈。
觀此案，則外感之熱，直如燎原，雖在產後，豈能從容治療乎？孫思邈曰：智欲圓而行欲方，膽欲大而心欲小。
世俗醫者，遇此等證，但知心小，而不知膽大。
豈病人危急之狀，漠不關於心乎？
在女子有因外感之熱內迫，致下血不止者，亦可重用白虎加人參湯治之。
鄰村李氏婦，產後數日，惡露已盡，至七八日，忽又下血。
延醫服藥，二十餘日不止，其脈洪滑有力，心中熱而且渴。
疑其夾雜外感，詢之身不覺熱，舌上無苔，色似微白，又疑其血熱妄行，投以涼血兼止血之藥，血不止而熱渴亦如故。
因思此證實夾雜外感無疑，遂改用白虎加人參湯，方中生石膏重用三兩，更以生山藥代粳米煎湯三盅，分三次溫飲下，熱渴遂愈，血亦見止。
又改用涼血兼止血之藥而愈。

痢證身熱不休，服一切清火之藥，而熱仍不休者，方書多諉為不治。
夫治果對證，其熱焉有不休之理？此乃因痢證夾雜外感，其外感之熱邪，隨痢深陷，瀰漫於下焦經絡之間，永無出路，以致痢為熱邪所助，日甚一日而永無愈期。
夫病有兼證，即治之宜有兼方也，斯非重用生石膏更助以人參以清外感之熱不可（通變白虎加人參湯後載有治王××驗案可參閱）。

表兄張××之妻高氏。
年五十餘，素多疾病。
於季夏晨起偶下白痢，至暮十餘次，秉燭後，忽然渾身大熱，不省人事，循衣摸床，呼之不應。
其脈洪而無力，肌膚之熱烙手。
知其系氣分熱痢，又兼受暑，多病之身不能支持，故精神昏憒如是也。
急用生石膏三兩、野黨參四錢，煎湯一大碗，徐徐溫飲下。
至夜半盡劑而醒，痢亦遂愈，詰朝煎渣再服，其病脫然。

上所載痢證醫案，皆兼外感之熱者也。
故皆重用生石膏治之，非概以其方治痢證也。
拙著《衷中參西錄》中，治痢共有七方，皆隨證變通用之，確有把握，前案所用之方，乃七方之一也。
愚用此方治人多矣，脈證的確，用之自無差忒也。

瘧疾雖在少陽，而陽明兼有實熱者，亦宜重用生石膏。
曾治鄰村李××，年四十許，瘧疾間日一發，熱時若燔，即不發之日亦覺表裡俱熱，舌燥口乾，脈象弦長，重按甚實。
此少陽邪盛，陽明熱盛，瘧而兼溫之脈也。
投以大劑白虎湯加柴胡三錢，服後頓覺清爽。
翌晨瘧即未發，又煎服前劑之半，加生薑三錢，溫、瘧從此皆愈。
至脈象雖不至甚實，而按之有力，常覺發熱懶食者，愚皆於治瘧劑中，加生石膏兩許以清之，亦莫不隨手奏效也。

石膏之性，又善治腦漏。
方書治腦漏之證，恆用辛夷、蒼耳。
然此證病因，有因腦為風襲者，又因肝移熱於腦者。
若因腦為風襲而得，其初得之時，或可用此辛溫之品散之，若久而化熱，此辛溫之藥即不宜用，至為肝移熱於腦，則辛溫之藥尤所必戒也。
近治奉天郭××，得此證半載不愈。
鼻中時流濁涕，其氣腥臭，心熱神昏，恆覺眩暈。
其脈左右皆弦而有力，其大便恆乾燥，知其肝移熱於腦，其胃亦移熱於腦矣。
恐其病因原系風襲，先與西藥阿斯匹林瓦許以發其汗，頭目即覺清爽，繼為疏方，用生石膏兩半，龍膽草、生杭芍、玄參、知母、花粉各四錢，連翹、金銀花、甘草各二錢，薄荷葉一錢。
連服十劑，石膏皆用兩半，他藥則少有加減，其病遂脫然全愈。

奉天一人得此證，七八日，其脈浮而有力，知其因風束生熱也。
亦先用阿斯匹林瓦許汗之。
汗後，其鼻中濁涕即減，亦投以前方，連服三劑全愈。

《神農本草經》謂石膏能治腹痛，誠有效驗。
曾治奉天劉××腹疼，三年不愈。
其脈洪長有力，右部尤甚，舌心紅而無皮，時覺頭疼眩暈，大便乾燥，小便黃澀，此乃伏氣化熱，阻塞奇經之經絡，故作疼也。
為疏方：生石膏兩半，知母、花粉、玄參、生杭芍、川楝子各五錢，乳香、沒藥各四錢，甘草二錢，一劑疼愈強半。
即原方略為加減，又服數劑全愈。

愚弱冠，有本村劉氏少年，因腹疼臥病月餘，晝夜號呼，勢極危險。
延醫數人，皆束手無策。
聞愚歸，求為診視，其脈洪長有力，蓋從前之疼猶不至如斯，為屢次為熱藥所誤，故疼益加劇耳。
亦投以前方，惟生石膏重用二兩，一劑病大輕減。
後又加鮮茅根數錢，連服兩劑全愈。
蓋此等證，大抵皆由外感伏邪竄入奇經，久而生熱。
其熱無由宣散，遂鬱而作疼。
醫者為其腹疼，不敢投以涼藥，甚或以熱治熱，是以益治益劇。
然證之涼熱，脈自有分，即病人細心體驗，亦必自覺。
臨證者盡心詢問考究，自能得其實際也。

石膏之性，又最宜與西藥阿斯匹林並用。
蓋石膏清熱之力雖大，而發表之力稍輕。
阿斯匹林味酸性涼，最善達表，使內郁之熱由表解散，與石膏相助為理，實有相得益彰之妙也。
如外感之熱，已入陽明胃腑，其人頭疼舌苔猶白者，是仍帶表證。
愚恆用阿斯匹林一瓦，白蔗糖化水送服以汗之。
迨其汗出遍體之時，復用生石膏兩許，煎湯乘熱飲之（宜當汗正出時飲之），在表之熱解，在裡之熱亦隨汗而解矣。
若其頭已不疼，舌苔微黃，似無表證矣，而脈象猶浮，雖洪滑而按之不實者，仍可用阿斯匹林汗之。
然宜先用生石膏七八錢，或兩許，煮湯服之，俾熱勢少衰，然後投以阿斯匹林，則汗既易出，汗後病亦易解也。
若其熱未隨汗全解，仍可徐飲以生石膏湯，清其餘熱。
不但此也，若斑疹之毒，鬱而未發，其人表裡俱熱，大便不滑瀉者，可用生石膏五六錢，煎湯沖服阿斯匹林半瓦許，俾服後，微似有汗，內毒透徹，斑疹可全然托出。
若出後壯熱不退，胃腑燥實，大便燥結者，又可多用生石膏至二三兩許，煎湯一大碗（約有三四茶杯），沖阿斯匹林一瓦，或一瓦強，一次溫飲數羹匙。
初飲略促其期，迨熱見退，或大便通下，尤宜徐徐少飲，以壯熱全消，仍不至滑瀉為度。
如此斟酌適宜，斑疹無難愈之證矣。
石膏與阿斯匹林，或前後互用，或一時並用，通變化裁，存乎其人，果能息息與病機相赴，功效豈有窮哉！
用阿斯匹林治關節腫疼之挾有外感實熱者，又必與石膏並用，方能立見奇效。
奉天趙××之侄，年六歲。
腦後生瘡，漫腫作疼，繼而頭面皆腫，若赤遊丹毒。
繼而作抽掣，日甚一日。
浸至周身僵直，目不能合，亦不能瞬，氣息若斷若續，呻吟全無。
其家人以為無藥可治，待時而已。
閱兩晝夜，形狀如故，試灌以勺水，似猶知下咽。
因轉念或猶可治，而彼處醫者，咸皆從前延請而屢次服藥無效者也。
來院求為診治。
其脈洪數而實，肌膚髮熱，知其夾雜溫病，陽明腑證已實，勢雖垂危，猶可挽回。
遂用生石膏細末四兩，以蒸汽水煎湯兩茶杯，徐徐溫灌之。
周十二時，劑盡，脈見和緩，微能作聲。
又用阿斯匹林瓦半，仍以汽水所煎石膏湯，分五次送下，限一日夜服完。
服至末二次，皆周身微見汗，其精神稍明瞭，肢體能微動。
從先七八日不食，且不大便，至此可少進茶湯，大便亦通下矣。
繼用生山藥細末煮作稀粥，調以白蔗糖，送服阿斯匹林三分之一瓦，日兩次，若見有熱，即間飲汽水所煮石膏湯。
又以蜜調黃連末，少加薄荷冰，敷其頭面腫處，生肌散敷其瘡口破處，如此調養數日，病勢減退，可以能言。
其左邊手足仍不能動，試略為屈伸，則疼不能忍。
細驗之，關節處皆微腫，按之覺疼，知其關節之間，因外感之熱而生炎也。
遂又用鮮茅根煎濃湯（無鮮茅根可代以鮮蘆根），調以白蔗糖，送服阿斯匹林半瓦，日兩次。
俾服藥後周身微似有汗，亦間有不出汗之時，令其關節中之炎熱，徐徐隨發表之藥透出。
又佐以健補脾胃之藥，俾其多進飲食。
如此旬余，左手足皆能運動，關節能屈伸。
以後飲食復常，停藥勿服，靜養半月，行動如常矣。
此證共用生石膏三斤，阿斯匹林三十瓦，始能完全治愈。
愚用阿斯匹林治熱性關節腫疼者多矣，為此證最險，故詳記之。

丁仲祜《西藥實驗談》載，東人用阿斯匹林，治愈關節急性僂麻質斯（即熱性關節腫疼）之案甚夥，而其證之險，皆遠遜於此證。
若遇此證，不能重用生石膏，尚有何藥能與阿斯匹林並用，以挽回此極險之證乎？彼欲廢棄中藥者，尚其詳觀此案也。

上所錄諸案，其為證不同，然皆兼有外感實熱者也。
乃有其人純系內傷，臟腑失和，而前哲具有特識，亦有重用石膏者。
徐靈胎曰：「嘉興朱宗臣，以陽盛陰虧之體，又兼痰凝氣逆。
醫者以溫補治之，胸膈痞塞，而陽道痿。
群醫謂脾腎兩虧，將恐無治，就余于山中。
余視其體，豐而氣旺，陽升而陰不降，諸竅皆閉。
笑謂之曰：此為肝腎雙實證，先用清潤之藥，加石膏以降其逆氣，後以消痰開胃之藥滌其中宮，更以滋腎強陰之藥鎮其元氣，陽事即通。
五月後，妾即懷孕，得一女，又一年復得一男。」觀此，石膏治外感兼治內傷，功用何其弘哉！
窮極石膏之功用，恆有令人獲意外之效者。
曾治奉天馬姓叟，年近六旬，患痔瘡，三十餘年不愈。
後因傷寒證，熱入陽明之府，投以大劑白虎湯數劑，其病遂愈，痔瘡竟由此除根。

奉天呂姓幼童，年五六歲，每年患眼疾六七次，皆治於東人醫院。
東人謂此關於稟賦，不能除根。
後患瘟疹，毒熱甚恣，投以托毒清火之品，每劑中用生石膏兩半，病愈後，其眼疾亦從此不再反復。

友人張××，曾治京都閻姓叟。
年近七旬，素有勞疾，發則喘而且嗽。
於冬日感冒風寒，上焦煩熱，勞疾大作，痰涎膠滯，喘促異常。
其脈關前洪滑，按之有力。
張××治以生石膏二兩以清時氣之熱，因其勞疾，加沉香五錢，以引氣歸腎。
且以痰涎太盛，石膏能潤痰之燥，不能行痰之滯，故又借其辛溫之性，以為石膏之反佐也。
一日連服二劑，於第二劑加清竹瀝二錢，病若失。
勞疾亦從此除根永不反復。
夫勞疾至年近七旬，本屬不治之證，而事出無心，竟以重用石膏治愈之，石膏之功用，何其神哉！愚因聞此案，心有會悟，擬得治肺勞黃耆膏方，其中亦用生石膏，服者頗有功效。

寒溫陽明府病，原宜治以白虎湯。
醫者畏不敢用，恆以甘寒之藥清之，遇病之輕者，亦可治愈，而恆至稽留餘熱（甘寒藥滯泥，故能閉塞外感熱邪），變生他證。
迨至病久不愈，其脈之有力者，仍可用白虎湯治之，其脈之有力而不甚實者，可用白虎加人參湯治之。
曾治奉天一學徒。
年十四五，得勞熱喘嗽證。
初原甚輕，醫治數月，病勢浸增，醫者諉謂不治。
遂來院求為診視，其人羸弱已甚，而脈象有力，數近六至，疑其有外感伏熱，詢之果數月之前，曾患溫病，經醫治愈。
乃知其決系外感留邪，問其心中時覺發熱，大便乾燥，小便黃澀，遂投以白虎加人參湯，去粳米加生懷山藥一兩，連服數劑，病若失。
見者訝為奇異，不知此乃治其外感，非治其內傷，而能若是之速效也。

《內經》謂「冬傷於寒，春必病溫」，是言伏氣為病也。
乃有伏氣伏於膈膜之下（《內經》所謂橫連膜原也），逼近胃口，久而化熱，不外發為溫病，轉上透膈膜，熏蒸肺臟，致成肺病者。
若其脈有力，亦宜重用生石膏治之。
曾治奉天趙某年四十許。
始則發熱懶食，繼則咳嗽吐痰腥臭，醫治三月，浸至不能起床。
脈象滑實，右脈尤甚（伏邪之熱，亦如寒溫之脈，多右盛於左），舌有黃苔，大便數日一行。
知系伏氣為病，投以大劑白虎湯，以生山藥代粳米，又加利痰解毒之品，三劑後病愈強半。
又即其方加減，服至十餘劑全愈。

有伏氣下陷於奇經諸脈中，久而化熱，其熱亦不能外發為溫。
有時隨奇經之脈上升者。
在女子又有熱入血室而子宮潰爛者，爰錄兩案於下以證之。

安東尉××，年二十餘。
時覺有熱，起自下焦，上衝腦部。
其腦部為熱沖激，頭巔有似腫脹，時作眩暈，心中亦時發熱，大便乾燥，小便黃澀。
經醫調治，年餘無效。
求其處醫士李××寄函來問治法，其開來病案如此。
曰：「其脈象洪實，飲食照常，身體亦不軟弱。」知其伏有外感熱邪，因其身體不弱，俾日用生石膏細末四兩，煮水當茶飲之，若覺涼時即停服。
後二十餘日，其人忽來奉，言遵示服石膏六七斤，上衝之熱見輕，而大便微溏，因停藥不服。
診其脈仍然有力，問其心中仍然發熱，大便自停藥後即不溏矣。
為開白虎加人參湯，方中生石膏重用三兩，以生懷山藥代粳米，連服六七劑，上衝之熱大減，因出院還家。
囑其至家，按原方服五六劑，病當除根矣。

南皮張××妻年三十餘。
十年前，恆覺少腹切疼。
英女醫謂系子宮炎證，用藥數次無效。
繼乃謂此病如欲除根，須用手術剖割，將生炎之處其腐爛者去淨，然後敷藥能愈。
病人懼而辭之。
後至奉，又延東女醫治療，用坐藥兼內服藥，數年稍愈，至壬戌夏令，病浸增劇，時時疼痛，間下膿血。
癸亥正初，延愚診治。
其脈弦而有力，尺脈尤甚。
自言疼處覺熱，以涼手熨之稍愈，上焦亦時覺煩躁。
恍悟此證，當系曾受外感熱入血室，醫者不知，治以小柴胡湯加石膏，外感雖解，而血室之熱未清。
或伏氣下陷入於血室，阻塞氣化，久而生熱，以致子宮生炎，浸至潰爛，膿血下注。
為疏方，用金銀花、乳香、沒藥、甘草以解其毒，天花粉，知母、玄參以清其熱，複本小柴胡湯之義，少加柴胡提其下陷之熱上出，諸藥煎湯，送服三七細末二錢，以化腐生新。
連服三劑病似稍輕，其熱仍不少退。
因思此證，原系外感稽留之熱，非石膏不能解也。
遂於原方中加生石膏一兩，後漸加至二兩，連服數劑，熱退強半，疼亦大減。
遂去石膏，服數劑漸將涼藥減少，復少加健胃之品，共服藥三十劑全愈。
後在天津治馮氏婦此證，亦用此方。
中有柴胡，即覺膿血不下行，後減去柴胡，為之治愈。

《神農本草經》謂石膏治金瘡，是外用以止其血也。
愚嘗用煅石膏細末，敷金瘡出血者甚效。
蓋多年壁上石灰，善止金瘡出血，石膏經煅與石灰相近，益見煅石膏之不可內服也。

石膏生用之功效，不但能治病，且善於治瘡，且善於解毒。
奉天趙××之父，年過六旬，在臍旁生癰，大徑三寸，五六日間煩躁異常，自覺屋隘莫容。
其脈左關弦硬，右關洪實，知系伏氣之熱與瘡毒俱發也。
問其大便數日未行，投以大劑白虎湯加金銀花、連翹、龍膽草，煎湯一大碗，徐徐溫飲下，連服三劑，煩躁與瘡皆愈。

又：在籍時，本村張氏女因家庭勃谿，怒吞砒石，未移時，作嘔吐。
其兄疑其偷食毒物，詭言無他，惟服皂礬少許耳。
其兄聞其言，急來詢解救之方。
愚曰皂礬原系硫氧與鐵化合，分毫無毒，嘔吐數次即愈，斷無閃失，但恐未必是皂礬耳。
須再切問之。
其兄去後，遲約三點鐘復來，言此時腹中絞疼，危急萬分，始實言所吞者是砒石，非皂礬也。
急令買生石膏細末二兩，用涼水送下。
乃村中無藥鋪，遂至做豆腐家買得生石膏，軋細末，涼水送下，腹疼頓止。
猶覺腹中燒熱，再用生石膏細末半斤，煮湯兩大碗，徐徐飲之，盡劑而愈。
後又遇吞火柴中毒者，治以生石膏亦愈，然以其毒緩，但煎湯飲之，無用送服其細末也。
<strong>附錄：</strong>
直隸鹽山孫××來函：
一九二四年八月，友人張××之女，發熱甚劇，來詢方。
為開生石膏一兩半，煎湯飲之。
其熱仍不稍退，又來詢方。
答以多煎石膏水飲之，必能見愈。
張××購石膏數兩，煮湯若干，渴則飲之，數日而愈。

直隸鹽山李××來函：
丁卯中秋，曾治天津傅姓少年，患溫證，胃熱氣逆，無論飲食藥物下咽即吐出。
延醫治療，皆因此束手。
弟忽憶《衷中參西錄》石膏解載治毛姓媼醫案，曾用此方以止嘔吐，即以清胃府之大熱，遂仿而用之。
食梨一顆，蘸生石膏細末七錢余，其吐頓止，可以進食。
然心中猶覺熱，再投以白虎加人參湯，一劑全愈。

江蘇崇明縣刁××來函：
近治一伏溫病，壯熱煩渴，脈來洪實兼數，大解十日未行。
欲透其邪，則津液已衰，恐有汗脫之虞，欲通其便，則並無承氣確徵。
細思此證，乃陽明熱久，真陰鑠耗。
遵先生重用生石膏之訓，即用生石膏二兩，合增液湯，加鮮金釵石斛、香青蒿各三錢。
病家疑忌，見者皆以為藥性過寒涼。
余憤然曰：「擇醫宜慎，任醫宜專。
既不信余藥，請余何為？」病家不得已，購藥一劑，俾煎湯兩盅，作兩次服下。
而熱勢益熾，病家疑藥不對證。
余曰：「此非藥不對證，乃藥輕不勝病耳。」遂俾將兩劑並作一劑，煎湯一大碗，徐徐溫飲下。
移時汗出便通，病若失。
<h2><span class="darkgreen">2．人參解</span></h2>
（附：人參形狀考）
人參之種類不一，古所用之人參，方書皆謂出於上黨，即今之黨參是也。
考《神農本草經》載，人參味甘，未嘗言苦，今黨參味甘，遼人參則甘而微苦，古之人參其為今之黨參無疑也。
特是，黨參之性，雖不如遼人參之熱，而其性實溫而不涼，乃因《神農本草經》謂其微寒，後世之篤信《神農本草經》者，亦多以人參之性果然微寒，即釋古方之用人參者，亦本微寒之意以為詮解，其用意可謂尊經矣。
然古之篤信《神農本草經》而尊奉之者莫如陶弘景，觀其所著《名醫別錄》，以補《神農本草經》所未備，謂人參能療腸胃中冷，已不遵《神農本草經》以人參為微寒可知。
因此，疑年湮代遠，古經字句或有差訛，吾人生今之世，當實事求是，與古為新。
今試即黨參實驗之，若與玄參等分並用，可使藥性無涼熱，即此可以測其熱力矣（此即臺黨參而言，若潞黨參其熱稍差）。
然遼東亦有此參，與遼人參之種類迥別，為其形狀性味與黨參無異，故藥行名之為東黨參，其功效亦與黨參同。
至於遼人參，其補力、熱力皆倍於黨參，而其性大約與黨參相似，東人謂過服之可使腦有充血之病，其性補而上升可知。
方書謂人參，不但補氣，若以補血藥輔之亦善補血。
愚則謂，若輔以涼潤之藥即能氣血雙補，蓋平其熱性不使耗陰，氣盛自能生血也。
至《神農本草經》謂其主補五臟、安精神、定魂魄、止驚悸、除邪氣、明目、開心、益智，無非因氣血充足，臟腑官骸各得其養，自有種種諸效也。
<h3>附：人參形狀考</h3>
人參：無論野山、移山、種秧，其色鮮時皆白，曬乾則紅，浸以白冰糖水，曬乾則微紅，若浸之數次，雖曬於亦白矣。
野山之參，其蘆頭（生苗之處，亦名露土）長而細，極長者可至二寸，細若韭莛，且多齟齬，有蘆頭短者則稍粗。
至秧參之蘆頭，長不過七八分，其粗則過於箸矣。

人參之鮮者，皆有粗皮，制時用線七八條作一縷為弓弦，用此弦如拉鋸狀，來回將其粗皮磨去，其皮色始光潤，至皮上之橫紋以細密而深者為佳。
野山之參一寸有二十餘紋，秧參則一寸不過十餘紋，且其紋形破裂，有似刀劃，野山參之紋則分毫無破裂。
然無論野參、秧參，其紋皆系生成，非人力所能為也。

人參之須以堅硬者為貴，蓋野參生於堅硬土中，且多歷歲月，其須自然堅硬。
若秧參則人工種植，土松年淺，故其須甚軟也。

至於野參之性溫和，秧參之性燥熱，人所共知，究其所以然之故，非僅在歷年之淺深也。
因種秧參者多撒砒石末於畦中，以防蟲蟻之損傷，參得砒石之氣故甚燥熱，是以愚於治寒溫方中當用參者，從不敢投以秧參，恆以野黨參代之，亦能立起沉疴。
至於西洋參，多系用秧參偽制，此愚在奉目睹，用者亦當審慎也。

山西黨參，種植者多，野生者甚少。
凡野生者其橫紋亦如遼人參，種植者則無橫紋，或蘆頭下有橫紋僅數道，且種者皮潤肉肥，野者皮粗肉鬆，橫斷之中心有紋作菊花形。
其蘆頭以粗大者為貴，名曰獅頭黨參，為其歷年久遠，屢次自蘆頭髮生，故作此形。
其參生於五臺山者名臺黨參，色白而微黃，生於潞州太行紫團山者名潞黨參，亦名紫團參，色微赤而細，以二參較之，臺黨參力稍大，潞黨參則性平不熱，以治氣虛有熱者甚宜。
然潞黨參野生者甚少，多系人種植者，至遼東所出之黨參（為其形若黨參，故俗名東黨參）。
狀若臺黨參，皆系野生，其功用與山西之野臺黨參相近。
<strong>【附案】</strong>
邑中高某年四十許，於季春得溫病。
屢經醫者調治，大熱已退，精神益憊，醫者諉為不治。
病家亦以為氣息奄奄，待時而已。
乃遲旬日而病狀如故，始轉念或可挽回。
迎愚診視，其兩目清白無火，竟昏憒不省人事，舌乾如磋，卻無舌苔，問之亦不能言，撫其周身皆涼，其五六呼吸之頃，必長出氣一口，其脈左右皆微弱，至數稍遲，知其胸中大氣因服開破降下藥太過而下陷也。
蓋大氣不達於腦中則神昏，大氣不潮於舌本則舌乾。
神昏舌乾，故問之不能言也；其周身皆涼者，大氣陷後不能宣布營衛也；其五六呼吸之頃必長出氣者，大氣陷後胸中必覺短氣，故太息以舒其氣也。
遂用野臺參一兩、柴胡二錢，煎湯灌之，一劑見輕，兩劑全愈。

外甥王××年二十時，臥病數月不愈，精神昏憒，肢體痠懶，微似短氣，屢次延醫服藥莫審病因，用藥亦無效驗。
一日忽然不能喘息，張口呼氣外出而氣不上達，其氣蓄極下迫肛門突出，約二十呼吸之頃，氣息方通，一晝夜間如是者八九次。
診其脈關前微弱不起，知其胸中大氣下陷，不能司肺臟呼吸之樞機也。
遂投以人參一兩，柴胡三錢，知母二錢，一劑而呼吸順，又將柴胡改用二錢，知母改用四錢，再服數劑宿病亦愈。

愚治大氣下陷多重用生黃耆，取其補氣兼能升氣也。
而此案與前案皆重用參者，因一當外感之餘，津液鑠耗，人參兼能滋津液；一當久病之餘，元氣虧損，人參兼能固元氣也。

吐血過多者，古方恆治以獨參湯，謂血脫者先益其氣也。
然吐血以後，多虛熱上升，投以獨參湯恐轉助其虛熱，致血證仍然反復。
愚遇此等證，亦恆用人參而以鎮墜涼潤之藥輔之（保元寒降湯一案可參閱）。

人參之性，用之得宜，又善利小便（濟陰湯後一案可參閱）。
<h2><span class="darkgreen">3．西洋參解</span></h2>
西洋參：味甘微苦，性涼。
能補助氣分，兼能補益血分，為其性涼而補，凡欲用人參而不受人參之溫補者，皆可以此代之。
惟白虎加人參湯中之人參，仍宜用黨參而不可代以西洋參，以其不若黨參具有升發之力，能助石膏逐邪外出也。
且《神農本草經》謂人參味甘，未嘗言苦，適與黨參之味相符，是以古之人參，即今之黨參，若西洋參與高麗參，其味皆甘而兼苦，故用於古方不宜也。
西洋參產於法蘭西國，外帶粗皮則色黃，去粗皮則色白，無論或黃或白，以多有橫紋者為真。
愚用此參，皆用黃皮多橫紋者，因偽造者能造白皮西洋參，不能造黃皮西洋參也。
<h2><span class="darkgreen">4．黃耆解</span></h2>
黃耆：性溫，味微甘。
能補氣，兼能升氣，善治胸中大氣（即宗氣，為肺葉闟闢之原動力）下陷。
《神農本草經》謂主大風者，以其與發表藥同用，能祛外風，與養陰清熱藥同用，更能熄內風也。
謂主癰疽、久敗瘡者，以其補益之力能生肌肉，其潰膿自排出也。
表虛自汗者，可用之以固外表氣虛。
小便不利而腫脹者，可用之以利小便。
婦女氣虛下陷而崩帶者，可用之以固崩帶。
為其補氣之功最優，故推為補藥之長，而名之曰耆也。
<strong>【附案】</strong>
滄州董氏女，年二十餘。
胸脅滿悶，心中怔忡，動則自汗，其脈沉遲微弱，右部尤甚，為其脈遲，疑是心肺陽虛，詢之不覺寒涼，知其為胸中大氣下陷也。
其家適有預購黃耆一包，俾用一兩煎湯服之。
其族兄××在座，其人頗知醫學，疑藥不對證。
愚曰：「勿多疑，倘有差錯，余職其咎。」服後，果諸病皆愈。
其族兄疑而問曰：「《神農本草經》黃耆原主大風，有透表之力，生用則透表之力益大，與自汗證不宜，其性升而能補，有膨脹之力，與滿悶證不宜，今單用生黃耆兩許，而兩證皆愈，並心中怔忡亦愈，其義何居？」答曰：「黃耆誠有透表之力，氣虛不能逐邪外出者，用於發表藥中，即能得汗，若其陽強陰虛者，誤用之則大汗如雨不可遏抑。
惟胸中大氣下陷，致外衛之氣無所統攝而自汗者，投以黃耆則其效如神。
至於證兼滿悶而亦用之者，確知其為大氣下陷，呼吸不利而作悶，非氣鬱而作悶也。
至於心與肺同懸胸中，皆大氣之所包舉，大氣升則心有所依，故怔忡自止也。」繼加桔梗二錢，知母三錢，又服兩劑以善其後。

一婦人產後四五日，大汗淋漓，數日不止，形勢危急，氣息奄奄，其脈微弱欲無，問其短氣乎？心中怔忡且發熱乎？病人不能言而頷之。
知其大氣下陷，不能吸攝衛氣，而產後陰分暴虛，又不能維繫陽分，故其汗若斯之脫出也。
遂用生黃耆六錢，玄參一兩，淨萸肉、生杭芍各五錢，桔梗二錢，一劑汗減，至三劑諸病皆愈。
從前五六日未大便，至此大便亦通下。

邑王氏女，年二十餘，心中寒涼，飲食減少，延醫服藥，年餘無效，且益羸瘦。
後愚診視，其左脈微弱不起，斷為肝虛證。
其父知醫，疑而問曰：「向延醫診治，皆言脾胃虛弱，相火衰損，故所用之方皆健脾養胃，補助相火，曾未有言及肝虛者，先生獨言肝虛，但因左脈之微弱乎？抑別有所見而云然乎？」答曰：「肝臟之位置雖居於右，而其氣化實先行於左，試問病人，其左半身必覺有不及右半身處，是其明徵也。」詢之，果覺坐時左半身下墜，臥時不敢向左側，其父方信愚言，求為疏方。
遂用生黃耆八錢，柴胡、川芎各一錢，乾薑三錢，煎湯飲下，須臾左側即可安臥，又服數劑，諸病皆愈。
惟素有帶證尚未除，又於原方加牡蠣數錢，服數劑帶證亦愈。
其父復疑而問曰：「黃耆為補肺脾之藥，今先生用以補肝，竟能隨手奏效，其義何居？」答曰：「肝屬木而應春令，其氣溫而性喜條達，黃耆之性溫而上升，以之補肝原有同氣相求之妙用。
愚自臨證以來，凡遇肝氣虛弱不能條達，用一切補肝之藥皆不效，重用黃耆為主，而少佐以理氣之品，服之覆杯即見效驗，彼謂肝虛無補法者，原非見道之言也。」
《神農本草經》謂黃耆主大風者，誠有其效（參閱「論肢體痿廢之原因及治法」中傅××妻治案）。

《神農本草經》謂黃耆主久敗瘡，亦有奇效。
奉天張××，年三十餘。
因受時氣之毒，醫者不善為之清解，轉引毒下行，自臍下皆腫，繼又潰爛，睪丸露出，少腹出孔五處，小便時五孔皆出尿。
為疏方：生黃耆、花粉各一兩，乳香、沒藥、銀花、甘草各三錢，煎湯連服二十餘劑。
潰爛之處，皆生肌排膿出外，結疤而愈，始終亦未用外敷生肌之藥。

黃耆之性，又善利小便。
（參閱曲直湯下王姓治案）
黃耆不但能補氣，用之得當，又能滋陰。
本村張媼年近五旬，身熱勞嗽，脈數至八至，先用六味地黃丸加減煎湯服不效，繼用左歸飲加減亦不效。
躊躇再四忽有會悟，改用生黃耆六錢，知母八錢，煎湯服數劑，見輕，又加丹參、當歸各三錢，連服十劑全愈。
蓋虛勞者多損腎，黃耆能大補肺氣以益腎水之上源，使氣旺自能生水，而知母又大能滋肺中津液，俾陰陽不至偏勝，而生水之功益普也。
至數劑後，又加丹參、當歸者，因血痹虛勞，《金匱》合為一門，治虛勞者當防其血有痹而不行之處，故加丹參、當歸以流行之也。

黃耆之性，又善治肢體痿廢，然須細審其脈之強弱，其脈之甚弱而痿廢者，西人所謂腦貧血證也。
蓋人之肢體運動雖腦髓神經司之，而其所以能司肢體運動者，實賴上注之血以涵養之。
其脈弱者，胸中大氣虛損，不能助血上升以養其腦髓神經，遂致腦髓神經失其所司，《內經》所謂「上氣不足，腦為之不滿」也。
拙擬有加味補血湯、干頹湯，方中皆重用黃耆。
凡脈弱無力而痿廢者，多服皆能奏效。
若其脈強有力而痿廢者，西人所謂腦充血證，又因上升之血過多，排擠其腦髓神經，俾失所司，《內經》所謂「血菀（同郁）於上，為薄厥」也。
如此等證，初起最忌黃耆，誤用之即凶危立見。
迨至用鎮墜收斂之品，若拙擬之鎮肝熄風湯、建瓴湯治之。
其脈柔和而其痿廢仍不愈者，亦可少用黃耆助活血之品以通經絡，若服藥後，其脈又見有力，又必須仍輔以鎮墜之品，若拙擬之起痿湯，黃耆與赭石、䗪蟲諸藥並用也。

黃耆升補之力，尤善治流產、崩帶。
西傅家莊王××妻，初次受妊，五月，滑下二次，受妊至六七月時，覺下墜見血。
求為治療，急投以生黃耆、生地黃各二兩，白朮、淨萸肉、煅龍骨、煅牡蠣各一兩，煎湯一大碗頓服之，胎氣遂安，又將藥減半，再服一劑以善其後。
至期舉一男，強壯無恙。

瀋陽朱××，黎明時來院扣門，言其妻因行經下血不止，精神昏憒，氣息若無。
急往診視，六脈不全彷彿微動，急用生黃耆、野臺參、淨萸肉各一兩，煅龍骨、煅牡蠣各八錢，煎湯灌下，血止強半，精神見覆，過數點鐘將藥劑減半，又加生懷山藥一兩，煎服全愈。

邑劉氏婦，年二十餘，身體羸弱，心中常覺寒涼，下白帶甚劇，屢治不效，脈甚細弱，左部尤甚。
投以生黃耆、生牡蠣各八錢，乾薑、白朮、當歸各四錢，甘草二錢，數劑全愈。
蓋此證因肝氣太虛，肝中所寄之相火亦虛，因而氣化下陷，濕寒下注而為白帶。
故重用黃耆以補肝氣，乾薑以助相火，白朮扶土以勝濕，牡蠣收澀以固下，更加以當歸之溫滑，與黃耆並用，則氣血雙補，且不至有收澀太過之弊（在下者因而竭之），甘草之甘緩，與乾薑並用，則熱力綿長，又不至有過熱僭上之患，所以服之有捷效也。
<strong>按：</strong>
爐心有氫氣，人腹中亦有氫氣，黃者能引氫氣上達於肺，與吸入之氧氣相合而化水，又能鼓胃中津液上行，又能統攝下焦氣化，不使小便頻數，故能治消渴。
玉液湯、滋膵飲，皆治消渴之方，原皆重用黃耆。

黃耆入湯劑，生用即是熟用，不必先以蜜炙。
若丸散劑中宜熟用者，蜜炙可也。
若用治瘡瘍，雖作丸散，亦不宜炙用。
王洪緒《外科證治全生集》曾詳言之。
至於生用發汗、熟用止汗之說，尤為荒唐。
蓋因氣分虛陷而出汗者，服之即可止汗，因陽強陰虛而出汗者，服之轉大汗汪洋。
若氣虛不能逐邪外出者，與發表藥同服，亦能出汗。
是知其止汗與發汗不在生、熟，亦視用之者何如耳。
<strong>附錄：</strong>
柳河仲××來函：
庚午季秋，偶覺心中發涼，服熱藥數劑無效。
遷延旬日，陡覺涼氣上衝腦際，頓失知覺，移時始蘇。
日三四發。
屢次延醫診治不愈。
乃病不犯時，心猶清白，遂細閱《衷中參西錄》，忽見夫子治坐則左邊下墜，睡時不敢向左側之醫案，斷為肝虛。
且謂黃耆與肝木有同氣相求之妙用，遂重用生黃耆治愈。
乃恍悟吾睡時亦不能左側，知病源實為肝虛，其若斯之涼者，肝中所寄之相火衰也。
爰用生箭耆二兩，廣條桂五錢，因小便稍有不利，又加椒目五錢。
煎服一劑，病大見愈。
遂即原方連服數劑，全愈。
<h2><span class="darkgreen">5．山萸肉解</span></h2>
山萸肉：味酸性溫。
大能收斂元氣，振作精神，固澀滑脫。
因得木氣最厚，收澀之中兼具條暢之性，故又通利九竅，流通血脈，治肝虛自汗，肝虛脅疼腰疼，肝虛內風萌動，且斂正氣而不斂邪氣，與他酸斂之藥不同，是以《神農本草經》謂其逐寒濕痹也。
其核與肉之性相反，用時務須將核去淨，近閱醫報有言核味澀，性亦主收斂，服之恆使小便不利，椎破嘗之，果有有澀味者，其說或可信。

山茱萸得木氣最厚，酸收之中，大具開通之力，以木性喜條達故也。
《神農本草經》謂主寒濕痹，諸家本草，多謂其能通利九竅，其性不但補肝，而兼能利通氣血可知，若但視為收澀之品，則淺之乎視山茱萸矣。
<strong>【附案】</strong>
一人年四十餘，外感痰喘，愚為治愈。
但脈浮力微，按之即無。
愚曰：「脈象無根，當服峻補之劑，以防意外之變。」病家謂病人從來不受補藥，服之則發狂疾，峻補之藥，實不敢用。
愚曰：「既畏補藥如是，備用亦可。」病家依愚言。
遲半日忽發喘逆，又似無氣以息，汗出遍體，四肢逆冷，身軀後挺，危在頃刻。
急用淨萸肉四兩，爆火煎一沸，即飲下，汗與喘皆微止。
又添水再煎數沸飲下，病又見愈。
復添水將原渣煎透飲下，遂汗止喘定，四肢之厥逆亦回。

鄰村李××，年二十餘，素傷煙色，偶感風寒，醫者用表散藥數劑治愈。
間日，忽遍身冷汗，心怔忡異常，自言氣息將斷，急求為調治。
診其脈浮弱無根，左右皆然。
愚曰：「此證雖危易治，得萸肉數兩，可保無虞。」急取淨萸肉四兩，人參五錢。
先用萸肉二兩煎數沸，急服之，心定汗止，氣亦接續，又將人參切作小塊，用所餘萸肉煎濃湯，送下病若失。

一人年四十八，大汗淋漓，數日不止，衾褥皆濕，勢近垂危，詢方於愚。
俾用淨萸肉二兩，煎湯飲之，汗遂止。
翌晨，迎愚診視，其脈沉遲細弱，而右部之沉細尤甚，雖無大汗，遍體猶濕。
疑其胸中大氣下陷，詢之，果覺胸中氣不上升，有類巨石相壓，乃恍悟前次之大汗淋漓，實系大氣陷後，衛氣無所統攝而外泄也，遂用生黃耆一兩，萸肉、知母各三錢，一劑胸次豁然，汗亦盡止，又服數劑以善其後。

奉天友人田××妻，年五十餘，素有心疼證，屢服理氣活血之藥，未能除根。
一日反復甚劇，服藥數劑，病未輕減。
田××見既濟湯後，載有張××所治心疼醫案，心有會悟，遂用其方加沒藥、五靈脂各數錢，連服數劑全愈，至此二年，未嘗反復。
由是觀之，萸肉誠得木氣最厚，故味雖酸斂，而性仍條暢，凡肝氣因虛不能條暢而作疼者，服之皆可奏效也。

山萸肉之性，又善治內部血管，或肺絡破裂，以致咳血吐血久不愈者（補絡補管湯下載有醫案宜參觀）。

山萸肉之性，又善熄內風。
族家嫂，產後十餘日，周身汗出不止，且四肢發搐，此因汗出過多而內風動也。
急用淨萸肉、生山藥各二兩，俾煎湯服之，兩劑愈。

至外感之邪不淨而出汗者，亦可重用山萸肉以斂之。
邑張××之子，年十八九，因傷寒服表藥太過，汗出不止，心中怔忡，脈洪數不實，大便數日未行。
為疏方，用淨萸肉、生山藥、生石膏各一兩，知母、生龍骨、生牡蠣各六錢，甘草二錢，煎服兩劑全愈。

門生萬××，曾治一壯年男子，因屢經惱怒之餘，腹中常常作疼。
他醫用通氣、活血、消食、祛寒之藥，皆不效。
診其脈左關微弱，知系怒久傷肝，肝虛不能疏泄也。
遂用淨萸肉二兩，佐以當歸、丹參、柏子仁各數錢，連服數劑，腹疼遂愈。
後凡遇此等證，投以此方皆效。

山茱萸之核原不可入藥，以其能令人小便不利也。
而僻處藥坊所賣山茱萸，往往核與肉參半，甚或核多於肉。
即方中註明去淨核，亦多不為去，誤人甚矣。
斯編重用山茱萸治險證之處甚多。
凡用時愚必自加檢點，或說給病家檢點，務要將核去淨，而其分量還足，然後不至誤事。
又山萸肉之功用，長於救脫，而所以能固脫者，因其味之甚酸，然間有嘗之微有酸味者，此等萸肉實不堪用。
用以治險證者，必須嘗其味極酸者然後用之，方能立建奇效。
<h2><span class="darkgreen">6．白朮解</span></h2>
白朮：性溫而燥，氣香不竄，味苦微甘微辛。
善健脾胃，消痰水，止泄瀉。
治脾虛作脹，脾濕作渴，脾弱四肢運動無力，甚或作疼。
與涼潤藥同用，又善補肺；與升散藥同用，又善調肝；與鎮安藥同用，又善養心；與滋陰藥同用，又善補腎，為後天資生之要藥。
故能於肺、肝、腎、心四臟皆能有所補益也。
<strong>【附案】</strong>
一婦人年三十許，泄瀉半載，百藥不效，脈象濡弱，右關尤甚，知其脾胃虛也，俾用生白朮軋細焙熟，再用熟棗肉六兩，和為小餅，爐上炙乾，當點心服之，細細嚼咽，未盡劑而愈。

一婦人因行經下血不止，服藥旬余無效，勢極危殆。
診其脈象浮緩，按之即無，問其飲食不消，大便滑瀉。
知其脾胃虛甚，中焦之氣化不能健運統攝，下焦之氣化因之不固也。
遂於治下血藥中加白朮一兩，生雞內金一兩，服一劑血即止，又服數劑以善其後。

一人年二十二，喘逆甚劇，脈數至七至，投以滋陰兼納氣降氣之劑，不效。
後於方中加白朮數錢，將藥煎出，其喘促亦至極點，不能服藥，將藥重溫三次，始強服下，一劑喘即見輕，連服數劑全愈。
後屢用其方以治喘證之劇者，多有效驗。

一少年咽喉常常發乾，飲水連連不能解渴。
診其脈微弱遲濡，當系脾胃濕寒，不能健運，以致氣化不升也。
投以四君子湯加乾薑、桂枝尖，方中白朮重用兩許，一劑其渴即止。
<h2><span class="darkgreen">7．赭石解</span></h2>
赭石：色赤，性微涼。
能生血兼能涼血，而其質重墜，又善鎮逆氣，降痰涎，止嘔吐，通燥結，用之得當，能建奇效。
其原質為鐵養化合而成，其結體雖堅而層層如鐵鏽（鐵鏽亦鐵養化合），生研服之不傷腸胃，即服其稍粗之末亦與腸胃無損。
且生服則養氣純全，大能養血，故《神農本草經》謂其治赤沃漏下；《日華諸家本草》謂其治月經不止也。
若煅用之即無斯效，煅之復以醋淬之，尤非所宜。
且性甚和平，雖降逆氣而不傷正氣，通燥結而毫無開破，原無需乎煅也。
其形為薄片，迭迭而成，一面點點作凸形，一面點點作凹形者，方堪入藥。

赭石為鐵養化合，性同鐵鏽，原不宜煅。
徐靈胎謂若煅之復用醋淬，即能傷肺。
此書諸方中有赭石者，皆宜將生赭石軋細用之。
<strong>【附案】</strong>
鄰村遲某，年四十許，當上脘處發瘡，大如核桃，破後調治三年不愈。
瘡口大如錢，自內潰爛，循脅漸至背後，每日自背後排擠至瘡口流出膿水若干。
求治於愚，自言患此瘡後三年未嘗安枕，強臥片時，即覺有氣起自下焦，上逆衝心。
愚曰：「此即子瘡之病根也。」俾用生芡實一兩，煮濃汁送服生赭石細末五錢，遂可安臥。
又服數次，徹夜穩睡。
蓋氣上逆者乃沖氣之上衝，用赭石以鎮之，芡實以斂之，沖氣自安其宅也。
繼用活絡效靈丹，加生黃耆、生赭石各三錢煎服，日進一劑，半月全愈。

鄰村毛姓少年，於傷寒病瘥後，忽痰涎上壅，杜塞咽喉，幾不能息。
其父知醫，用手大指點其天突穴（宜指甲貼喉，指端著穴，向下用力，勿向內用力），息微通，急迎愚調治。
遂用香油二兩，燉熱調麝香一分灌之，旋灌旋即流出痰涎若干。
繼用生赭石一兩，人參六錢，蘇子四錢，煎湯，徐徐飲下，痰涎頓開。

周姓婦，年三十許，連連嘔吐，五六日間，勺水不存，大便亦不通行，自覺下脘之處疼而且結，凡藥之有味者入口即吐，其無味者須臾亦復吐出，醫者辭不治。
後愚診視其脈有滑象，上盛下虛，疑其有妊，詢之月信不見者五十日矣，然結證不開，危在目前，《內經》謂「有故無殞亦無殞也」。
遂單用赭石二兩，煎湯飲下，覺藥至結處不能下行，復返而吐出。
繼用赭石四兩，又重羅出細末兩許，將餘三兩煎湯，調細末服下，其結遂開，大便亦通，自此安然無恙，至期方產。

或問：赭石，《名醫別錄》謂其墜胎，今治妊婦竟用赭石如此之多，即幸而奏效，豈非行險之道乎？答曰：愚生平治病，必熟籌其完全而後為疏方，初不敢為孤注之一擲也。
赭石質重，其鎮墜之力原能下有形滯物，若胎至六七個月時，服之或有妨礙，至受妊之初，因惡阻而成結證，此時其胞室之中不過血液凝結，赭石毫無破血之弊，且有治赤沃與下血不止之效，重用之亦何妨乎？況此證五六日間，勺飲不能下行，其氣機之上逆，氣化之壅滯，已至極點，以赭石以降逆開壅，不過調臟腑之氣化使之適得其平，又何至有他虞乎？
廣平縣呂××妻，年二十餘，因惡阻嘔吐甚劇。
九日之間飲水或少存，食物則盡吐出。
延為診視，脈象有力，舌有黃苔，詢其心中發熱，知系夾雜外感，遂先用生石膏兩半，煎湯一茶杯，防其嘔吐，徐徐溫飲下，熱稍退。
繼用生赭石二兩，煎湯一大茶杯，分兩次溫飲下，覺行至下脘作疼，不復下行轉而上逆吐出，知其下脘所結甚堅，原非輕劑所能通。
亦用生赭石細末四兩，從中再羅出極細末一兩，將餘三兩煎湯，送服其極細末，其結遂開，從此飲食順利，及期而產。

一室女，中秋節後，感冒風寒，三四日間，胸膈滿悶，不受飲食，飲水一口亦吐出，劇時恆以手自撓其胸。
脈象滑實，右部尤甚，遂單用生赭石細末兩半，俾煎湯溫飲下，頓飯頃仍吐出。
蓋其胃口皆為痰涎壅滯，藥不勝病，下行不通復轉而吐出也。
遂更用赭石四兩，煎湯一大碗，分三次陸續溫飲下，胸次遂通，飲水不吐。
翌日，脈象洪長，其舌苔從先微黃，忽變黑色，又重用白虎湯連進兩大劑，每劑用生石膏四兩，分數次溫飲下，大便得通而愈。

曲××，年三十餘，得瘟病，兩三日噁心嘔吐，五日之間飲食不能下咽，來院求為診治。
其脈浮弦，數近六至，重按無力，口苦心熱，舌苔微黃。
因思其脈象浮弦者，陽明與少陽合病也，二經之病機相併上衝，故作嘔吐也，心熱口苦者，內熱已實也，其脈無力而數者，無穀氣相助又為內熱所迫也。
因思但用生赭石煮水飲之，既無臭味，且有涼鎮之力，或可不吐。
遂用生赭石二兩，煎水兩茶杯，分二次溫飲下，飲完仍復吐出，病人甚覺惶恐，加以久不飲食，形狀若莫可支持。
愚曰：「無恐，再用藥末數錢，必能立止嘔吐。」遂單用生赭石細末五錢，開水送服，覺噁心立止，須臾胸次通暢，進薄粥一杯，下行順利。
從此飲食不復嘔吐，而心中猶發熱，舌根腫脹，言語不利，又用生石膏一兩，丹參、乳香、沒藥、連翹各三錢，連服兩劑全愈。

癸亥秋，李××之族姊，周身灼熱，脈象洪實，心中煩躁怔忡，飲食下咽即嘔吐，屢次所服之藥，亦皆嘔吐不受。
視其舌苔黃厚，大便數日未行，知其外感之熱已入陽明之府，又挾胃氣上逆，沖氣上衝也。
為疏方，用生赭石細末八錢，生石膏細末兩半，蔞仁一兩，玄參、天冬各六錢，甘草二錢，將後五味煎湯一大茶杯，先用開水送服赭石細末，繼將湯藥服下，遂受藥不吐，再服一劑全愈。

一婦人，年近五旬，得溫病，七八日表里俱熱，舌苔甚薄作黑色，狀類舌斑，此乃外感兼內虧之證。
醫者用降藥兩次下之，遂發喘逆。
令其子兩手按其心口，即可不喘。
須臾又喘，又令以手緊緊按住，喘又少停。
診其脈尺部無根，寸部搖搖，此將脫之候也。
時當仲夏，俾用生雞子黃四枚，調新汲井泉水服之，喘稍定。
可容取藥。
遂用赭石細末二錢同生雞子黃二枚，溫水調和服之，喘遂愈，脈亦安定。
繼服參赭鎮氣湯以善其後。

友人毛××曾治一婦人，胸次鬱結，飲食至胃不能下行，時作嘔吐。
毛××用赭石細末六錢，濃煎人參湯送下，須臾腹中如爆竹之聲，胸次胃中俱覺通豁，至此飲食如常。

友人高××曾治一人，上焦滿悶，艱於飲食，胸中覺有物窒塞。
醫者用大黃、蔞實陷胸之品十餘劑，轉覺胸中積滿，上至咽喉，飲水一口即溢出。
高××用赭石二兩，人參六錢為方煎服，頓覺窒塞之物降至下焦。
又加當歸、肉蓯蓉，再服一劑，降下瘀滯之物若干，病若失。

友人李××曾治一人，寒痰壅滯胃中，嘔吐不受飲食，大便旬日未行。
用人參八錢、乾薑六錢、赭石一兩，一劑嘔吐即止。
又加當歸五錢，大便得通而愈。

門人高××曾治一叟，年七十餘，得呃逆證，兼小便不通，劇時覺杜塞咽喉，息不能通，兩目上翻，身軀後挺，更醫數人治不效。
高××診其脈浮而無力，遂用赭石、臺參、生山藥、生芡實、牛蒡子為方投之，呃逆頓愈。
又加竹茹服一劑，小便亦通利。

歷觀以上諸治驗案，赭石誠為救顛扶危之大藥也。
乃如此良藥，今人罕用，間有用者，不過二三錢，藥不勝病，用與不用同也。
且愚放膽用至數兩者，非鹵莽也。
誠以臨證既久，凡藥之性情能力及宜輕宜重之際，研究數十年，心中皆有定見，而後敢如此放膽，百用不至一失。
且赭石所以能鎮逆氣，能下有形瘀滯者，以其饒有重墜之力，於氣分實分毫無損。
況氣虛者又佐以人參，尤為萬全之策也。

參、赭並用，不但能納氣歸原也，設於逆氣上干，填塞胸臆，或兼嘔吐，其證之上盛下虛者，皆可參、赭並用以治之。

《內經》謂陽明厥逆、喘咳、身熱、善驚、衄、嘔血。
黃坤載衍《內經》之旨，謂「血之失於便溺者，太陰之不升也；亡於吐衄者，陽明之不降也。」是語，深明《內經》者也。
蓋陽明胃氣，以息息下降為順，時或不降，則必壅滯轉而上逆，上逆之極，血即隨之上升而吐衄作矣。
治吐衄之證，當以降胃為主，而降胃之藥，實以赭石為最效。
然胃之所以不降，有因熱者，宜降之以赭石，而以蔞仁、白芍諸藥佐之；其熱而兼虛者，可兼佐以人參；有因涼者，宜降以赭石而以乾薑、白芍諸藥佐之（因涼猶用白芍者，防乾薑之熱侵肝膽也，然吐衄之證，由於胃氣涼而不降者甚少）；其涼而兼虛者，可兼佐以白朮；有因下焦虛損，沖氣不攝上衝胃氣不降者，宜降以赭石而以生山藥、生芡實諸藥佐之，有因胃氣不降，致胃中血管破裂，其證久不愈者，宜降以赭石而以龍骨、牡蠣、三七諸藥佐之。
無論吐衄之證，種種病因不同，疏方皆以赭石為主，而隨證制宜，佐以相當之藥品，吐衄未有不愈者。

奉天張××，年近四旬，陡然鼻中衄血甚劇，脈象關前洪滑，兩尺不任重按，知繫上盛下虛之證，自言頭目恆不清爽，每睡醒舌乾無津，大便甚燥，數日一行。
為疏方：赭石、生地黃、生山藥各一兩，當歸、白芍、生龍骨、生牡蠣、懷牛膝各五錢，煎湯送服旱三七細末二錢（凡用生地治吐衄者，皆宜佐以三七，血止後不至淤血留於經絡），一劑血頓止。
後將生地減去四錢，加熟地、枸杞各五錢，連服數劑，脈亦平和。

傷寒下早成結胸，瘟疫未下亦可成結胸。
所謂結胸者，乃外感之邪與胸中痰涎互相凝結，滯塞氣道，幾難呼吸也。
仲景有大陷胸湯、丸，原為治此證良方，然因二方中皆有甘遂，醫者不敢輕用，病家亦不敢輕服，一切利氣理痰之藥，又皆無效，故恆至束手無策。
向愚治此等證，俾用新炒蔞仁四兩，搗碎煮湯服之，恆能奏效。
後擬得一方，用赭石、蔞仁各二兩，蘇子六錢（方名蕩胸湯），用之代大陷胸湯、丸，屢試皆能奏效。
若其結在胃口，心下滿悶，按之作疼者，系小陷胸湯證，又可將方中分量減半以代小陷胸湯，其功效較小陷胸湯尤捷。
自擬此方以來，救人多矣，至寒溫之證已傳陽明之府，卻無大熱，惟上焦痰涎壅滯，下焦大便不通者，亦可投以此方（分量亦宜斟酌少用），上清其痰，下通其便，誠一舉兩得之方也。

至寒溫之證，不至結胸及心下滿悶，惟逆氣挾胃熱上衝，不能飲食，並不能受藥者，宜赭石與清熱之藥並用。
曾治奉天安××之妻，年四十餘，臨產雙生，異常勞頓，噁心嘔吐，數日不能飲食，服藥亦恆嘔吐，精神昏憒，形勢垂危，群醫辭不治。
延愚診視，其脈洪實，面有火，舌苔黃厚，知系產後溫病，其嘔吐若是者，陽明府熱已實，胃氣因熱而上逆也。
遂俾用玄參兩半，赭石一兩，同煎服，一劑即熱退嘔止，可以受食。
繼用玄參、白芍、連翹以清其餘熱，病遂全愈。
至放膽用玄參而無所顧忌者，以玄參原宜於產乳，《神農本草經》有明文也。

下有實寒，上有浮熱之證，欲用溫熱之藥以祛其寒，上焦恆格拒不受，惟佐以赭石使之速於下行，直達病所，上焦之浮熱轉能因之下降。
曾治鄰村劉某，因房事後恣食生冷，忽然少腹抽疼，腎囊緊縮，大便不通，上焦兼有煩熱。
醫者投以大黃附子細辛湯，上焦煩熱益甚，兩脅疼脹，便結囊縮，腹疼如故。
病家甚覺惶恐，求為診視。
其脈弦而沉，兩尺之沉尤甚，先用醋炒蔥白熨其臍及臍下，腹中作響，大有開通之意，囊縮腹疼亦見愈，便仍未通。
遂用赭石二兩，烏附子五錢，當歸、蘇子各一兩，煎湯飲下，即覺藥力下行，過兩句鍾俾煎渣飲之，有頃，降下結糞若干，諸病皆愈。

膈食之證，千古難治之證也。
《傷寒論》有旋覆代赭石湯，原治傷寒發汗，若吐若下解後，心下痞硬、噫氣不除者。
周揚俊、喻嘉言皆謂治膈證甚效。
然《神農本草經》謂旋覆花味鹹，若真好旋覆花實咸而兼有辛味（敝邑武帝臺汙所產旋覆花咸而辛），今藥坊間所鬻旋覆花皆甚苦，實不堪用。
是以愚治膈證，恆用其方去旋覆花，將赭石加重，其沖氣上衝過甚，兼大便甚乾結者，赭石恆用至兩許，再加當歸、柿霜、天冬諸藥以潤燥生津，且更臨時制宜，隨證加減，治愈者不勝錄。
蓋此證因胃氣衰弱，不能撐懸賁門，下焦沖氣又挾痰涎上衝，以杜塞之，是以不受飲食。
故用人參以壯胃氣，氣壯自能撐懸賁門，使之寬展；赭石以降沖氣，沖降自挾痰涎下行，不慮杜塞，此方之所以效也。
若藥房間偶有咸而且辛之旋覆花，亦可斟酌加入，然加旋覆花又須少減赭石也。
此證有因賁門腫脹，內有瘀血致賁門窄小者，宜於方中加蘇木、䗪蟲（俗名土鱉）各二錢。

頭疼之證，西人所謂腦氣筋病也。
然恆可重用赭石治愈。
近在奉天曾治何姓女，年二十餘歲，每日至巳頭疼異常，左邊尤甚，過午則愈。
先經東人治之，投以麻醉腦筋之品不效。
後求為診視，其左脈浮弦有力者，系少陽之火挾心經之熱，乘陽旺之時而上升以衝突腦部也。
為疏方：赭石、龍骨、牡蠣、龜板、萸肉、白芍各六錢，龍膽草二錢，藥料皆用生者，煎服一劑，病愈強半，又服兩劑全愈。
隔數日，又治鞠姓婦，頭疼亦如前狀，仍投以此方兩劑全愈。

癲狂之證，亦西人所謂腦氣筋病也，而其腦氣筋之所以病者，因心與腦相通之道路（心有四支血脈管通腦）為痰火所充塞也。
愚恆重用赭石二兩，佐以大黃、朴硝、半夏、鬱金，其痰火甚實者，間或加甘遂二錢（為末送服），輒能隨手奏效。
誠以赭石重墜之力，能引痰火下行，俾心腦相通之路毫無滯礙，則腦中元神，心中識神自能相助為理，而不至有神明瞀亂之時也。
在奉天曾治一人，年近三旬，癲狂失心，屢經中、西醫治療，四載分毫無效。
來院求為診治，其脈象沉實，遂投以上所擬方，每劑加甘遂二錢五分，間兩日一服（凡藥中有甘遂，不可連服）。
其不服湯藥之二日，仍用赭石、朴硝細末各五錢，分兩次服下，如此旬余而愈。

癇瘋之證，千古難治之證也。
西人用麻醉腦筋之品，日服數次，恆可強制不發，然亦間有發時，且服之累年不能除根，而此等藥常服，又有昏精神、減食量之弊。
庚申歲，在奉天因診治此等證，研究數方，合用之，連治數人皆愈。
一方用赭石六錢，於朮、酒麴（用神麯則無效且宜生用）、半夏、龍膽草、生明沒藥各三錢，此係湯劑；一方用真黑鉛四兩，鐵鍋內熔化，再加硫黃細末二兩，撒於鉛上，硫黃皆著，急用鐵鏟拌炒之，鉛經硫黃燒煉，皆成紅色，因拌炒結成砂子，取出涼冷，碾軋成餅者（系未化透之鉛）去之，余者再用乳缽研極細末，攙硃砂細末與等分，再少加蒸熟麥面（以僅可作丸為度），水和作丸，半分重（乾透足半分）；一方用西藥臭剝、臭素、安母紐謨各二錢，抱水過魯拉爾一錢，共研細攙蒸熟麥面四錢，水和為丸，桐子大。
上藥早晚各服西藥十四瓦，午時服鉛硫硃砂丸十二丸，日服藥三次，皆煎湯劑送下，湯藥一劑可煎三次，以遞送三次所服丸藥，如此服藥月餘，癇風可以除根。
《內經》云：「諸風掉眩，皆屬於肝」，肝經風火挾痰上衝，遂致腦氣筋頓失其所司，周身抽掣，知覺全無，赭石含有鐵質，既善平肝，而其降逆之力又能協同黑鉛、硃砂以墜痰鎮驚，此其所以效也。
而必兼用西藥者，因臭剝、臭素諸藥，皆能強制腦筋以治病之標，俾目前不至反復，而後得徐以健脾、利痰、祛風、清火之藥以剷除其病根也。

人之廉於飲食者，宜補以健脾之藥，而純用健補脾臟之品，恆多礙於胃氣之降，致生脹滿，是以補脾者宜以降胃之藥佐之，而降胃之品又恆與氣分虛弱者不宜。
惟赭石性善降胃，而分毫不傷氣分，且補藥性多溫，易生浮熱，赭石性原不涼，而能引熱下行（所以諸家本草多言其性涼）。
是以愚習用赭石，不但以之降胃也，凡遇有虛熱之證，或其人因熱痰嗽，或其人因熱怔忡，但問其大便不滑瀉者，方中加以赭石，則奏效必速也。

內中風之證，忽然昏倒不省人事，《內經》所謂「血之與氣並走於上」之大厥也。
亦即《史記》扁鵲傳所謂「上有絕陽之絡下有破陰之紐」之屍厥也。
此其風非外來，誠以肝火暴動與氣血相併，上衝腦部（西人剖驗此證謂腦部皆有死血，或兼積水），惟用藥鎮斂肝火，寧熄內風，將其上衝之氣血引還，其證猶可挽回，此《金匱》風引湯所以用龍骨、牡蠣也。
然龍骨、牡蠣，雖能斂火熄風，而其性皆澀，欠下達之力，惟佐以赭石則下達之力速，上逆之氣血即可隨之而下。
曾治奉天杜××，忽然頭目眩暈，口眼歪斜，舌強直不能發言，脈象弦長有力，左右皆然，視其舌苔白厚微黃，且大便數日不行，知其證兼內外中風也。
俾先用阿斯匹林瓦半，白糖水送下以發其汗，再用赭石、生龍骨、生牡蠣、蔞仁各一兩，生石膏兩半，菊花、連翹各二錢，煎湯，趁其正出汗時服之，一劑病愈強半，大便亦通。
又按其方加減，連服數劑全愈。

鄰村韓姓媼，年六旬。
於外感病愈後，忽然胸膈連心下突脹，腹臍塌陷，頭暈項強，妄言妄見，狀若瘋狂，其脈兩尺不見，關前搖搖無根，數至六至，此下焦虛憊，沖氣不攝，挾肝膽浮熱上干腦部亂其神明也。
遂用赭石、龍骨、牡蠣、山藥、地黃（皆用生者）各一兩，野臺參、淨萸肉各八錢，煎服一劑而愈。
又少為加減再服一劑以善其後。

鄰村劉××，年三十許，因有惱怒，忽然昏倒不省人事，牙關緊閉，唇齒之間有痰涎隨呼氣外吐，六脈閉塞若無。
急用作嚏之藥吹鼻中，須臾得嚏，其牙關遂開。
繼用香油兩餘，燉溫調麝香末一分，灌下，半句鍾時稍醒悟能作呻吟，其脈亦出，至數五至余，而兩尺弱甚，不堪重按。
知其腎陰虧損，故肝膽之火易上衝也。
遂用赭石、熟地、生山藥各一兩，龍骨、牡蠣、淨萸肉各六錢，煎服後豁然頓愈。
繼投以理肝補腎之藥數劑，以善其後。
<strong>按：</strong>
此等證，當痰火氣血上壅之時，若人參、地黃、山藥諸藥，似不宜用，而確審其繫上盛下虛，若扁鵲傳所云云者，重用赭石以輔之，則其補益之力直趨下焦，而上盛下虛之危機旋轉甚速，莫不隨手奏效也。
<strong>附錄：</strong>
直隸青縣張××伀函：
族嫂年三十餘歲，身體甚弱，於季春忽患頭疼，右邊疼尤劇，以致上下眼瞼皆疼，口中時溢涎沫，唾吐滿地，經血兩月未見，舌苔黏膩，左脈弦硬而浮，右脈沉滑。
知系氣血兩虛，內有蘊熱，挾肝膽之火上衝頭目，且有熱痰杜塞中焦也。
為疏方用赭石解下所載治何姓女之方加減，生赭石細末六錢，淨山萸肉五錢，野臺參、生杭芍、生龜板、當歸身各三錢。
一劑左邊疼頓減，而右邊之疼如故。
遂用前方加丹皮二錢，赭石改用八錢。
服後不但頭疼悉愈，且口內涎沫亦無，惟月經仍未見，又改用赭石至一兩，加川芎二錢。
服下，翌日月事亦通。
夫赭石向在藥物中為罕用之品，而此方用之以治頭疼，以治痰涎杜塞，以治月事不見，皆能隨手奏效，實赭石之力居多。
<h2><span class="darkgreen">8．山藥解</span></h2>
山藥：色白入肺，味甘歸脾，液濃益腎。
能滋潤血脈，固攝氣化，寧嗽定喘，強志育神，性平可以常服多服。
宜用生者煮汁飲之，不可炒用，以其含蛋白質甚多，炒之則其蛋白質焦枯，服之無效。
若作丸散，可軋細蒸熟用之（醫方篇一味山藥飲後，附有用山藥治愈之驗案數則可參觀）。
<strong>【附案】</strong>
法庫萬××之母，自三十餘歲時，即患痰喘咳嗽，歷三十年百藥不效，且年愈高，病亦愈進，至一九二一年春，又添發燒、咽乾、頭汗出、食不下等證。
延醫診視，云是痰盛有火，與人參清肺湯加生地、丹皮等味，非特無效，反發熱如火，更添泄瀉，有不可終日之勢。
後忽見《衷中參西錄》一味山藥飲，遂用生懷山藥四兩，加玄參三錢，煎湯一大碗，分數次徐徐溫服，一劑即見效，至三劑病愈強半，遂改用生懷山藥細末一兩，煮作粥服之，日兩次，間用開胃藥，旬余而安，宿病亦大見輕，大約久服宿病亦可除根。
又：萬××妻，大便泄瀉數年不愈，亦服山藥粥而愈。
<strong>按：</strong>
山藥之功效，一味山藥飲後曾詳言之。
至治泄瀉，必變飲為粥者，誠以山藥汁本稠黏，若更以之作粥，則稠黏之力愈增，大有留戀腸胃之功也。
憶二十年前，歲試津門，偶患泄瀉，飲食下咽，覺與胃腑不和，須臾腸中作響，遂即作瀉。
濃煎甘草湯，調赤石脂細末，服之不效。
乃用白粳米，慢火煮爛熟作粥，儘量食之，頓覺脾胃舒和，腹中亦不作響，泄瀉遂愈。
是知無論何物作粥，皆能留戀腸胃。
而山藥性本收澀，故煮粥食之，其效更捷也。
且大便溏瀉者，多因小便不利。
山藥能滋補腎經，使腎陰足，而小便自利，大便自無溏瀉之患。
<h2><span class="darkgreen">9．地黃解</span></h2>
鮮地黃：性寒，微苦微甘。
最善清熱、涼血、化瘀血、生新血，治血熱妄行、吐血、衄血、二便因熱下血。
其中含有鐵質，故曬之、蒸之則黑，其生血、涼血之力，亦賴所含之鐵質也。

乾地黃（即藥房中生地黃）：經日曬乾，性涼而不寒，生血脈，益精髓，聰明耳目，治骨蒸勞熱，腎虛生熱。

熟地黃（用鮮地黃和酒，屢次蒸曬而成）：其性微溫，甘而不苦，為滋陰補腎主藥。
治陰虛發熱，陰虛不納氣作喘，勞瘵咳嗽，腎虛不能漉水，小便短少，積成水腫，以及各臟腑陰分虛損者，熟地黃皆能補之。
<strong>【附案】</strong>
鄰村李媼，年七旬，勞喘甚劇，十年未嘗臥寢。
俾每日用熟地煎湯當茶飲之，數日即安臥，其家人反懼甚，以為如此改常，恐非吉兆，而不知其病之愈也。

侯××之子，五歲，因服涼瀉之藥太過，致成慢驚，胃寒吐瀉，常常瘛瘲，精神昏憒，目睛上泛，有危在頃刻之象。
為處方，用熟地黃二兩，生山藥一兩，乾薑、附子、肉桂各二錢，淨萸肉、野臺參各三錢，煎湯一杯半，徐徐溫飲下，吐瀉瘛瘲皆止，精神亦振，似有煩躁之意，遂去乾薑加生杭芍四錢，再服一劑全愈。

一童子，年十四五，傷寒已過旬日，大便滑瀉不止，心中怔忡異常，似有不能支持之狀。
脈至七至，按之不實。
醫者辭不治。
投以熟地、生山藥、生杭芍各一兩，滑石八錢，甘草五錢，煎湯一大碗，徐徐溫飲下，亦盡劑而愈。

統觀以上諸案，馮氏謂地黃大補腎中元氣之說，非盡無憑。
蓋陰者陽之守，血者氣之配，地黃大能滋陰養血，大劑服之，使陰血充足，人身元陽之氣，自不至上脫下陷也。

用熟地治寒溫，恆為醫家所訾。
然遇其人真陰太虧，不能支持外感之熱者，於治寒溫藥中，放膽加熟地以滋真陰，恆能挽回人命於頃刻。
曾治一室女，資稟素羸弱，得溫病五六日，痰喘甚劇。
治以《金匱》小青龍湯加石膏，一劑喘頓止。
時屆晚八點鐘，一夜安穩。
至寅時喘復作，不若從前之劇，而精神恍惚，心中怔忡。
再診其脈，如水上浮麻不分至數，按之即無，此將脫之候也。
取藥不暇，幸有預購山藥兩許，急煎服之，病少愈。
此際已疏方取藥，方系熟地四兩、生山藥一兩、野臺參五錢。
而近處藥房無野臺參，並他參亦鬻盡。
再至他處，又恐誤事。
遂單煎熟地、山藥飲之，病愈強半。
一日之內，按其方連進三劑，病遂全愈。
<strong>按：</strong>
此證原當用拙擬來復湯，其方重用山萸肉以收脫。
而當時愚在少年，其方猶未擬出，亦不知重用萸肉。
而自晨至暮，共服熟地十二兩，竟能救此垂危之證，熟地之功用誠偉哉。
又此證初次失處，在服小青龍湯後，未用補藥。
愚經此證後，凡遇當用小青龍湯而脈稍弱者，服後即以補藥繼之。
或加人參於湯中，恐其性熱，可將所加之石膏加重。

《張氏八陣》、趙氏《醫貫》、《馮氏錦囊》皆喜重用熟地，雖外感證，亦喜用之。
其立言誠有偏處。
然當日必用之屢次見效，而後筆之於書。
張氏書中載有：治一老年傷寒，戰而不汗，翌日屆其時，猶有將汗之意。
急與一大劑八味地黃湯以助其汗。
服後，遂得大汗，閱數時周身皆涼，氣息甚微，汗猶不止。
精神昏昏，復與原湯一劑，汗止而精神亦復。
夫用其藥發汗，即用其藥止汗，運用之妙，頗見慧心。
又趙氏書中謂：六味地黃湯能退寒溫之實熱，致貽後世口實。
然其言亦非盡不驗。
憶昔乙酉、丙戌數年間之寒溫病，熱入陽明府後，凡於清解藥中，能重用熟地以滋陰者，其病皆愈。
此乃一時氣運使然，不可筆之於書以為定法也。

又：馮氏所著本草，謂熟地能大補腎中元氣，此亦確論。
凡下焦虛損，大便滑瀉，服他藥不效者，單服熟地即可止瀉。
然須日用四五兩，煎濃湯服之亦不作悶（熟地少用則作悶多用轉不悶），少用則無效。
至陳修園則一概抹倒，直視熟地為不可用，豈能知熟地哉。
寒溫傳裡之後，其人下焦虛憊太甚者，外邪恆直趨下焦作泄瀉，亦非重用熟地不能愈。
癸巳秋，一女年三十許，得溫病，十餘日，勢至垂危，將舁於外。
同坐賈××謂愚知醫，主家延為診視。
其證晝夜泄瀉，昏不知人，呼之不應，其脈數至七至，按之即無。
遂用熟地黃二兩，生山藥、生杭芍各一兩，甘草三錢，煎湯一大碗，趁溫徐徐灌之，盡劑而愈。
<h2><span class="darkgreen">10．甘草解</span></h2>
（附：甘草反鰱魚之質疑）
甘草：性微溫，其味至甘。
能解一切毒性。
甘者主和，故有調和脾胃之功，甘者主緩，故雖補脾胃而實非峻補。
炙用則補力較大，是以方書謂脹滿證忌之。
若軋末生服，轉能通利二便，消脹除滿。
若治瘡瘍亦宜生用，或用生者煎服亦可。
仲景有甘草瀉心湯，用連、苓、半夏以瀉心下之痞，即用甘草以保護心主，不為諸藥所傷損也。
至白虎湯用之，是借其甘緩之性以緩寒藥之侵下。
通脈湯、四逆湯用之，是借其甘緩之性，以緩熱藥之僭上。
與芍藥同用，能育陰緩中止疼，仲景有甘草芍藥湯。
與乾薑同用，能逗留其熱力使之綿長，仲景有甘草乾薑湯。
與半夏、細辛諸藥同用，能解其辛而且麻之味，使歸和平。
惟與大戟、芫花、甘遂、海藻相反，余藥則皆相宜也。

古方治肺癰初起，有單用粉甘草四兩，煮湯飲之者，恆有效驗。
愚師其意，對於肺結核之初期，咳嗽吐痰，微帶腥臭者，恆用生粉甘草為細末，每服錢半，用金銀花三錢煎湯送下，日服三次，屢屢獲效。
若肺病已久，或兼吐膿血，可用粉甘草細末三錢，浙貝母、三七細末各錢半，共調和為一日之量，亦用金銀花煎湯送下。
若覺熱者，可再加玄參數錢，煎湯送服。
皮黃者名粉甘草，性平不溫，用於解毒清火劑中尤良。

愚擬治霍亂兩方，一為急救回生丹，一為衛生防疫寶丹，二方中皆重用甘草，則甘草之功用可想也。
然亦多賴將甘草軋細生用，未經蜜炙、水煮耳。
誠以暴病傳染，皆挾有毒氣流行，生用則其解毒之力較大，且甘草熟用則補，生用則補中仍有流通之力，故於霍亂相宜也。
至於生用能流通之說，可以事實徵之。
<strong>【附案】</strong>
開原王姓幼童，脾胃虛弱，飲食不能消化，恆吐出，且小便不利，周身漫腫，腹脹大，用生甘草細末與西藥百布聖各等分，每服一錢，日三次，數日吐止便通，腫脹皆消。

鐵嶺友人魏××，其地多甘草，魏××日以甘草置茶壺中當茶葉沖水飲之，旬日其大小便皆較勤，遂不敢飲。
後與愚覿面，為述其事，且問甘草原有補性，何以通利二便？答曰：「甘草熟用則補，生用則通，以之置茶壺中雖沖以開水，其性未熟，仍與生用相近故能通也。」
門生李××言，曾有一孺子患腹疼，用暖臍膏貼之，後其貼處潰爛，醫者謂多飲甘草水可愈。
復因飲甘草水過多，小便不利，身腫腹脹，再延他醫治之，服藥無效。
其地近火車站，火車恆裝卸甘草，其姊攜之拾甘草嚼之，日以為常，其腫脹竟由此而消。
觀此，則知甘草生用、熟用，其性竟若是懸殊，用甘草者，可不於生、熟之間加之意乎？
<h3>附：甘草反鰱魚之質疑</h3>
近閱《遁園醫案》（長沙蕭琢如著）載鰱魚反甘草之事。
謂當遜清末葉，醫士顏××篤實人也，一日告余，曾在某邑為人治病，見一奇案，令人不解。
有一農家人口頗眾，冬月塘涸取魚，煮食以供午餐，丁壯食魚且盡，即散而赴工。
婦女童稚數人復取魚烹治佐食。
及晚，有一婦初覺飽悶不適，臥床歇息，眾未介意。
次日呼之不起，審視則已僵矣。
舉家驚訝，莫明其故。
再四考查，自進午餐後並未更進他種食物，亦無纖芥事故，乃取前日烹魚之釜細察視之，除魚汁骨肉外，惟存甘草一條約四五寸許。
究問所來，據其家婦女云，小孩啼哭每以甘草與食，釜中所存必系小兒所遺落者。
又檢所烹之魚，皆系鰱魚，並非毒物。
且甘草亦並無反鰱魚之說，矧同食者若干人，何獨一人偏受其災。
頃刻鄰里咸集。
又久之，其母家亦至。
家人據實以告眾，一少年大言於眾曰：「甘草鰱魚同食斃命，千古無此奇事，豈得以謊言搪塞？果爾，則再用此二物同煮，與我食之。」言已，即促同來者照辦，並親自手擎二物置釜中。
烹熟，取盤箸陳列席間，旁人疑阻者輒怒斥之，即席大啖，並笑旁觀者愚闇膽怯。
屆晚間固無甚痛苦，亦無若何表示，至次晨則僵臥不起矣。
由斯其母家嫌疑解釋。
按鰱魚為常食之物，甘草又為藥中常用之品，苟此二物相反，疏方用甘草時即當戒其勿食鰱魚。
<h2><span class="darkgreen">11．硃砂解</span></h2>
硃砂：味微甘性涼，為汞五硫一化合而成。
性涼體重，故能養精神、安魂魄、鎮驚悸、熄肝風；為其色赤入心，能清心熱，使不耗血，故能治心虛怔忡及不眠；能消除毒菌，故能治暴病傳染、霍亂吐瀉；能入腎導引腎氣上達於心，則陰陽調和，水火既濟，目得水火之精氣以養其瞳子，故能明目；外用之，又能敷瘡瘍疥癩諸毒。

鄒潤安曰：凡藥所以致生氣於病中，化病氣為生氣也。
凡用藥取其稟賦之偏，以救人陰陽之偏勝也。
是故藥物之性，未有不偏者。
徐洄溪曰：藥之用，或取其氣，或取其味，或取其色，或取其形，或取其質，或取其性情，或取其所生之時，或取其所成之地。
愚謂：丹砂，則取其質與氣與色為用者也。
質之剛是陽，內含汞則陰氣之寒是陰，色純赤則陽，故其義為陽抱陰，陰承陽，稟自先天，不假作為。
人之有生以前，兩精相搏即有神，神依於精乃有氣，有氣而後有生，有生而後知識具以成其魂，鑑別昭以成其魄，故凡精氣失其所養，則魂魄遂不安，欲養之安之，則舍陰陽緊相抱持，密相承接之丹砂又奚取乎？然謂主身體五臟百病，養精神，安魂魄，益氣明目何也？夫固以氣寒，非溫煦生生之具，故僅能於身體五臟百病中，養精神安魂魄益氣明目耳。
若身體五臟百病中，其不必養精神安魂魄益氣明目者，則不必用丹砂也。
血脈不通者，水中之火不繼續也，煩滿消渴者，火中之水失滋澤也，中惡腹痛陰陽不相保抱，邪得乘間以入，毒氣疥瘻諸瘡，陽不畜陰而反灼陰，得惟藥之陽抱陰，陰涵陽者治之，斯陽不為陰賊，陰不為陽累，諸疾均可已矣。
按此為鄒氏釋《神農本草經》之文，可謂精細入微矣。
<strong>【附案】</strong>
壬寅秋月，霍亂流行。
友人毛××之侄，受此證至垂危，衣冠既畢，舁之床上。
毛××見其仍有微息，遂研硃砂錢許，和童便灌之，其病由此竟愈。

一女子得霍亂至垂危，醫者辭不治，時愚充教員於其處，求為診治，亦用藥無效。
適有搖鈴賣藥者，言能治此證，亦單重用硃砂錢許，治之而愈。
愚從此知硃砂善化霍亂之毒菌。
至己未在奉天擬得急救回生丹、衛生防疫寶丹兩方，皆重用硃砂，治愈斯歲之患霍亂者不勝紀，傳之他省亦救人甚夥，可徵硃砂之功效神奇矣。
然須用天產硃砂方效，若人工所造硃砂（色紫成大塊作錠形者，為人工所造硃砂），止可作顏料用，不堪入藥。
<h2><span class="darkgreen">12．鴉膽子解</span></h2>
鴉膽子：俗名鴨蛋子，即苦參所結之子。
味極苦，性涼。
為涼血解毒之要藥，善治熱性赤痢（赤痢間有涼者），二便因熱下血，最能清血分之熱及腸中之熱，防腐生肌，誠有奇效。
愚生平用此藥治愈至險之赤痢不勝紀，用時去皮，每服二十五粒，極多至五十粒，白糖水送下。

鴨蛋子味甚苦，服時若嚼破，即不能下咽。
若去皮時破者，亦不宜服。
恐服後若下行不速，或作惡心嘔吐。
故方書用此藥，恆以龍眼肉包之，一顆龍眼肉包七數，以七七之數為劑。
然病重身強者，猶可多服，常以八八之粒為劑。
然亦不必甚拘。

鴨蛋子連皮搗細，醋調，敷疔毒甚效，立能止疼。
其仁搗如泥，可以點痣。
拙擬毒淋湯又嘗重用之，以治花柳毒淋。
其化瘀解毒之力如此，治痢所以有奇效也。
<h2><span class="darkgreen">13．龍骨解</span></h2>
龍骨：味淡，微辛，性平。
質最黏澀，具有翕收之力（以舌舐之即吸舌不脫，有翕收之力可知），故能收斂元氣、鎮安精神、固澀滑脫。
凡心中怔忡、多汗淋漓、吐血衄血、二便下血、遺精白濁、大便滑瀉、小便不禁、女子崩帶，皆能治之。
其性又善利痰，治肺中痰飲咳嗽，咳逆上氣，其味微辛，收斂之中仍有開通之力，故《神農本草經》謂其主瀉利膿血，女子漏下，而又主癥瘕堅結也。
龍齒與龍骨性相近，而又饒鎮降之力，故《神農本草經》謂主小兒大人驚癇，癲疾狂走，心下結氣，不能喘息也。

愚於忽然中風肢體不遂之證，其脈甚弦硬者，知系肝火肝風內動，恆用龍骨同牡蠣加於所服藥中以斂戢之，至脈象柔和其病自愈，拙擬鎮肝熄風湯、建瓴湯，皆重用龍骨，方後皆有驗案可參觀。

龍骨若生用之，凡心中怔忡、虛汗淋漓、經脈滑脫、神魂浮蕩諸疾，皆因元陽不能固攝，重用龍骨，借其所含之元陰以翕收此欲渙之元陽，則功效立見。
若煅用之，其元陰之氣因煅傷損，縱其質本黏澀，煅後其黏澀增加，而其翕收之力則頓失矣。
用龍骨者用其黏澀，誠不如用其吸收也。
明乎此理，則龍骨之不宜煅益明矣。
王洪緒《外科證治全生集》謂：「用龍骨者宜懸之井中經宿而後用之」，是可謂深知龍骨之性，而善於用之者矣。
愚用龍骨約皆生用，惟治女子血崩，或將流產，至極危時恆用煅者，取其澀力稍勝以收一時之功也。

陳修園曰：痰，水也，隨火而上升，龍骨能引逆上之火氾濫之水下歸其宅，若與牡蠣同用，為治痰之神品，今人止知其性澀以收脫，何其淺也。
<h2><span class="darkgreen">14．牡蠣解</span></h2>
牡蠣：味鹹而澀，性微涼。
能軟堅化痰，善消瘰癧，止呃逆，固精氣，治女子崩帶。
《神農本草經》謂其主溫瘧者，因溫瘧但在足少陽，故不與太陽相併為寒，但與陽明相併為熱。
牡蠣能入其經而祛其外來之邪。
主驚恚怒氣者，因驚則由於膽，怒則由於肝，牡蠣鹹寒屬水，以水滋木，則肝膽自得其養。
且其性善收斂有保合之力，則膽得其助而驚恐自除，其質類金石有鎮安之力，則肝得其平而恚怒自息矣。
至於筋原屬肝，肝不病而筋之或拘或緩者自愈，故《神農本草經》又謂其除拘緩也。

牡蠣所消之瘰癧，即《神農本草經》所謂癙瘻。
而其所以能消癙瘻者，非因其咸能軟堅也。
蓋牡蠣之原質，為炭酸鈣化合而成，其中含有沃度（亦名海典），沃度者善消瘤贅瘰癧之藥也（醫方篇消瘰丸下附有驗案可參觀）。

龍骨、牡蠣，若專取其收澀可以煅用。
若用以滋陰，用以斂火，或取其收斂，兼取其開通者（二藥皆斂而能開），皆不可煅。

若作丸散，亦可煅用，因煅之則其質稍軟，與脾胃相宜也。
然宜存性，不可過煅，若入湯劑仍以不煅為佳。
今用者一概煅之，殊非所宜。
<h2><span class="darkgreen">15．石決明解</span></h2>
石決明：味微咸，性微涼。
為涼肝鎮肝之要藥。
肝開竅於目，是以其性善明目，研細水飛作敷藥，能除目外障，作丸散內服，熊消目內障（消內障丸散優於湯劑）。
為其能涼肝，兼能鎮肝，故善治腦中充血作疼作眩暈，因此證多系肝氣肝火挾血上衝也。
是以愚治腦充血證，恆重用之至兩許。
其性又善利小便，通五淋，蓋肝主疏泄為腎行氣，用決明以涼之鎮之，俾肝氣肝火不妄動自能下行，腎氣不失疏泄之常，則小便之難者自利，五淋之澀者自通矣。
此物乃鰒甲也，狀如蛤，單片附石而生，其邊有孔如豌豆，七孔九孔者佳，宜生研作粉用之，不宜煆用。
<h2><span class="darkgreen">16．玄參解</span></h2>
玄參：色黑，味甘微苦，性涼多液。
原為清補腎經之藥，中心空而色白（此其本色，藥房多以黑豆皮水染之，則不見其白矣），故又能入肺以清肺家燥熱，解毒消火，最宜於肺病結核、肺熱咳嗽。
《神農本草經》謂其治產乳余疾，因其性涼而不寒，又善滋陰，且兼有補性（凡名參者皆含有補性），故產後血虛生熱及產後寒溫諸證，熱入陽明者，用之最宜。
愚生平治產後外感實熱，其重者用白虎加人參湯以玄參代方中知母，其輕者用拙擬滋陰清胃湯，亦可治愈。
誠以產後忌用涼藥，而既有外感實熱，又不得不以涼藥清之，惟石膏與玄參，《神農本草經》皆明載治產乳，故敢放膽用之。
然用石膏又必加人參以輔之，又不敢與知母並用，至滋陰清胃湯中重用玄參，亦必以四物湯中歸芍輔之，此所謂小心放膽並行不悖也。
《神農本草經》又謂，玄參能明目，誠以肝開竅於目，玄參能益水以滋肝木，故能明目，且目之所以能視者，在瞳子中神水充足，神水固腎之精華外現者也。
以玄參與柏實、枸杞並用，以治肝腎虛而生熱視物不了了者，恆有捷效也。
又外感大熱已退，其人真陰虧損、舌乾無津、胃液消耗、口苦懶食者，愚恆用玄參兩許，加潞黨參二三錢，連服數劑自愈。
<h2><span class="darkgreen">17．當歸解</span></h2>
當歸：味甘微辛，氣香，液濃，性溫。
為生血、活血之主藥，而又能宣通氣分，使氣血各有所歸，故名當歸。
其力能升（因其氣厚而溫）能降（因其味厚而辛），內潤臟腑（因其液濃而甘），外達肌表（因其味辛而溫）。
能潤肺金之燥，故《神農本草經》謂其主咳逆上氣；能緩肝木之急，故《金匱》當歸芍藥散，治婦人腹中諸疼痛；能補益脾血，使人肌膚華澤；生新兼能化瘀，故能治周身麻痹、肢體疼痛、瘡瘍腫疼；活血兼能止血，故能治吐血、衄血（須用醋炒取其能降也），二便下血（須用酒炒取其能升也）；潤大便兼能利小便，舉凡血虛血枯、陰分虧損之證，皆宜用之。
惟虛勞多汗、大便滑瀉者，皆禁用。

當歸之性雖溫，而血虛有熱者，亦可用之，因其能生血即能滋陰，能滋陰即能退熱也。
其表散之力雖微，而頗善祛風，因風著人體恆致血痹，血活痹開，而風自去也。
至於女子產後受風發搐，尤宜重用當歸，因產後之發搐，半由於受風，半由於血虛（血虛不能榮筋），當歸既能活血以祛風，又能生血以補虛，是以愚治此等證，恆重用當歸一兩，少加散風之品以佐之，即能隨手奏效。
<strong>【附案】</strong>
一少婦，身體羸弱，月信一次少於一次，浸至只來少許，詢問治法。
時愚初習醫未敢疏方，俾每日單用當歸八錢煮汁飲之，至期所來經水遂如常，由此可知當歸生血之效也。

一人年四十餘，得溺血證，自用當歸一兩酒煮飲之而愈。
後病又反復，再用原方不效，求為診治，愚俾單用去皮鴉膽子五十粒，冰糖化水送下而愈。
後其病又反復，再服鴉膽子方兩次無效，仍用酒煮當歸飲之而愈。
夫人猶其人，證猶其證，從前治愈之方，後用之有效有不效者，或因血證之前後涼熱不同也，然即此亦可知當歸之能止下血矣。
<h2><span class="darkgreen">18．芍藥解</span></h2>
芍藥：味苦微酸，性涼多液（單煮之其汁甚濃）。
善滋陰養血，退熱除煩，能收斂上焦浮越之熱下行自小便瀉出，為陰虛有熱小便不利者之要藥。
為其味酸，故能入肝以生肝血；為其味苦，故能入膽而益膽汁；為其味酸而兼苦，且又性涼，又善瀉肝膽之熱，以除痢疾後重（痢後重者，皆因肝膽之火下迫），療目疾腫疼（肝開竅於目）。
與當歸、地黃同用，則生新血；與桃仁、紅花同用，則消瘀血；與甘草同用則調和氣血，善治腹疼；與竹茹同用，則善止吐衄；與附子同用，則翕收元陽下歸宅窟。
惟力近和緩，必重用之始能建功。

芍藥原有白、赤二種，以白者為良，故方書多用白芍。
至於化瘀血，赤者較優，故治瘡瘍者多用之，為其能化毒熱之瘀血不使潰膿也。
白芍出於南方，杭州產者最佳，其色白而微紅，其皮則紅色又微重。
為其色紅白相兼，故調和氣血之力獨優。
赤芍出於北方關東三省，各山皆有，肉紅皮赤，其質甚粗，若野草之根，故張隱菴、陳修園皆疑其非芍藥花根。
愚向亦疑之，至奉後因得目睹，疑團方釋，特其花葉皆小，且花皆單瓣，其花或粉紅或紫色，然無論何色，其根之色皆相同。
<strong>【附案】</strong>
一童子年十五六歲，於季春得溫病，經醫調治，八九日間大熱已退，而心猶發熱，怔忡莫支，小便不利，大便滑瀉，脈象虛數，仍似外邪未淨，為疏方，用生杭芍二兩，炙甘草一兩半，煎湯一大碗徐徐溫飲下，盡劑而愈。
夫《神農本草經》謂芍藥益氣，元素謂其止瀉利，即此案觀之洵不誤也。
然必以炙草輔之，其功效乃益顯。
<strong>按：</strong>
此證原宜用拙擬滋陰清燥湯，原有芍藥六錢，甘草三錢，又加生懷山藥、滑石各一兩，而當時其方猶未擬出，但投以芍藥、甘草幸亦隨手奏效。
二方之中，其甘草一生用一炙用者，因一則少用之以為輔佐品，藉以調和藥之性味，是以生用；一則多用之至兩半，借其補益之力以止滑瀉，是以炙用，且《傷寒論》原有芍藥甘草湯為育陰之妙品，方中芍藥、甘草各四兩，其甘草亦系炙用也。

鄰村周××，年二十餘，得溫病，醫者用藥清解之，旬日其熱不退。
診其脈左大於右者一倍，按之且有力。
夫寒溫之熱傳入陽明，其脈皆右大於左，以陽明之脈在右也。
即傳入少陽厥陰，其脈亦右大於左，因既挾有外感實熱，縱兼他經，仍以陽明為主也。
此證獨左大於右，乃溫病之變證，遂投以小劑白虎湯（方中生石膏止用五錢），重加生杭芍兩半，煎湯兩茶杯頓飲之，須臾小便一次甚多，病若失。

鄰村霍氏婦，周身漫腫，腹脹小便不利，醫者治以五皮飲不效。
其脈數而有力，心中常覺發熱，知其陰分虧損，陽分又偏盛也。
為疏方，用生杭芍兩半，玄參、滑石、地膚子、甘草各三錢，煎服一劑即見效驗，後即方略為加減，連服數劑全愈。

奉天陳某，年四十餘，自正月中旬，覺心中發熱懶食，延至暮春，其熱益甚，常常腹疼，時或泄瀉，其脈右部弦硬異常，按之甚實，舌苔微黃。
知系外感伏邪，因春萌動，傳入胃府，久而化熱，而肝木復乘時令之旺以侮克胃土，是以腹疼且泄瀉也。
其脈象不為洪實而現弦硬之象者，因胃土受侮，亦從肝木之化也。
為疏方，用生杭芍、生懷山藥、滑石、玄參各一兩，甘草、連翹各三錢，煎服一劑，熱與腹疼皆愈強半，可以進食，自服藥後大便猶下兩次。
診其脈象已近和平，遂將方中芍藥、滑石、玄參各減半，又服一劑全愈。

陳姓婦，年二十餘，於季春得溫病，四五日間延為診治。
其證表裡俱熱，脈象左右皆洪實，腹中時時切疼，大便日下兩三次、舌苔厚而微黃，知外感邪熱已入陽明之府，而肝膽乘時令木氣之旺，又挾實熱以侮克中土，故腹疼而又大便勤也。
亦投以前方，加鮮茅根三錢，一劑腹疼便瀉即止，又服一劑全愈。
觀此二案，《傷寒論》諸方，腹痛皆加芍藥，不待疏解而自明也。
至於茅根入藥必須鮮者方效，若無鮮者可不用。

一婦人年三十許，因陰虛小便不利，積成水腫甚劇，大便亦旬日不通。
一老醫投以八正散不效，友人高××為出方，用生白芍六兩，煎湯兩大碗，再用生阿膠二兩融化其中，俾病人儘量飲之，老醫甚為駭疑，高××力主服之，盡劑而二便皆通，腫亦頓消。
後老醫與愚睹面為述其事，且問此等藥何以能治此等病？答曰：「此必陰虛不能化陽，以致二便閉塞，白芍善利小便，阿膠能滑大便，二藥並用又大能滋補真陰，使陰分充足以化其下焦偏盛之陽，則二便自能利也。」
子××，治一水腫證，其人年六旬，二便皆不通利，心中滿悶，時或煩躁，知其陰虛積有內熱，又兼氣分不舒也。
投以生白芍三兩，橘紅、柴胡各三錢，一劑二便皆通。
繼服滋陰理氣少加利小便之藥全愈。
<h2><span class="darkgreen">19．芎藭解</span></h2>
芎藭：味辛、微苦、微甘，氣香竄，性溫。
溫竄相併，其力上升、下降、外達、內透無所不至。
故諸家本草，多謂其能走泄真氣，然無論何藥，皆有益有弊，亦視用之何如耳。
其特長在能引人身清輕之氣上至於腦，治腦為風襲頭疼、腦為浮熱上衝頭疼、腦部充血頭疼。
其溫竄之力，又能通活氣血，治周身拘攣，女子月閉無子。
雖系走竄之品，為其味微甘且含有津液，用之佐使得宜，亦能生血。

四物湯中用芎藭，所以行地黃之滯也，所以治清陽下陷時作寒熱也。
若其人陰虛火升，頭上時汗出者，芎藭即不宜用。
<strong>【附案】</strong>
友人郭××妻，產後頭疼，或與一方當歸、芎藭各一兩煎服即愈。
此蓋產後血虛兼受風也。
愚生平用芎藭治頭疼不過二三錢。

一人年三十餘，頭疼數年，服藥或愈，仍然反復，其脈弦而有力，左關尤甚，知其肝血虧損肝火熾盛也。
投以熟地、柏實各一兩，生龍骨、生牡蠣、龍膽草、生杭芍、枸杞各四錢，甘草、芎藭各二錢，一劑疼止，又服數劑永不反復。

又治一人，因腦為風襲頭疼，用川芎、菊花各三錢，煎湯服之立愈。
<h2><span class="darkgreen">20．大黃解</span></h2>
大黃：味苦，氣香，性涼。
能入血分，破一切瘀血。
為其氣香故兼入氣分，少用之亦能調氣，治氣鬱作疼。
其力沉而不浮，以攻決為用，下一切癥瘕積聚。
能開心下熱痰以愈瘋狂，降腸胃熱實以通燥結，其香竄透竅之力又兼利小便（大黃之色服後入小便，其利小便可知）。
性雖趨下而又善清在上之熱，故目疼齒疼，用之皆為要藥。
又善解瘡瘍熱毒，以治疔毒尤為特效之藥（疔毒甚劇，他藥不效者，當重用大黃以通其大便自愈）。
其性能降胃熱，並能引胃氣下行，故善止吐衄，仲景治吐血、衄血有瀉心湯，大黃與黃連、黃芩並用。
《神農本草經》謂其能「推陳致新」，因有黃良之名。
仲景治血痹虛勞，有大黃䗪蟲丸，有百勞丸，方中皆用大黃，是真能深悟「推陳致新」之旨者也。

《金匱》瀉心湯，誠為治吐血、衄血良方，惟脈象有實熱者宜之。
若脈象微似有熱者，愚恆用大黃三錢，煎湯送服赤石脂細末四五錢。
若脈象分毫無熱，且心中不覺熱者，愚恆用大黃細末、肉桂細末各六七分，用開水送服即愈。

凡氣味俱厚之藥，皆忌久煎，而大黃尤甚，且其質經水泡即軟，煎一兩沸藥力皆出，與他藥同煎宜後人，若單用之開水浸服即可，若軋作散服之，一錢之力可抵煎湯者四錢。

大黃之力雖猛，然有病則病當之，恆有多用不妨者。
是以治癲狂其脈實者，可用至二兩，治疔毒之毒熱甚盛者，亦可用至兩許。
蓋用藥以勝病為準，不如此則不能勝病，不得不放膽多用也。
<strong>【附案】</strong>
愚在籍時，曾至鄰縣治病，其地有楊氏少婦，得奇疾，赤身臥帳中，其背腫熱，若有一縷著身，即覺熱不能忍，百藥無效。
後有乘船自南來赴北闈鄉試者，精通醫術，延為診視。
言系陽毒，俾用大黃十斤，煎湯十碗，放量飲之，數日飲盡，竟霍然全愈。
為其事至奇，故附記之。
<h2><span class="darkgreen">21．朴硝、硝石解</span></h2>
（附：朴硝煉玄明粉法）
朴硝：味鹹，微苦，性寒。
稟天地寒水之氣以結晶，水能勝火，寒能勝熱，為心火熾盛有實熱者之要藥。
療心熱生痰，精神迷亂、五心潮熱，煩躁不眠。
且咸能軟堅，其性又善消，故能通大便燥結，化一切瘀滯。
鹹入血分，故又善消瘀血，治妊婦胎殤未下。
外用化水點眼，或煎湯熏洗，能明目消翳，愈目疾紅腫。
《神農本草經》謂煉服可以養生，所謂煉者，如法制為玄明粉，則其性尤良也。
然今時之玄明粉，鮮有如法煉製者，凡藥房中所鬻之玄明粉，多系風化朴硝，其性與朴硝無異。
<strong>【附案】</strong>
一少年女子，得瘋疾癲狂甚劇，屢次用藥皆未能灌下。
後為設方，單用朴硝當鹽，加於菜蔬中服之，病人不知，月餘全愈。

法庫門生萬××治一少女瘋狂，強灌以藥，竟將藥碗咬破，仍未灌下。
萬××素閱《衷中參西錄》，知此方，遂用朴硝和鮮萊菔作湯，令病人食之，數日全愈。

奉天劉××，年四十餘，得結證，飲食行至下脘復轉而吐出，無論服何藥亦如茲，且其處時時切疼，上下不通者已旬日矣。
俾用朴硝六兩，與鮮萊菔片同煮，至萊菔爛熟撈出，又添生片再煮，換至六七次，約用萊菔七八斤，將朴硝鹹味借萊菔提之將盡，余濃汁四茶杯，每次溫飲一杯，兩點鐘一次，飲至三次其結已開，大便通下。
其女時息痢疾，俾飲其餘，痢疾亦愈。

奉天于姓婦，年近五旬，因心熱生痰，痰火瘀滯，煩躁不眠，五心潮熱，其脈象洪實。
遂用朴硝和炒熟麥面煉蜜為丸，三錢重，每丸中約有朴硝一錢，早晚各服一丸，半月全愈。
蓋人多思慮則心熱氣結，其津液亦恆隨氣結於心下，經心火灼煉而為熱痰。
朴硝咸且寒，原為心經對宮之藥，其咸也屬水，力能勝火，而又寒能勝熱，且其性善消，又能開結，故以治心熱有痰者最宜。
至於必同麥面為丸者，以麥為心谷，心臟有病以朴硝瀉之，即以麥面補之，補破相濟為用，則藥性歸於和平，而後可久服也。

硝石即焰硝，俗名火硝。
味辛微咸，性與朴硝相近，其寒涼之力遜於朴硝，而消化之力勝於朴硝，若與皂礬同用，善治內傷黃疸，消膽中結石、膀胱中結石（即石淋）及鉤蟲病（鉤蟲及膽石病，皆能令人成黃疸醫論篇中有「論黃疸有內傷外感及內傷外感之兼證並詳治法」，載有審定《金匱》硝石礬石散方，可參觀）。
<h3>附：朴硝煉玄明粉法</h3>
用朴硝煉玄明粉，原用萊菔。
然此法今人不講久矣。
至藥房所鬻者，乃風化硝，非玄明粉也。
今並載其法，以備參觀。

其法：於冬至後，用潔淨朴硝十斤，白萊菔五斤切片，同入鍋中，用水一斗五升，煮至萊菔爛熟，將萊菔撈出。
用竹篩一個，鋪綿紙二層，架托於新缸之上，將硝水濾過。
在庭露三日，其硝凝於缸邊，將余水傾出，曬乾。
將硝取出，用砂鍋熬於爐上，融化後，攪以銅鏟，熬至將凝，用剷剷出。
再裝以瓷罐，未滿者寸許，蓋以瓦片。
用釘三個，釘地作鼎足形，釘頭高二寸，罐置其上，用磚在罐周遭，砌作爐形，多留風眼，爐磚離罐三寸。
將木炭火置於爐中，罐四圍上下都被炭火壅培，以煆至硝紅為度。
次日取出，再用綿紙鋪於淨室地上，將硝碾細，用絹羅篩於紙上厚一分。
將戶牖皆遮蔽勿透風，三日後取出，其硝潔白如粉，輕虛成片。
其性最能降火化痰，清利臟腑。
怪證服之可蠲，狂躁用之即愈。
搜除百病，安斂心神。
大人服二、三錢，小兒服五分至一錢，用白湯或蔥湯融化，空心服之。
服藥之日，不宜食他物，惟飲稀粥。
服二三次後、自然精神爽健，臟腑調和，津液頓生，百病如失。
惟久病泄瀉者，服之不宜。
<h2><span class="darkgreen">22．厚朴解</span></h2>
厚朴：味苦辛，性溫。
治胃氣上逆，噁心嘔噦，胃氣鬱結脹滿疼痛，為溫中下氣之要藥。
為其性溫味又兼辛，其力不但下行，又能上升外達，故《神農本草經》謂其主中風傷寒頭痛，《金匱》厚朴麻黃湯，用治咳而脈浮。
與橘、夏並用，善除濕滿；與薑、術並用，善開寒痰凝結；與硝、黃並用，善通大便燥結；與烏藥並用，善治小便因寒白濁。
味之辛者屬金，又能入肺以治外感咳逆；且金能制木，又能入肝、平肝木之橫恣以愈脅下掀疼；其色紫而含有油質，故兼入血分，甄權謂其破宿血，古方治月閉亦有單用之者。
諸家多謂其誤服能脫元氣，獨葉香岩謂「多用則破氣，少用則通陽」，誠為確當之論。
<strong>【附案】</strong>
一少婦因服寒涼開胃之藥太過，致胃陽傷損，飲食不化，寒痰瘀於上焦，常常短氣，治以苓桂朮甘湯加乾薑四錢、厚朴二錢，囑其服後若不覺溫暖，可徐徐將乾薑加重。
後數月見其家人，言乾薑加至一兩二錢、厚朴加至八錢，病始脫然。
問何以並將厚朴加重？謂「初但將乾薑加重則服之覺悶，後將厚朴漸加重至八錢始服之不覺悶，而寒痰亦從此開豁矣。」由是觀之，元素謂：寒脹之病，於大熱藥中兼用厚朴，為結者散之之神藥，誠不誤也。

愚二十餘歲時，於仲秋之月，每至申、酉時腹中作脹，後於將作脹時，但嚼服厚朴六七分許，如此兩日，脹遂不作。
服厚朴辛以散之，溫以通之，且能升降其氣化是以愈耳。

愚治沖氣上衝，並挾痰涎上逆之證，皆重用龍骨、牡蠣、半夏、赭石諸藥以降之、鎮之、斂之，而必少用厚朴以宣通之，則沖氣痰涎下降，而中氣仍然升降自若無滯礙。
<h2><span class="darkgreen">23．麻黃解</span></h2>
麻黃：味微苦，性溫。
為發汗之主藥。
於全身之臟腑經絡，莫不透達，而又以逐發太陽風寒為其主治之大綱。
故《神農本草經》謂其主中風傷寒頭痛諸證，又謂其主咳逆上氣者，以其善搜肺風兼能瀉肺定喘也。
謂其破癥瘕積聚者，以其能透出皮膚毛孔之外，又能深入積痰凝血之中，而消堅化瘀之藥可偕之以奏效也。
且其性善利小便，不但走太陽之經，兼能入太陽之府，更能由太陽而及於少陰（是以傷寒少陰病用之），並能治瘡疽白硬，陰毒結而不消。

太陽為周身之外廓，外廓者皮毛也，肺亦主之。
風寒襲人，不但入太陽，必兼入手太陰肺經，恆有咳嗽微喘之證。
麻黃兼入手太陰為逐寒搜風之要藥，是以能發太陽之汗者，不僅麻黃，而《傷寒論》治太陽傷寒無汗，獨用麻黃湯者，治足經而兼顧手經也。

凡利小便之藥，其中空者多兼能發汗，木通、萹蓄之類是也。
發汗之藥，其中空者多兼能利小便，麻黃、柴胡之類是也。
傷寒太陽經病，恆兼入太陽之腑（膀胱），致留連多日不解，麻黃治在經之邪，而在腑之邪亦兼能治之。
蓋在經之邪由汗而解，而在腑之邪亦可由小便而解，彼後世用他藥以代麻黃者，於此義蓋未之審也。

受風水腫之證，《金匱》治以越婢湯，其方以麻黃為主，取其能祛風兼能利小便也。
愚平素臨證用其方服藥後果能得汗，其小便即頓能利下，而腫亦遂消。
特是，其方因麻黃與石膏並用，石膏之力原足以監製麻黃，恆有服之不得汗者，今變通其方，於服越婢湯之前，先用白糖水送服西藥阿斯匹林一瓦半，必能出汗，趁其正出汗時，將越婢湯服下，其汗出必益多，小便亦遂通下。

東人××博士，用麻黃十瓦，煎成水一百瓦，為一日之量，分三次服下，治慢性腎炎小便不利及腎臟萎縮小便不利，用之有效有不效，以其證之涼熱虛實不同，不知用他藥佐之以盡麻黃之長也。
試觀《金匱》水氣門越婢湯，麻黃輔以石膏，因其脈浮有熱也（脈浮故繫有風實亦有熱），麻黃附子湯輔以附子，因其脈沉而寒也。
通變化裁，息息與病機相符，是真善用麻黃者矣。

古方中有麻黃，皆先將麻黃煮數沸吹去浮沫，然後納他藥，蓋以其所浮之沫發性過烈，去之所以使其性歸和平也。

麻黃帶節發汗之力稍弱，去節則發汗之力較強，今時用者大抵皆不去節，至其根則純系止汗之品，本是一物，而其根莖之性若是迥殊，非經細心實驗，何以知之。

陸九芝謂：「麻黃用數分，即可發汗，此以治南方之人則可，非所論於北方也。
蓋南方氣暖，其人肌膚薄弱，汗最易出，故南方有麻黃不過錢之語；北方若至塞外，氣候寒冷，其人之肌膚強厚，若更為出外勞碌，不避風霜之人，又當嚴寒之候，恆用七八錢始能汗者。
夫用藥之道，貴因時、因地、因人，活潑斟酌以勝病為主，不可拘於成見也。」
<h2><span class="darkgreen">24．柴胡解</span></h2>
柴胡：味微苦，性平。
稟少陽生髮之氣，為足少陽主藥，而兼治足厥陰。
肝氣不舒暢者，此能舒之；膽火甚熾盛者，此能散之；至外感在少陽者，又能助其樞轉以透膈升出之，故《神農本草經》謂其主寒熱，寒熱者少陽外感之邪也。
又謂其主心腹腸胃中結氣，飲食積聚，誠以五行之理，木能疏土，為柴胡善達少陽之木氣，則少陽之氣自能疏通胃土之郁，而其結氣飲食積聚自消化也。

《神農本草經》柴胡主寒熱，山茱萸亦主寒熱。
柴胡所主之寒熱，為少陽外感之邪，若傷寒瘧疾是也，故宜用柴胡和解之，山萸肉所主之寒熱，為厥陰內傷之寒熱，若肝臟虛極忽寒忽熱，汗出欲脫是也，故宜用山萸肉補斂之。
二證之寒熱雖同，而其病因判若天淵，臨證者當細審之，用藥慎勿誤投也。

柴胡非發汗之藥，而多用之亦能出汗。
小柴胡湯多用之至八兩，按今時分量計之，且三分之（古方一煎三服，故可三分）一劑可得八錢。
小柴胡湯中如此多用柴胡者，欲借柴胡之力升提少陽之邪以透膈上出也。
然多用之又恐其旁行發汗，則上升之力不專，小柴胡湯之去渣重煎，所以減其發汗之力也。

或疑小柴胡湯既非發汗之藥，何以《傷寒論》百四十九節服柴胡湯後有汗出而解之語？不知此節文義，原為誤下之後服小柴胡湯者說法。
夫小柴胡湯，系和解之劑，原非發汗之劑，特以誤下之後，脅下所聚外感之邪，兼散漫於手少陽三焦，因少陽為遊部，手、足少陽原相貫徹也。
此時仍投以小柴胡和解之，則邪之散漫於三焦者，遂可由手少陽外達之經絡作汗而解，而其留於脅下者，亦與之同氣相求，借徑於手少陽而汗解，故於發熱汗出上，特加一卻字，言非發其汗而卻由汗解也。
然足少陽之由汗解原非正路，乃其服小柴胡湯後，脅下之邪欲上升透膈，因下後氣虛不能助之透過，而其邪之散漫於手少陽者，且又以同類相招，遂於蓄極之時而開旁通之路，此際幾有正氣不能勝邪氣之勢，故必先蒸蒸而振，大有邪正相爭之象，而後發熱汗出而解，此即所謂戰而後汗也。
觀下後服柴胡湯者，其出汗若是之難，則足少陽之病由汗解，原非正路益可知也。
是以愚生平臨證，於壯實之人用小柴胡湯時，恆減去人參，而於經醫誤下之後者，若用小柴胡湯必用人參以助其戰勝之力。

用柴胡以治少陽外感之邪，不必其寒熱往來也。
但知其人純系外感，而有噁心欲吐之現象，是即病在少陽，欲借少陽樞轉之機透膈上達也。
治以小柴胡可隨手奏效，此病機欲上者因而越之也。
又有其人不見寒熱往來，亦並不喜嘔，惟頻頻多吐黏涎，斯亦可斷為少陽病，而與以小柴胡湯。
蓋少陽之去路為太陰濕土，因包脾之脂膜原與板油相近，而板油亦脂膜，又有同類相招之義，此少陽欲傳太陰，而太陰濕土之氣經少陽之火鑠煉，遂凝為黏涎頻頻吐出，投以小柴胡湯，可斷其入太陰之路，俾由少陽而解矣。
又：柴胡為瘧疾之主藥，而小心過甚者，謂其人若或陰虛燥熱，可以青蒿代之。
不知瘧邪伏於脅下兩板油中，乃足少陽經之大都會，柴胡能入其中，升提瘧邪透膈上出，而青蒿無斯力也。
若遇陰虛者，或熱入於血分者，不妨多用滋陰涼血之藥佐之；若遇燥熱者，或熱盛於氣分者，不妨多用潤燥清火之藥佐之。
是以愚治瘧疾有重用生地、熟地治愈者，有重用生石膏、知母治愈者，其氣分虛者，又有重用參、耆治愈者，然方中無不用柴胡也。
<strong>【附案】</strong>
一人年過四旬，脅下掀疼，大便七八日未行，醫者投以大承氣湯，大便未通而脅下之疼轉甚。
其脈弦而有力，知系肝氣膽火恣盛也，投以拙擬金鈴瀉肝湯加柴胡、龍膽草各四錢，服後須臾大便通下，脅疼頓愈。
審是，則《神農本草經》謂「柴胡主腸胃中飲食積聚，推陳致新」者，誠非虛語也。
且不但能通大便也，方書通小便亦多有用之者，愚試之亦頗效驗。
蓋小便之下通，必由手少陽三焦，三焦之氣化能升而後能降，柴胡不但升足少陽實兼能升手少陽也。
<h2><span class="darkgreen">25．桂枝解</span></h2>
桂枝：味辛微甘，性溫。
力善宣通，能升大氣（即胸之宗氣），降逆氣（如沖氣肝氣上衝之類），散邪氣（如外感風寒之類）。
仲景苓桂朮甘湯用之治短氣，是取其能升也；桂枝加桂湯用之治奔豚，是取其能降也；麻黃、桂枝、大小青龍諸湯用之治外感，是取其能散也。
而《神農本草經》論牡桂（即桂枝），開端先言其主咳逆上氣，似又以能降逆氣為桂枝之特長，諸家本草鮮有言其能降逆氣者，是用桂枝而棄其所長也。

小青龍湯原桂枝、麻黃並用，至喘者去麻黃加杏仁而不去桂枝，誠以《神農本草經》原謂桂枝主吐吸（吐吸即喘），去桂枝則不能定喘矣。
乃醫者皆知麻黃瀉肺定喘，而鮮知桂枝降氣定喘，是不讀《神農本草經》之過也。
桂枝善抑肝木之盛使不橫恣，又善理肝木之郁使之條達也。
為其味甘，故又善和脾胃，能使脾氣之陷者上升，胃氣之逆者下降，脾胃調和則留飲自除，積食自化。
其宣通之力，又能導引三焦下通膀胱以利小便（小便因熱不利者禁用，然亦有用涼藥利小便而少加之作嚮導者），惟上焦有熱及恆患血證者忌用。

桂枝非發汗之品，亦非止汗之品，其宣通表散之力，旋轉於表裡之間，能和營衛、暖肌肉、活血脈，俾風寒自解，麻痹自開，因其味辛而且甘，辛者能散，甘者能補，其功用在於半散半補之間也。
故服桂枝湯欲得汗者，必啜熱粥，其不能發汗可知；若陽強陰虛者，誤服之則汗即脫出，其不能止汗可知。
<strong>按：</strong>
《傷寒論》用桂枝，皆註明去皮，非去枝上之皮也。
古人用桂枝，惟取當年新生嫩枝，折視之內外如一，皮骨不分，若見有皮骨可以辨者去之不用，故曰去皮，陳修園之侄鳴岐曾詳論之。

徐靈胎謂，受風有熱者，誤用桂枝則吐血，是誠確當之論。
憶曾治一媼，年六旬，春初感冒風寒，投以發表之劑，中有桂枝數錢，服後即愈。
其家人為其方靈，貼之壁上。
至孟夏，復受感冒，自用其方取藥服之，遂致吐血，經醫治療始愈。
蓋前所受者寒風，後所受者熱風，故一則宜用桂枝，一則忌用桂枝，彼用桂枝湯以治溫病者可不戒哉！特是，徐氏既知桂枝誤用可致吐血，而其《洄溪醫案》中載，治一婦人外感痰喘證，其人素有血證，時發時止，發則微嗽（據此數語斷之，其血證當為咳血），因痰喘甚劇，病急治標，投以小青龍湯而愈。

用小青龍湯治外感痰喘，定例原去麻黃加杏仁，而此證則當去桂枝留麻黃，且仿《金匱》用小青龍湯之法，再加生石膏方為穩安。
蓋麻黃、桂枝，皆能定喘，而桂枝動血分，麻黃不動血分，是以宜去桂枝留麻黃，再借石膏涼鎮之力以預防血分之妄動，乃為萬全之策，而當日徐氏用此方，未言加減，豈略而未言乎？抑用其原方乎？若用其原方，病雖治愈，亦幾等孤注之一擲矣。
<h2><span class="darkgreen">26．三七解</span></h2>
三七：味苦微甘，性平（諸家多言性溫，然單服其末數錢，未有覺溫者）。
善化瘀血，又善止血妄行，為吐衄要藥。
病愈後不至瘀血留於經絡證變虛勞（凡用藥強止其血者，恆至血瘀經絡成血痹虛勞）。
兼治二便下血，女子血崩，痢疾下血鮮紅（宜與鴉膽子並用）久不愈，腸中腐爛，浸成潰瘍，所下之痢色紫腥臭，雜以脂膜，此乃腸爛欲穿（三七能化腐生新，是以治之）。
為其善化瘀血，故又善治女子癥瘕，月事不通，化瘀血而不傷新血，允為理血妙品。
外用善治金瘡，以其末敷傷口，立能血止疼愈。
若跌打損傷，內連臟腑經絡作疼痛者，外敷、內服奏效尤捷，瘡瘍初起腫疼者，敷之可消（當與大黃末等分，醋調敷）。

《本草備要》所謂，近出一種，葉似菊艾而勁厚有歧尖，莖有赤稜，夏秋開花，花蕊如金絲，盤紐可愛，而氣不香，根小如牛蒡，味甘，極易繁衍，云是三七，治金瘡折傷血病甚效者，是劉寄奴非三七也。

三七之性，既善化血，又善止血，人多疑之，然有確實可徵之處。
如破傷流血者，用三七末擦之則其血立止，是能止血也；其破處已流出之血，著三七皆化為黃水，是能化血。
<strong>【附案】</strong>
本邑高姓童子，年十四五歲，吐血甚劇，醫治旬日無效，勢甚危急。
倉猝遣人詢方，俾單用三七末一兩，分三次服下，當日服完其血立止。

本莊黃氏婦，年過四旬，因行經下血不止，彼時愚甫弱冠，為近在比鄰，延為診視，投以尋常治血崩之藥不效，病勢浸至垂危。
後延鄰村宿醫高××，投以《傅青主女科》中治老婦血崩方，一劑而愈。
其方系黃耆、當歸各一兩，桑葉十四片，煎湯送服三七細末三錢。
後愚用此方治少年女子血崩亦效，惟心中覺熱，或脈象有熱者，宜加生地黃一兩。

奉天王姓少年，素患吐血，經醫調治已兩月不吐矣。
而心中發悶，發熱，時覺疼痛，廉於飲食，知系吐血時醫者用藥強止其血，致留瘀血為恙也。
為疏方，用滋陰養血健胃利氣之品，煎湯送服三七細末二錢，至二煎仍送服二錢，四劑後又復吐血，色多黑紫，然吐後則悶熱疼痛皆減。
知為吉兆，仍與前方，數劑後又吐血一次，其病從此竟愈，此足徵三七化瘀之功也。

乙丑孟夏末旬，愚寢室窗上糊紗一方以透空氣，夜則以窗簾障之。
一日寢時甚熱，未下窗簾。
愚睡正當窗，醒時覺涼風撲面襲入右腮，因睡時向左側也。
至午後右腮腫疼，知因風襲，急服西藥阿斯匹林汗之。
乃汗出已透，而腫疼依然。
遲至翌晨，病又加劇，手按其處，連牙床亦腫甚，且覺心中發熱。
於斯連服清火、散風、活血消腫之藥數劑。
心中熱退，而腫疼仍不少減，手撫之肌膚甚熱。
遂用醋調大黃細末屢敷其上，初似覺輕。
遲半日仍無效，轉覺其處畏涼。
因以熱水沃巾熨之，又見輕。
乃屢熨之，繼又無效。
因思未受風之先，頭面原覺發熱，遽為涼風所襲，則涼熱之氣凝結不散。
因其中涼熱皆有，所以乍涼之與熱相宜則覺輕，乍熱之與涼相宜亦覺輕也。
然氣凝則血滯腫疼，久不愈必將化膿。
遂用山甲、皂刺、乳香、沒藥、粉草、連翹諸藥迎而治之。
服兩劑仍分毫無效。
浸至其疼徹骨，夜不能眠。
躊躇再四，恍悟三七外敷，善止金瘡作疼，以其善化瘀血也。
若內服之，亦當使瘀血之聚者速化而止疼。
遂急取三七細末二錢服之，約數分鐘其疼已見輕，逾一句鍾即疼愈強半矣。
當日又服兩次，至翌晨已不覺疼，腫亦見消。
繼又服兩日，每日三次，其腫消無芥蒂。

丙寅季春，表侄劉××，右腿環跳穴處，腫起一塊，大如掌，按之微硬，皮色不變，繼則漸覺腫處骨疼，日益加重。
及愚診視時，已三閱月矣。
愚因思其處正當骨縫，其覺骨中作疼者，必其骨縫中有瘀血也。
俾日用三七細末三錢，分作兩次服下。
至三日，骨已不疼。
又服數日，其外皮色漸紅而欲腐。
又數日，瘡頂自潰，流出膿水若干，遂改用生黃耆、天花粉各六錢，當歸、甘草各三錢，乳香、沒藥各一錢。
連服十餘劑，其瘡自內生肌排膿外出，結痂而愈。
按此瘡若不用三七托骨中之毒外出，其骨疼不已，瘡毒內陷，或成附骨疽為不治之證。
今因用三七，不但能托骨中之毒外出，並能化瘡中之毒使速潰膿（若早服三七並可不潰膿而自消），三七之治瘡，何若斯之神效哉！因恍悟愚之右腮腫疼時，其腫疼原連於骨，若不服三七將毒托出，必成骨槽風證無疑也。
由此知凡瘡之毒在於骨者，皆可用三七托之外出也。

天津胡氏婦，信水六月未通，心中發熱，脹悶。
治以通經之藥，數劑通下少許。
自言少腹仍有發硬一塊未消。
其家適有三七若干，俾為末，日服四五錢許，分數次服下。
約服盡三兩，經水大下，其發硬之塊亦消矣。
審斯，則凡人腹中有堅硬之血積，或婦人產後惡露未盡結為癥瘕者，皆可用三七徐消之也。

天津劉××，偶患大便下血甚劇。
西醫注射以止血藥針，其血立止。
而血止之後，月餘不能起床，身體痠軟，飲食減少。
其脈芤而無力，重按甚澀。
因謂病家曰：「西人所注射者，流動麥角膏也。
其收縮血管之力甚大，故注射之後，其血頓止。
然止後宜急服化瘀血之藥，則不歸經之血，始不至凝結於經絡之間為恙。
今但知止血，而不知化血，積之日久必成勞瘵，不僅痠軟減食已也。
然此時尚不難治，下其瘀血即愈矣。」俾日用三七細末三錢，空心時分兩次服下。
服至三次後，自大便下瘀血若干，色紫黑。
從此每大便時，必有瘀血隨下。
至第五日，所下漸少。
至第七日，即不見瘀血矣。
於斯停藥不服。
旬日之間，身體復初。
由斯觀之，是三七一味即可代《金匱》之下瘀血湯，且較下瘀血湯更穩妥也。
<strong>附錄：</strong>
山東沂水劉××來函：
仲夏，楊姓女，年七歲，患疳疾兼大便下血，身形羸弱，不思飲食，甚為危險。
前所服中西治疳積之藥若干，均無效，來寓求治。
後學檢視腹部，其回血管現露，色青微紫，腹脹且疼，兩顴發赤，潮熱有汗，目睛白處有赤絲，口乾不渴，六脈沉數，肌膚甲錯，毛髮焦枯。
審證辨脈，知系瘀血為恙也。
躊躇再四，忽憶及向閱《衷中參西錄》，見先生論用三七之特殊功能，歷數諸多奇效，不但善於止血，且更善化瘀血。
遂俾用三七研為精粉，每服七分，朝夕空心時各服一次，服至五日，而大便下血愈。
又服數日，疳疾亦愈。
用三七一味，治愈中、西諸醫不能治之大病，藥性之妙用，真令人不可思議矣。
<h2><span class="darkgreen">27．滑石解</span></h2>
滑石：色白味淡，質滑而軟，性涼而散。
《神農本草經》謂其主身熱者，以其微有解肌之力也，謂其主癃閉者，以其饒有淡滲之力也；且滑者善通竅絡，故又主女子乳難；滑而能散，故又主胃中積聚；因熱小便不利者，滑石最為要藥，若寒溫外感諸證，上焦燥熱下焦滑瀉無度，最為危險之候，可用滑石與生山藥各兩許，煎湯服之，則上能清熱，下能止瀉，莫不隨手奏效（有附案載於滋陰清燥湯下可參觀）。

外感大熱已退而陰虧脈數不能自復者，可於大滋真陰藥中（若熟地黃、生山藥、枸杞之類）少加滑石，則外感餘熱不至為滋補之藥逗留，仍可從小便瀉出，則其病必易愈。
若與甘草為末（滑石六錢，甘草一錢，名六一散，亦名天水散）服之，善治受暑及熱痢；若與赭石為末服之，善治因熱吐血、衄血；若其人蘊有濕熱、周身漫腫、心腹膨脹、小便不利者，可用滑石與土狗研為散服之，小便通利腫脹自消，至內傷陰虛作熱，宜用六味地黃湯以滋陰者，亦可少加滑石以代苓、澤，則退熱較速。
蓋滑石雖為石類，而其質甚軟，無論湯劑丸散，皆與脾胃相宜，故可加於六味湯中以代苓、澤。
其滲濕之力，原可如苓、澤行熟地之滯泥，而其性涼於苓、澤，故又善佐滋陰之品以退熱也。

天水散，為河間治暑之聖藥，最宜於南方暑證。
因南方暑多挾濕，滑石能清熱兼能利濕，又少加甘草以和中補氣（暑能傷氣），是以用之最宜。
若北方暑證，不必兼濕，甚或有兼燥，再當變通其方，滑石、生石膏各半，與甘草配製，方為適宜。
<h2><span class="darkgreen">28．牛膝解</span></h2>
牛膝：味甘微酸，性微溫。
原為補益之品，而善引氣血下注，是以用藥欲其下行者，恆以之為引經。
故善治腎虛腰疼、腿疼，或膝疼不能屈伸，或腿痿不能任地，兼治女子月閉血枯，催生下胎。
又善治淋疼，通利小便，此皆其力善下行之效也。
然《名醫別錄》又謂其除腦中痛，時珍又謂其治口瘡齒痛者何也？蓋此等證，皆因其氣血隨火熱上升所致，重用牛膝引其氣血下行，並能引其浮越之火下行，是以能愈也。
愚因悟得此理，用以治腦充血證，伍以赭石、龍骨、牡蠣諸重墜收斂之品，莫不隨手奏效，治愈者不勝紀矣。
為其性專下注，凡下焦氣化不固，一切滑脫諸證皆忌之。
此藥懷產者佳，川產者有紫、白兩種色，紫者佳。
<strong>【附案】</strong>
在遼寧時，曾治一女子，月信期年未見，方中重用牛膝一兩，後復來診，言服藥三劑月信猶未見，然從前曾有腦中作疼病，今服此藥腦中清爽異常，分毫不覺疼矣。
愚聞此言，乃知其腦中所以作疼者，血之上升者多也。
今因服藥而不疼，想其血已隨牛膝之引而下行，遂於方中加䗪蟲五枚，連服數劑，月信果通。

友人袁××，素知醫，時當季春，牙疼久不愈，屢次服藥無效。
其脈兩寸甚實，俾用懷牛膝、生赭石各一兩，煎服後，疼愈強半，又為加生地黃一兩，又服兩劑，遂霍然全愈。
<h2><span class="darkgreen">29．遠志解</span></h2>
遠志：味酸微辛，性平。
其酸也能闟，其辛也能闢，故其性善理肺，能使肺葉之闟闢純任自然，而肺中之呼吸於以調，痰涎於以化，即咳嗽於以止矣。
若以甘草輔之，誠為養肺要藥，至其酸斂之力，入肝能斂戢肝火，入腎能固澀滑脫，入胃又能助生酸汁，使人多進飲食，和平純粹之品，夫固無所不宜也。
若用水煎取濃汁，去渣重煎，令其汁濃若薄糊，以敷腫疼瘡瘍及乳癰甚效，若恐其日久發酵，每一兩可加蓬砂二錢溶化其中。

愚初次細嚼遠志嘗之，覺其味酸而實兼有礬味，西人謂其含有林檎酸，而林檎酸中固無礬也。
後乃因用此藥，若末服至二錢可作嘔吐，乃知其中確含有礬味，因悟礬能利痰，其所以能利痰者，亦以其含有礬味也。
礬能解毒，《本草綱目》謂其解天雄、附子、烏頭毒，且並能除瘡瘍腫疼者，亦以其兼有礬味也。
是以愚用此藥入湯劑時，未嘗過二錢，恐多用之亦可作嘔吐也。
<h2><span class="darkgreen">30．龍膽草解</span></h2>
龍膽草：味苦微酸，性寒，色黃屬土，為胃家正藥。
其苦也能降胃氣、堅胃質，其酸也能補益胃中酸汁、消化飲食，凡胃熱氣逆、胃汁短少、不能食者，服之可以開胃進食，西人渾以健胃藥稱之，似欠精細。
為其微酸屬木，故又能入膽肝、滋肝血、益膽汁、降肝膽之熱使不上炎，舉凡目疾、吐血、衄血、二便下血、驚癇、眩暈、因肝膽有熱而致病者，皆能愈之。
其瀉肝膽實熱之力，數倍於芍藥，而以斂戢肝膽虛熱，固不如芍藥也。
<h2><span class="darkgreen">31．半夏解</span></h2>
半夏：味辛，性溫，有毒。
凡味辛之至者，皆稟秋金收降之性，故力能下達為降胃安沖之主藥。
為其能降胃安沖，所以能止嘔吐，能引肺中、胃中濕痰下行，納氣定喘。
能治胃氣厥逆、吐血、衄血（《內經》謂陽明厥逆衄嘔血，陽明厥逆，即胃氣厥逆也）。
惟藥房因其有毒，皆用白礬水煮之，相制太過，毫無辛味，轉多礬味，令人嘔吐，即藥房所鬻之清半夏中亦有礬，以之利濕痰猶可，若以止嘔吐及吐血、衄血，殊為非宜。
愚治此等證，必用微溫之水淘洗數次，然後用之，然屢次淘之則力減，故須將分量加重也。

愚因藥房半夏制皆失宜，每於仲春季秋之時，用生半夏數斤，浸以熱湯，日換一次，至旬日，將半夏剖為兩瓣，再入鍋中，多添涼水煮一沸，速連湯取出，盛盆中，候水涼，淨曬乾備用。
每用一兩，煎湯兩茶盅，調入淨蜂蜜二兩，徐徐咽之。
無論嘔吐如何之劇，未有不止者。
蓋古人用半夏，原湯泡七次即用，初未有用白礬制之者也。
<strong>【附案】</strong>
鄰村王姓童子，年十二三歲，忽晨起半身不能動轉，其家貧無錢購藥，贈以自制半夏，俾為末每服錢半，用生薑煎湯送下，日兩次，約服二十餘日，其病竟愈。
蓋以自制半夏辛味猶存，不但能利痰，實有開風寒濕痹之力也。

東洋××××日，英國軍醫×××屢屢吐，絕食者久矣。
其弟與美醫××氏協力治療之，嘔吐卒不止，乞診於余，當時已認患者為不起之人，但求餘一決其死生而已。
美醫××氏等遂將患者之證狀及治療之經過，一一告余。
余遂向兩氏曰：余有一策，試姑行之。
遂辭歸檢查漢法醫書，制小半夏加茯苓湯，貯瓶令其服用，一二服後奇效忽顯，數日竟回覆原有之康健。
至今半夏浸劑，遂為一種之鎮嘔劑，先行於醫科大學，次及於各病院與醫家。
<strong>按：</strong>
此證若用大半夏湯加赭石尤效，因吐久則傷津傷氣，方中人參能生津補氣，加赭石以助之，力又專於下行也。
若有熱者，可再加天冬佐之，若無自制半夏，可用藥房清半夏兩許，淘淨礬味入煎。
<h2><span class="darkgreen">32．栝蔞解</span></h2>
栝蔞：味甘，性涼。
能開胸間及胃口熱痰，故仲景治結胸有小陷胸湯，栝蔞與連、夏並用；治胸痹有栝蔞薤白等方，栝蔞與薤、酒、桂、樸諸藥並用，若與山甲同用，善治乳癰（栝蔞兩個，山甲二錢煎服）；若與赭石同用，善止吐衄（栝蔞能降胃氣胃火故治吐衄）。
若但用其皮，最能清肺、斂肺、寧嗽、定喘（須用新鮮者方效）；若但用其瓤（用溫水將瓤泡開，揀出仁，余煎一沸，連渣服之），最善滋陰、潤燥、滑痰、生津，若但用其仁（須用新炒熟者，搗碎煎服），其開胸降胃之力較大，且善通小便。
<strong>【附案】</strong>
鄰村高××子，年十三歲，於數日之間，痰涎鬱於胸中，煩悶異常，劇時氣不上達，呼吸即停，目翻身挺，有危在頃刻之狀。
連次用藥，分毫無效，敢乞往為診視，施以良方。
時愚有急務未辦，欲遲數點鐘再去，彼謂此病已至極點，若稍遲延恐無及矣。
於是遂與急往診視，其脈關前浮滑，舌苔色白，肌膚有熱，知其為溫病結胸，俾用栝蔞仁四兩，炒熟（新炒者其氣香而能通）搗碎，煎湯兩茶盅，分兩次溫飲下，其病頓愈。
隔數日，其鄰高姓童子，亦得斯證，俾用新炒蔞仁三兩，蘇子五錢，煎服，亦一劑而愈。
蓋傷寒下早成結胸，溫病未經下亦可成結胸，有謂栝蔞力弱，故小陷胸湯中必須伍以黃連、半夏始能建功者，不知栝蔞力雖稍弱，重用之則轉弱為強，是以重用至四兩，即能隨手奏效，挽回人命於頃刻也。
<h2><span class="darkgreen">33．天花粉解</span></h2>
天花粉：栝蔞根也，色白而亮者佳，味苦微酸，性涼而潤。
清火生津，為止渴要藥（《傷寒論》小柴胡湯，渴者去半夏加栝蔞根，古方書治消渴亦多用之）。
為其能生津止渴，故能潤肺，化肺中燥痰，寧肺止嗽，治肺病結核。
又善通行經絡，解一切瘡家熱毒，疔癰初起者，與連翹、山甲並用即消，瘡瘍已潰者，與黃耆、甘草（皆須用生者）並用，更能生肌排膿，即潰爛至深旁串他處，不能敷藥者，亦可自內生長肌肉，徐徐將膿排出（有案附載黃耆解下可參觀）。
大凡藤蔓之根，皆能通行經絡，而花粉又性涼解毒，是以有種種功效也。
<h2><span class="darkgreen">34．乾薑解</span></h2>
乾薑，味辛，性熱。
為補助上焦、中焦陽分之要藥。
為其味至辛，且具有宣通之力，與厚朴同用，治寒飲杜塞胃脘，飲食不化；與桂枝同用，治寒飲積於胸中，呼吸短氣；與黃耆同用，治寒飲漬於肺中，肺痿咳嗽；與五味子同用，治感寒肺氣不降，喘逆迫促；與赭石同用，治因寒胃氣不降，吐血、衄血；與白朮同用，治脾寒不能統血，二便下血，或脾胃虛寒，常作泄瀉；與甘草同用，能調其辛辣之味，使不刺戟，而其溫補之力轉能悠長。
《神農本草經》謂其逐風濕痹，指風濕痹之偏於寒者而言也，而《金匱》治熱癱癇，亦用乾薑，風引湯中與石膏、寒水石並用者是也。
此乃取其至辛之味，以開氣血之凝滯也。
有謂炮黑則性熱，能助相火者，不知炮之則味苦，熱力即減，且其氣輕浮，轉不能下達。

徐靈胎曰：「凡味厚之藥主守，氣厚之藥主散，乾薑氣味俱厚，故散而能守。
夫散不全散，守不全守，則旋轉於經絡臟腑之間，驅寒除濕、和血通氣所必然矣，故性雖猛峻，不妨服食。」<strong>【附案】</strong>
鄰村高某年四十餘，小便下血，久不愈。
其脈微細而遲，身體虛弱惡寒，飲食減少。
知其脾胃虛寒，中氣下陷，黃坤載所謂血之亡於便溺者，太陰不升也。
為疏方：乾薑、於術各四錢，生山藥、熟地各六錢，烏附子、炙甘草各三錢，煎服一劑血見少，連服十餘劑全愈。
<h2><span class="darkgreen">35．生薑解</span></h2>
將鮮姜種於地中，秋後剖出去皮曬乾為乾薑；將姜上所生之芽種於地中，秋後剖出其當年所生之姜為生薑。
是以乾薑為母姜，生薑為子姜，乾薑老而生薑嫩也。
為生薑系嫩姜，其味之辛、性之溫，皆亞於乾薑，而所具生髮之氣則優於乾薑，故能透表發汗。
與大棗同用，善和營衛，蓋借大棗之甘緩，不使透表為汗，惟旋轉於營衛之間，而營衛遂因之調和也。
其辛散之力，善開痰理氣，止嘔吐，逐除一切外感不正之氣。
若但用其皮，其溫性稍減，又善通利小便。
能解半夏毒及菌蕈諸物毒。
食料中少少加之，可為健胃進食之品。
瘡家食之，致生惡肉，不可不知。
<h2><span class="darkgreen">36．附子、烏頭、天雄解</span></h2>
附子：味辛，性大熱。
為補助元陽之主藥，其力能升能降，能內達能外散，凡凝寒錮冷之結於臟腑、著於筋骨、痹於經絡血脈者，皆能開之，通之。
而溫通之中，又大具收斂之力，故治汗多亡陽（汗多有亡陽亡陰之殊，亡陽者身涼，亡陰者身熱，臨證時當審辨。
涼亡陽者，宜附子與萸肉、人參並用；熱亡陰者，宜生地與萸肉、人參並用），腸冷泄瀉，下焦陽虛陰走，精寒自遺，論者謂善補命門相火，而服之能使心脈跳動加速，是於君相二火皆能大有補益也。

種附子於地，其當年旁生者為附子，其原種之附子則成烏頭矣。
烏頭之熱力減於附子，而宣通之力較優，故《金匱》治歷節風有烏頭湯；治心痛徹背、背痛徹心有烏頭赤石脂丸，治寒疝有烏頭煎、烏頭桂枝湯等方。
若種後不旁生附子，惟原種之本長大，若蒜之獨頭無瓣者，名謂天雄，為其力不旁溢，故其溫補力更大而獨能稱雄也。
今藥房中所鬻之烏附子，其片大而且圓者即是天雄，而其黑色較尋常附子稍重，蓋因其力大而色亦稍變也。
附子、烏頭、天雄，皆反半夏。
<strong>【附案】</strong>
一少婦上焦滿悶煩躁，不能飲食，繞臍板硬，月信兩月未見。
其脈左右皆弦細。
仲景謂雙弦者寒，偏弦者飲，脈象如此，其為上有寒飲、下有寒積無疑。
其煩躁者腹中寒氣充溢，迫其元陽浮越也。
投以理飲湯，去桂枝加附子三錢，方中芍藥改用五錢，一劑滿悶煩躁皆見愈。
又服一劑能進飲食，且覺腹中涼甚，遂去芍藥將附子改用五錢，後來又將乾薑減半，附子加至八錢，服逾十劑，大便日行四五次，所下者多白色冷積，湯藥仍日進一劑，如此五日，冷積瀉盡，大便自止。
再診其脈，見有滑象，尺部較甚，疑其有妊，俾停藥勿服，後至期果生子。
夫附子原有殞胎之說，此證服附子如此之多，而胎固安然無恙，誠所謂「有故無殞亦無殞也」。
<h2><span class="darkgreen">37．肉桂解</span></h2>
肉桂：味辛而甘，氣香而竄，性大熱純陽。
為其為樹身近下之皮，故性能下達，暖丹田，壯元陽，補相火。
其色紫赤，又善補助君火，溫通血脈，治周身血脈因寒而痹，故治關節腰肢疼痛及瘡家白疽。
木得桂則枯，且又味辛屬金，故善平肝木，治肝氣橫恣多怒，若肝有熱者，可以龍膽草、芍藥諸藥佐之。
《神農本草經》謂其為諸藥之先聘通使，蓋因其香竄之氣內而臟腑筋骨，外而經絡腠理，倏忽之間莫不周遍，故諸藥不能透達之處，有肉桂引之，則莫不透達也。
<strong>按：</strong>
附子、肉桂，皆氣味辛熱，能補助元陽，然至元陽將絕，或浮越脫陷之時，則宜用附子而不宜用肉桂。
誠以附子但味厚，肉桂則氣味俱厚，補益之中實兼有走散之力，非救危抉顛之大藥，觀仲景《傷寒論》少陰諸方，用附子而不用肉桂可知也。

肉桂氣味俱厚，最忌久煎。
而坊間又多搗為細末，數沸之後，藥力即減，況煎至數十沸乎。
至於石膏氣味俱淡，且系石質，非搗細煎之，則藥力不出，而坊間又多不為搗細。
是以愚用石膏，必搗為細末然後煎之。
若用肉桂，但去其粗皮，而以整塊入煎。
至藥之類肉桂、類石膏者，可以肉桂、石膏為例矣。

肉桂味辣而兼甜，以甜勝於辣者為佳，辣勝於甜者次之。
然約皆從生旺樹上取下之皮，故均含有油性，皆可入藥，至其薄厚不必計也。
若其味不但不甚甜，且不甚辣，又兼甚乾枯者，是系枯樹之皮，不可用也。
<h2><span class="darkgreen">38．知母解</span></h2>
知母：味苦，性寒，液濃而滑。
其色在黃、白之間，故能入胃以清外感之熱，伍以石膏可名白虎（二藥再加甘草、粳米和之，名白虎湯，治傷寒溫病熱入陽明）。
入肺以潤肺金之燥，而肺為腎之上源，伍以黃柏兼能滋腎（二藥少加肉桂嚮導，名滋腎丸），治陰虛不能化陽，小便不利。
為其寒而多液，故能壯水以制火，治骨蒸勞熱，目病胬肉遮掩白睛。
為其液寒而滑，有流通之性，故能消瘡瘍熱毒腫疼。
《神農本草經》謂主消渴者，以其滋陰壯水而渴自止也；謂其主肢體浮腫者，以其寒滑能通利水道而腫自消也；謂其益氣者，以其能除食氣之壯火而氣自得其益也。

知母原不甚寒，亦不甚苦，嘗以之與黃耆等分並用，即分毫不覺涼熱，其性非大寒可知。
又以知母一兩加甘草二錢煮飲之，即甘勝於苦，其味非大苦可知。
寒苦皆非甚大，而又多液是以能滋陰也。
有謂知母但能退熱，不能滋陰者，猶淺之乎視知母也。
是以愚治熱實脈數之證，必用知母，若用黃耆補氣之方，恐其有熱不受者，亦恆輔以知母，惟有液滑能通大便，其人大便不實者忌之。
<h2><span class="darkgreen">39．天門冬解</span></h2>
天冬：味甘微辛，性涼，津液濃厚滑潤。
其色黃兼白，能入肺以清燥熱，故善利痰寧嗽；入胃以消實熱，故善生津止渴。
津濃液滑之性，能通利二便、流通血脈、暢達經絡，雖為滋陰之品，實兼能補益氣分。

《神農本草經》謂「天冬主暴風濕偏痹，強骨髓」二語，經後世註解，其理終未透徹。
愚嘗嚼服天門冬毫無渣滓，盡化津液，且覺兼有人參氣味，蓋其津濃液滑之中，原含有生生之氣，其氣挾其濃滑之津液以流行於周身，而痹之偏於半身者可除，周身之骨得其濡養而骨髓可健。
且入藥者為天冬之根，乃天冬之在內者也。
其外生之蔓多有逆刺，若無逆刺者，其皮又必澀而戟手。
天冬之物原外剛內柔也，而以之作藥則為柔中含剛，是以痹遇其柔中之剛，則不期開而自開，骨得其柔中之剛，不惟健骨且能健髓也。
至《名醫別錄》謂其「保定肺氣，益氣力，冷而能補」諸語，實亦有以見及此也。
<strong>附錄：</strong>
湖北天門縣崔××來函：
向染咳嗽，百藥不效，後每服松脂一錢，涼茶送服，不但咳嗽全愈，精神比前更強。
迨讀《衷中參西錄》藥物解，知天冬含有人參性味，外剛內柔，汁漿濃潤，遂改服天冬二錢，日兩次，今已三年，覺神清氣爽，氣力倍增，遠行不倦，皮膚髮潤，面上瘢痕全消。
<h2><span class="darkgreen">40．麥門冬解</span></h2>
麥冬：味甘，性涼，氣微香，津液濃厚，色兼黃白。
能入胃以養胃液，開胃進食，更能入脾以助脾散精於肺，定喘寧嗽，即引肺氣清肅下行，統調水道以歸膀胱。
蓋因其性涼、液濃、氣香，而升降濡潤之中，兼具開通之力，故有種種諸效也，用者不宜去心
<h2><span class="darkgreen">41．黃連解</span></h2>
黃連：味大苦，性寒而燥。
為苦為火之味，燥為火之性，故善入心以清熱，心中之熱清，則上焦之熱皆清，故善治腦膜生炎、腦部充血、時作眩暈、目疾腫疼、胬肉遮睛（目生雲翳者忌用），及半身以上赤遊丹毒。
其色純黃，能入脾胃以除實熱，使之進食（西人以黃連為健胃藥，蓋胃有熱則噁心懶食，西人身體強壯且多肉食，胃有積熱故宜黃連清之），更由胃及腸，治腸澼下利膿血。
為其性涼而燥，故治濕熱鬱於心下作痞滿（仲景小陷胸湯，諸瀉心湯皆用之），女子陰中因濕熱生炎潰爛。

徐靈胎曰：「苦屬火性宜熱此常理也。
黃連至苦而反至寒，則得火之味與水之性，故能除水火相亂之病，水火相亂者濕熱是也。
是故熱氣目痛、眥傷、淚出、目不明，乃濕熱在上者；腸澼、腹痛、下利，乃濕熱在中者；婦人陰中腫痛，乃濕熱在下者，悉能除之矣。
凡藥能去濕者必增熱，能除熱者必不能去濕，惟黃連能以苦燥濕，以寒除熱，一舉而兩得焉。」
黃連治目之功不必皆內服也。
愚治目睛脹疼者，俾用黃連淬水，乘熱屢用棉花瓤蘸擦眼上，至咽中覺苦乃止，則脹疼立見輕。
又治目疾紅腫作疼者，將黃連細末調以芝麻油，頻頻聞於鼻中，亦能立見效驗。
<h2><span class="darkgreen">42．黃芩解</span></h2>
黃芩：味苦性涼。
中空，最善清肺經氣分之熱，由脾而下通三焦，達於膀胱以利小便。
又善入脾胃清熱，由胃而下及於腸，以治腸澼下利膿血。
又善入肝膽清熱，治少陽寒熱往來（大小柴胡湯皆用之）。
兼能調氣，無論何臟腑，其氣鬱而作熱者，皆能宣通之。
又善清軀殼之熱，凡熱之伏藏於經絡散漫於腠理者，皆能消除之。
治肺病、肝膽病、軀殼病，宜用枯芩（即中空之芩）；治腸胃病宜用條芩（即嫩時中不空者亦名子芩）。
究之，皆為黃芩，其功用原無甚差池也。

李瀕湖曰：「有人素多酒欲，病少腹絞痛不可忍，小便如淋諸藥不效，偶用黃芩、木通、甘草三味，煎服遂止。」　按：　黃芩治少腹絞痛，《名醫別錄》原明載之，由此見古人審藥之精非後人所能及也。
然必因熱氣所迫致少腹絞痛者始可用，非可概以之治腹痛也。
又須知太陰腹痛無熱證，必少陽腹痛始有熱證，《名醫別錄》明標之曰「少腹絞痛」，是尤其立言精細處。

瀕湖又曰：「餘年二十時，因感冒咳嗽既久，且犯戒，遂病骨蒸發熱，膚如火燎，每日吐痰碗許，暑月煩渴，寢食俱廢，六脈浮洪，遍服柴胡、麥冬、荊瀝諸藥，月餘益劇，皆以為必死矣。
先君偶思李東垣治肺熱如火燎，煩躁引飲而晝盛者氣分熱也，宜一味黃芩湯，以瀉肺經氣分之火。
遂按方用片芩一兩，水二盅煎一盅頓服，次日身熱盡退，而痰嗽皆愈，藥中肯棨，如鼓應桴，醫中之妙有如此哉。」觀瀕湖二段云云，其善清氣分之熱，可為黃芩獨具之良能矣。
<h2><span class="darkgreen">43．白茅根解</span></h2>
白茅恨：味甘，性涼，中空有節，最善透發臟腑鬱熱，托痘疹之毒外出；又善利小便淋澀作疼、因熱小便短少、腹脹身腫；又能入肺清熱以寧嗽定喘；為其味甘，且鮮者嚼之多液，故能入胃滋陰以生津止渴，並治肺胃有熱、咳血、吐血、衄血、小便下血，然必用鮮者其效方著。
春前秋後剖用之味甘，至生苗盛茂時，味即不甘，用之亦有效驗，遠勝乾者。

茅針：即茅芽，初發猶未出土，形如巨針者，其性與茅根同，而稍有破血之力。
凡瘡潰膿未破者，將茅針煮服其瘡即破，用一針破一孔，兩針破兩孔。
<strong>【附案】</strong>
一人年近五旬，受溫疹之毒傳染，痧疹遍身，表裡壯熱，心中煩躁不安，證實脈虛，六部不起，屢服清解之藥無效，其清解之藥稍重，大便即溏。
俾用鮮茅根六兩，煮湯一大碗頓服之，病愈強半，又服一次全愈。

一西醫得溫病，頭疼壯熱，心中煩躁，自服西藥退熱之品，服後熱見退，旋又反復。
其脈似有力，惟在浮分、中分，俾用鮮茅根四兩、滑石一兩，煎三四沸，取湯服之，周身得微汗，一劑而諸病皆愈。

一婦人年近四旬，因陰虛發熱，漸覺小便不利，積成水腫，服一切通利小便之藥皆無效。
其脈數近六至，重按似有力，問其心中常覺煩躁，知其陰虛作熱，又兼有實熱，以致小便不利而成水腫也。
俾用鮮茅根半斤，煎湯兩大碗，以之當茶徐徐溫飲之，使藥力晝夜相繼，連服五日，熱退便利，腫遂盡消。
<h2><span class="darkgreen">44．葦莖、蘆根解</span></h2>
葦與蘆原系一物，其生於水邊乾地，小者為蘆，生於水深之處，大者為葦。
蘆因生於乾地，其色暗綠近黑，故字從盧（盧即黑色），葦因生於水中，其形長大有偉然之意，故字從韋。
《千金》葦莖湯：薏苡仁、瓜瓣（即甜瓜瓣）各半升，桃仁五十枚，葦莖切二升，水二斗煮取五升，去渣納前藥三味，煮取二升，服一升，當有所見吐膿血。
釋者謂葦用莖不用根者，而愚則以為不然。
根居於水底，是以其性涼而善升，患大頭瘟者，愚常用之為引經要藥（無葦根者，可代以荷葉），是其上升之力可至腦部而況於肺乎？且其性涼能清肺熱，中空能理肺氣，而又味甘多液，更善滋陰養肺，則用根實勝於用莖明矣。
今藥房所鬻者名為蘆根，實即葦根也。
其善發痘疹者，以其有振發之性也；其善利小便者，以其體中空且生水中自能行水也；其善止吐血衄血者，以其性涼能治血熱妄行，且血亦水屬（血中明水居多），其性能引水下行，自善引血下行也。
其性頗近茅根，凡當用茅根而無鮮者，皆可以鮮蘆根代之也。
<h2><span class="darkgreen">45．鮮小薊根解</span></h2>
鮮小薊根：味微辛，氣微腥，性涼而潤。
為其氣腥與血同臭，且又性涼濡潤，故善入血分，最清血分之熱。
凡咳血、吐血、衄血、二便下血之因熱者，服者莫不立愈。
又善治肺病結核，無論何期用之皆宜，即單用亦可奏效。
並治一切瘡瘍腫疼，花柳毒淋，下血澀疼，蓋其性不但能涼血止血，兼能活血解毒，是以有以上種種諸效也。
其涼潤之性，又善滋陰養血，治血虛發熱，至女子血崩赤帶，其因熱者用之亦效。
<strong>按：</strong>
小薊各處皆有，俗名刺爾菜（小薊原名刺薊），又名青青菜，山東俗名萋萋菜，奉天俗名槍刀菜，因其多刺如槍刀也。
其葉長二寸許，寬不足一寸，葉邊多刺，葉上微有絨毛，其葉皆在莖上，其莖紫色高尺許，莖端開紫花，花瓣如絨絲，其大如錢作圓形狀，若小絨球，其花葉皆與紅花相似，嫩時可作羹，其根與莖葉皆可用，而根之性尤良。
剖取鮮者搗爛，取其自然汁衝開水服之。
若以入煎劑不可久煎，宜保存其新鮮之性，約煎四五沸即取湯飲之。
又其莖中生蟲即結成疙疸，狀如小棗，其涼血之力尤勝，若取其鮮者十餘枚搗爛，開水沖服，以治吐血、衄血之因熱者尤效。
今藥房中有以此為大薊者，殊屬差誤。
用時宜取其生農田之間嫩而白者。
<strong>【附案】</strong>
一少年素染花柳毒，服藥治愈，惟頻頻咳嗽，服一切理嗽藥皆不效。
經西醫驗其血，謂仍有毒，其毒侵肺，是以作嗽。
詢方於愚，俾用鮮小薊根兩許，煮湯服之，服過兩旬，其嗽遂愈。

一少年每年吐血，反復三四次，數年不愈。
診其脈，血熱火盛，俾日用鮮小薊根二兩，煮湯數盅，當茶飲之，連飲二十餘日，其病從此除根。
<h2><span class="darkgreen">46．大麥芽解</span></h2>
（附：麥苗善治黃疸）
大麥芽：性平，味微酸（含有稀鹽酸，是以善消）。
能入脾胃，消化一切飲食積聚，為補助脾胃藥之輔佐品（補脾胃以參、朮、耆為主，而以此輔之）。
若與參、朮、耆並用，能運化其補益之力，不至作脹滿。
為其性善消化，兼能通利二便，雖為脾胃之藥，而實善舒肝氣（舒肝宜生用，炒用之則無效）。
夫肝主疏泄為腎行氣，為其力能舒肝，善助肝木疏泄以行腎氣，故又善於催生。
至婦人之乳汁為血所化，因其善於消化，微兼破血之性，故又善回乳（無子吃乳欲回乳者，用大麥芽二兩炒為末，每服五錢白湯下）。
入丸散劑可炒用，入湯劑皆宜生用。
<strong>【附案】</strong>
一婦人年三十餘，氣分素弱，一日忽覺有氣結於上脘，不能上達亦不下降，俾單用生麥芽一兩，煎湯飲之，頓覺氣息通順。

一婦人年近四旬，脅下常常作疼，飲食入胃常停滯不下行，服藥數年不愈，此肝不升胃不降也。
為疏方，用生麥芽四錢以升肝，生雞內金二錢以降胃，又加生懷山藥一兩以培養臟腑之氣化，防其因升之、降之而有所傷損，連服十餘劑，病遂全愈。
<h3>附：麥苗善治黃疸</h3>
內子王氏，生平不能服藥，即分毫無味之藥亦不能服。
於乙丑季秋，得黃疸症，為開好服之藥數味，煎湯，強令服之，下咽即嘔吐大作，將藥盡行吐出。
友人張某謂，可用鮮麥苗煎湯服之。
遂採鮮麥苗一握，又為之加滑石五錢，服後病即輕減，又服一劑全愈。
蓋以麥苗之性，能疏通肝膽，兼能清肝膽之熱，猶能消膽管之炎，導膽汁歸小腸也。
因悟得此理後，凡遇黃疸症，必加生麥芽數錢於藥中，亦奏效頗著。
然藥鋪中麥芽皆乾者，若能得鮮麥芽，且長至寸余用之，當更佳。
或當有麥苗時，於服藥之外，以麥苗煎湯當茶飲之亦可。
<h2><span class="darkgreen">47．茵陳解</span></h2>
茵陳者，青蒿之嫩苗也。
秋日青蒿結子，落地發生，貼地大如錢，至冬霜雪滿地，萌芽無恙，甫經立春即勃然生長，宜於正月中旬採之。
其氣微香，其味微辛微苦，秉少陽最初之氣，是以涼而能散。
《神農本草經》謂其善治黃疸，仲景治疸證，亦多用之。
為其稟少陽初生之氣，是以善清肝膽之熱，兼理肝膽之郁，熱消郁開，膽汁入小腸之路毫無阻隔也。
《名醫別錄》謂其利小便，除頭熱，亦清肝膽之功效也。
其性頗近柴胡，實較柴胡之力柔和，凡欲提出少陽之邪，而其人身弱陰虛不任柴胡之升散者，皆可以茵陳代之。
<strong>【附案】</strong>
一人因境多拂逆，常動肝氣、肝火，致腦部充血作疼。
治以鎮肝、涼肝之藥，服後周身大熱，汗出如洗，恍悟肝為將軍之官，中寄相火，用藥強制之，是激動其所寄之相火而起反動力也。
即原方為加茵陳二錢，服後即安然矣。

一少年常患頭疼，診其脈肝膽火盛，治以茵陳、川芎、菊花各二錢，一劑疼即止。
又即原方為加龍膽草二錢，服兩劑覺頭部輕爽異常，又減去川芎，連服四劑，病遂除根。
<h2><span class="darkgreen">48．萊菔子解</span></h2>
（附：胡萊菔英能解砒石毒）
萊菔子：生用味微辛、性平，炒用氣香性溫。
其力能升、能降，生用則升多於降，炒用則降多於升，取其升氣化痰宜用生者，取其降氣消食宜用炒者。
究之，無論或生或炒，皆能順氣開鬱、消脹除滿，此乃化氣之品，非破氣之品，而醫者多謂其能破氣，不宜多服、久服，殊非確當之論。
蓋凡理氣之藥，單服久服，未有不傷氣者，而萊菔子炒熟為末，每飯後移時服錢許，藉以消食順氣，轉不傷氣，因其能多進飲食，氣分自得其養也。
若用以除滿開鬱，而以參、耆、術諸藥佐之，雖多服、久服，亦何至傷氣分乎。
<strong>【附案】</strong>
一人年五旬，當極忿怒之餘，腹中連脅下突然脹起，服諸理氣開氣之藥皆不效。
俾用生萊菔子一兩，柴胡、川芎、生麥芽各三錢，煎湯兩盅，分三次溫服下，盡劑而愈。

一人年二十五六，素多痰飲，受外感，三四日間覺痰涎凝結於上脘，阻隔飲食不能下行，須臾仍復吐出。
俾用萊菔子一兩，生熟各半，搗碎煮湯一大盅，送服生赭石細末三錢，遲點半鐘，再將其渣重煎湯一大盅，仍送服生赭石細末三錢，其上脘頓覺開通，可進飲食，又為開辛涼清解之劑，連服兩劑全愈。
<h3>附：胡萊菔英能解砒石毒</h3>
邑東境褚姓，因夫妻反目，其妻怒吞砒石。
其夫出門未歸，夜間砒毒發作，覺心中熱渴異常。
其鍋中有泡干胡萊菔英之水若干，猶微溫，遂儘量飲之，熱渴頓止，迨其夫歸猶未知也。
隔旬，其夫之妹，在婆家亦吞砒石，急遣人來送信，其夫倉猝將往視之。
其妻謂，將干胡萊菔英攜一筐去，開水浸透，多飲其水必愈，萬無一失。
其夫問何以知之，其妻始明言前事。
其夫果亦用此方，將其妹救愈。
然所用者，是秋末所曬之干胡萊菔英，在房頂迭次經霜，其能解砒毒或亦借嚴霜之力歟？至鮮胡萊菔英亦能解砒毒否，則猶未知也。
<h2><span class="darkgreen">49．枸杞子、地骨皮解</span></h2>
枸杞子：味甘多液，性微涼。
為滋補肝腎最良之藥，故其性善明目，退虛熱，壯筋骨，除腰疼，久服有益，此皆滋補肝腎之功也。
乃因古有隔家千里，勿食枸杞之諺，遂疑其能助陽道，性或偏於溫熱。
而愚則謂其性決不熱，且確有退熱之功效，此從細心體驗而得，原非憑空擬議也。

愚自五旬後，臟腑間陽分偏盛，每夜眠時，無論冬夏床頭置涼水一壺，每醒一次，覺心中發熱，即飲涼水數口，至明則壺中水已所餘無幾。
惟臨睡時，嚼服枸杞子一兩，涼水即可少飲一半，且晨起後覺心中格外鎮靜，精神格外充足。
即此以論枸杞，則枸杞為滋補良藥，性未必涼而確有退熱之功效，不可斷言乎？
或問：枸杞為善滋陰故能退虛熱，今先生因睡醒而覺熱，則此熱果虛熱乎？抑實熱乎？答曰：餘生平胖壯，陰分不虧，此非虛熱明矣。
然白晝不覺熱，即夜間徹夜不睡，亦不覺熱，惟睡初醒時覺心中發熱，是熱生於睡中也，其不同於泛泛之實熱又明矣。
此乃因睡時心腎自然交感而生熱，乃先天元陽壯旺之現象，惟枸杞能補益元陰，與先天元陽相濟，是以有此功效。
若謂其僅能退虛熱，猶淺之乎視枸杞矣。
<strong>【附方】金髓煎</strong>
枸杞子，逐日擇紅熟者，以無灰酒浸之，蠟紙封固，勿令泄氣，兩月足，取入砂盆中，研爛濾取汁，同原浸之酒入銀鍋內，慢火熬之，不住箸攪，恐黏住不勻，候成餳，淨瓶密貯。
每早溫酒服二大匙，夜臥再服，百日身輕氣壯。

地骨皮：即枸杞根上之皮也。
其根下行直達黃泉，稟地之陰氣最厚，是以性涼長於退熱。
為其力優於下行有收斂之力，是以治有汗骨蒸，能止吐血、衄血，更能下清腎熱，通利二便，並治二便因熱下血。
且其收斂下行之力，能使上焦浮游之熱因之清肅，而肺為熱傷作嗽者，服之可愈。
是以諸家本草，多謂其能治嗽也。
惟肺有風邪作嗽者忌用，以其性能斂也。
<h2><span class="darkgreen">50．海螵蛸、茜草解</span></h2>
烏鰂骨即海螵蛸，蘆茹即茜草。
詳閱諸家本草，載此二藥之主治，皆謂其能治崩帶，是與《內經》用二藥之義相合也。
又皆謂其能消癥瘕，是又與《內經》用二藥之義相反也。
本草所載二藥之性，如此自相矛盾，令後世醫者並疑《內經》之方而不敢輕用，則良方几埋沒矣。
而愚對於此二藥，其能治崩帶洵有確實徵驗，其能消癥瘕與否，則又不敢遽斷也。

《內經》有四烏鰂骨一蘆茹丸，治傷肝之病，時時前後血。
方用烏鰂骨四蘆茹一丸，以雀卵如小豆大，每服五丸，鮑魚湯送下。

海螵蛸為烏賊魚骨，其魚常口中吐墨，水為之黑，故能補益腎經，而助其閉藏之用。
友人孫××妻經水行時多而且久。
孫××用微火，將海螵蛸煨至半黑、半黃為末，用鹿角膠化水送服，一次即愈，其性之收澀可知。
茜草一名地血，可以染絳，《內經》名茹蘆，即茹蘆根也。
<strong>【附案】</strong>
憶在籍時，曾治滄州董姓婦人，患血崩甚劇。
其脈象虛而無力，遂重用黃耆、白朮，輔以龍骨、牡蠣、萸肉諸收澀之品，服後病稍見愈，遂即原方加海螵蛸四錢，茜草二錢，服後其病頓愈，而分毫不見血矣。
愚於斯深知二藥止血之能力，遂擬得安沖湯、固沖湯二方，於方中皆用此二藥。

本邑一少婦，累年多病，身形羸弱，繼又下白帶甚劇，屢經醫治不效。
診其脈遲弱無力，自覺下焦涼甚，治以清帶湯，為加乾薑六錢、鹿角膠三錢、炙甘草三錢，連服十劑全愈。
統以上經驗觀之，則海螵蛸、茜草之治帶下不又確有把握哉。
至其能消癥瘕與否，因未嘗單重用之，實猶欠此經驗而不敢遽定也。
<h2><span class="darkgreen">51．罌粟殼解</span></h2>
罌粟殼：即罌粟花所結之子外包之殼也。
其所結之子形如罌，中有子如粟，可作粥，甚香美（炒之則香），故名其外皮為罌粟殼，藥房間省文曰米殼。
其味微酸，性平。
其嫩時皮出白漿可制鴉片，以其猶含鴉片之餘氣，故其性能斂肺、澀腸、固腎，治久嗽、久痢、遺精、脫肛、女子崩帶。
嗽、痢初起及咳嗽兼外感者，忌用。

罌粟殼，治久嗽、久痢，誠有效驗，如虛勞咳嗽證，但用山藥、地黃、枸杞、玄參諸藥以滋陰養肺，其嗽不止者，加罌粟殼二三錢，則其嗽可立見輕減，或又少佐以通利之品，若牛蒡、射干諸藥尤為穩妥。
至於久痢，其腸中或有腐爛，若用三七、鴉膽子，化其腐爛，而其痢仍不止者，當將罌粟殼數錢，與山藥、芍藥諸藥並用，連服數劑，其痢可全愈。
<h2><span class="darkgreen">52．竹茹解</span></h2>
竹茹：味淡，性微涼。
善開胃郁，降胃中上逆之氣使之下行（胃氣息息下行為順），故能治嘔吐、止吐血、衄血（皆降胃之功）。
《金匱》治婦人乳中虛、煩亂嘔逆，有竹皮大丸，竹皮即竹茹也。
為其為竹之皮，且涼而能降，故又能清肺利痰，宣通三焦水道下通膀胱，為通利小便之要藥，與葉同功而其力尤勝於葉。
又善清腸中之熱，除下痢後重腹疼。
為其涼而宣通，損傷瘀血腫疼者，服之可消腫愈疼，融化瘀血。
醋煮口漱，可止齒齦出血。
須用嫩竹外邊青皮，裡層者力減。
<strong>【附案】</strong>
族家嬸母，年四旬，足大指隱白穴處，忽然破裂出血，且色紫甚多，外科家以為疔毒，屢次服藥不效。
時愚甫習醫，診其脈洪滑有力，知系血熱妄行，遂用生地黃兩半、碎竹茹六錢，煎湯服之，一劑血止，又服數劑，脈亦平和。
蓋生地黃涼血之力，雖能止血，然恐止後血瘀經絡致生他病，輔以竹茹宣通消瘀，且其性亦能涼血止血，是以有益而無弊也。

友人劉××之女，得溫病，邀愚往視。
其證表裡俱熱，胃口滿悶，時欲嘔吐，舌苔白而微黃，脈象洪滑，重按未實，問其大便，昨行一次微燥，一醫者欲投以調胃承氣湯，疏方尚未取藥。
愚曰：「此證用承氣湯尚早」，遂另為疏方，用生石膏一兩、碎竹茹六錢、青連翹四錢，煎湯服後，周身微汗，滿悶立減，亦不復欲嘔吐，從前小便短少，自此小便如常，其病頓愈。
<h2><span class="darkgreen">53．沙參解</span></h2>
沙參：味淡微甘，性涼。
色白，質松，中空，故能入肺，清熱滋陰，補益肺氣，兼能宣通肺郁，故《神農本草經》謂其主血積，肺氣平而血之上逆者自消也。
人之魂藏於肝，魄藏於肺，沙參能清補肺臟以定魄，更能使肺金之氣化清肅下行，鎮戢肝木以安魂，魂魄安定，驚恐自化，故《神農本草經》又謂主驚氣也。

徐靈胎曰：「肺主氣，故肺家之藥氣勝者為多。
但氣勝之品必偏於燥，而能滋肺者又膩滯而不清虛，惟沙參為肺家氣分中理血藥，色白體輕，疏通而不燥，潤澤而不滯，血阻於肺者，非此不能清也。」
沙參以體質輕鬆，中心空者為佳，然必生於沙磧之上，土性松活，始能如此。
渤海之濱，沙磧綿亙，純系蚌殼細末，毫無土質，其上所長沙參，粗如拇指，中空大於藕孔。
其味且甘於他處沙參，因其處若三四尺深即出甜水，是以所長之沙參，其味獨甘，鮮嚼服之，大能解渴，故以治消渴尤良。
其葉光澤如鏡，七月抽莖開白花，純稟金氣，肺熱作嗽者，用之甚效，洵良藥也。
<strong>【附案】</strong>
近族曾孫女××，自動失乳，身形羸弱，自六七歲時恆發咳嗽，後至十一二歲嗽浸增劇，概服治嗽藥不效。
愚俾用生懷山藥細末熬粥，調以白糖令適口，送服生雞內金細末二三分，或西藥百布聖二瓦，當點心服之，年餘未間斷。
勞嗽雖見愈，而終不能除根。
診其脈，肺胃似皆有熱，遂俾用北沙參軋為細末，每服二錢，日兩次。
服至旬余，咳嗽全愈。
然恐其沙參久服或失於涼，改用沙參三兩、甘草二兩，共軋細，亦每服二錢，以善其後。
<h2><span class="darkgreen">54．連翹解</span></h2>
連翹：味淡微苦，性涼。
具升浮宣散之力，流通氣血，治十二經血凝氣聚，為瘡家要藥。
能透表解肌，清熱逐風，又為治風熱要藥。
且性能托毒外出，又為發表疹癮要藥。
為其性涼而升浮，故又善治頭目之疾，凡頭疼、目疼、齒疼、鼻淵或流濁涕成腦漏證，皆能主之。
為其味淡能利小便，故又善治淋證，溺管生炎。

仲景方中所用之連招，乃連翹之根，即《神農本草經》之連根也。
其性與連翹相近，其發表之力不及連翹，而其利水之力則勝於連翹，故仲景麻黃連軺赤小豆湯用之，以治瘀熱在裡，身將發黃，取其能導引濕熱下行也。

連翹諸家皆未言其發汗，而以治外感風熱，用至一兩必能出汗，且其發汗之力甚柔和，又甚綿長。
曾治一少年風溫初得，俾單用連翹一兩煎湯服，徹夜微汗，翌晨病若失。

連翹善理肝氣，既能舒肝氣之郁，又能平肝氣之盛。
曾治一媼，年過七旬，其手連臂腫疼數年不愈，其脈弦而有力，遂於清熱消腫藥中，每劑加連翹四錢，旬日腫消疼愈，其家人謂媼從前最易憤怒，自服此藥後不但病愈，而憤怒全無，何藥若是之靈妙也！由是觀之，連翹可為理肝氣要藥矣。
<h2><span class="darkgreen">55．川楝子解</span></h2>
川楝子：大如慄者是川楝子，他處楝子小而味苦，去核名金鈴子。
味微酸、微苦，性涼。
酸者入肝，苦者善降，能引肝膽之熱下行自小便出，故治肝氣橫恣，膽火熾盛，致脅下掀疼。
並治胃脘氣鬱作疼，木能疏土也。
其性雖涼，治疝氣者恆以之為嚮導藥，因其下行之力能引諸藥至患處也。
至他處之苦楝子，因其味苦有小毒，除蟲者恆用之。
<h2><span class="darkgreen">56．薄荷解</span></h2>
薄荷：味辛，氣清郁香竄，性平，少用則涼，多用則熱（如以鮮薄荷汁外擦皮膚少用殊覺清涼，多用即覺灼熱）。
其力能內透筋骨，外達肌表，宣通臟腑，貫串經絡，服之能透發涼汗，為溫病宜汗解者之要藥。
若少用之，亦善調和內傷，治肝氣膽火鬱結作疼，或肝風內動，忽然癇痙瘛瘲，頭疼目疼，鼻淵鼻塞，齒疼咽喉腫疼，肢體拘攣作疼，一切風火鬱熱之疾，皆能治之。
痢疾初起挾有外感者，亦宜用之，散外感之邪，即以清腸中之熱，則其痢易愈。
又善消毒菌（薄荷冰善消霍亂毒菌薄荷亦善消毒菌可知），逐除惡氣，一切霍亂痧證，亦為要藥。
為其味辛而涼，又善表疹癮，愈皮膚瘙癢，為兒科常用之品。

溫病發汗用薄荷，猶傷寒發汗用麻黃也。
麻黃服後出熱汗，熱汗能解寒，是以宜於傷寒；薄荷服後出涼汗，涼汗能清溫，是以宜於溫病。
若以麻黃髮溫病之汗，薄荷發傷寒之汗，大抵皆不能出汗，即出汗亦必不能愈病也。

薄荷古原名苛，以之作蔬，不以之作藥，《神農本草經》、《名醫別錄》皆未載之，至唐時始列於藥品，是以《傷寒論》諸方未有用薄荷者。
然細審《傷寒論》之方，確有方中當用薄荷，因當時猶未列入藥品，即當用薄荷之方，不得不轉用他藥者。
試取傷寒之方論之，如麻杏甘石湯中之麻黃，宜用薄荷代之，蓋麻杏甘石湯，原治汗出而喘無大熱，既云無大熱，其仍有熱可知，有熱而猶用麻黃者，取其瀉肺定喘也。
然麻黃能瀉肺定喘，薄荷亦能瀉肺定喘（薄荷之辛能抑肺氣之盛，又善搜肺風），用麻黃以熱治熱，何如用薄荷以涼治熱乎？又如凡有葛根諸湯中之葛根，亦可以薄荷代之，蓋葛根原所以發表陽明在經之熱，葛根之涼不如薄荷，而其發表之力又遠不如薄荷，則用葛根又何如用薄荷乎？斯非背古訓也，古人當藥物未備之時，所制之方原有不能盡善盡美之處，無他，時勢限之也。
吾人當藥物既備之時，而不能隨時化裁與古為新，是仍未會古人制方之意也。
醫界之研究傷寒者，尚其深思愚言哉。
<h2><span class="darkgreen">57．茯苓、茯神解</span></h2>
茯苓：氣味俱淡，性平。
善理脾胃，因脾胃屬土，土之味原淡（土味淡之理，徐靈胎曾詳論之），是以《內經》謂淡氣歸胃，而《慎柔五書》上述《內經》之旨，亦謂味淡能養脾陰。
蓋其性能化胃中痰飲為水液，引之輸於脾而達於肺，復下循三焦水道以歸膀胱，為滲濕利痰之主藥。
然其性純良，瀉中有補，雖為滲利之品，實能培土生金，有益於脾胃及肺。
且以其得松根有餘之氣，伏藏地中不外透生苗，故又善斂心氣之浮越以安魂定魄，兼能瀉心下之水飲以除驚悸，又為心經要藥。
且其伏藏之性，又能斂抑外越之水氣轉而下注，不使作汗透出，兼為止汗之要藥也。
其抱根而生者為茯神，養心之力，較勝於茯苓。
茯苓若入煎劑，其切作塊者，終日煎之不透，必須切薄片，或搗為末，方能煎透。
<strong>【附錄】</strong>
友人竹××曰：「嵊縣吳氏一家，以種苓為業。
春間吳氏之媳病，蓋產後月餘，壯熱口渴不引飲，汗出不止，心悸不寐，延余往治。
病人面現紅色，脈有滑象，急用甘草、麥冬、竹葉、柏子仁、浮小麥、大棗煎飲不效；繼用酸棗仁湯，減川芎加浮小麥、大棗，亦不效；又用歸脾湯加龍骨、牡蠣、萸肉則仍然如故。
當此之時，余束手無策，忽一人進而言曰：『何不用補藥以緩之』，余思此無稽之談，所云補藥者，心無見識也，姑漫應之。
時已屆晚寢之時，至次日早起，其翁奔告曰：『予媳之病昨夜用補藥醫痊矣。
』余將信將疑，不識補藥究系何物。
乃翁持渣來見，缽中有茯苓四五兩，噫！茯苓焉，胡為云補藥哉？余半晌不能言。
危坐思之，凡病有一線生機，皆可醫治。
茯苓固治心悸之要藥，亦治汗出之主藥。
仲景治傷寒汗出而渴者五苓散，不渴者茯苓甘草湯。
傷寒厥而心下悸者宜先治水，當服茯苓甘草湯。
可知心悸者汗出過多，心液內涸，腎水上救入心則悸，余藥不能治水，故用茯苓以鎮之。
是證心悸不寐，其不寐由心悸而來，即心悸亦從汗出而來，其壯熱口渴不引飲、脈滑，皆有水氣之象，今幸遇種苓家，否則汗出不止，終當亡陽，水氣凌心，必當滅火，是誰之過歟？余引咎而退。」觀竹××此論，不惜暴一己之失，以為醫界說法，其疏解經文之處，能將仲景用茯苓之深意，彰彰表出，固其析理之精，亦見其居心之厚也。

湖北天門縣崔××來函云：一九三<del>○</del>。
年，李姓婦，頭目眩暈、心中怔忡、嘔吐涎沫，有時覺氣上衝，昏憒不省人事。
他醫治以安神之藥無效，繼又延醫十餘人皆服藥無效，危險已至極點。
生診其脈，浮而無力，視其形狀無可下藥。
恍悟《衷中參西錄》茯苓解中，所論重用茯苓之法，當可挽回此證。
遂俾單用茯苓一兩煎湯服之，服後甫五分鐘，病即輕減，旋即煎渣再服，益神清氣爽，連服數劑，病即全愈。
後每遇類此證者，投此方皆可奏效。
<h2><span class="darkgreen">58．木通解</span></h2>
木通：味苦性涼。
為藤蔓之梗，其全體玲瓏通徹，故能貫串經絡，通利九竅。
能瀉上焦之熱，曲曲引之下行自水道達出，為利小便清淋濁之要藥。
其貫串經絡之力，又能治周身拘攣，肢體痹疼，活血消腫，催生通乳，多用亦能發汗。

愚平素不喜用苦藥，木通諸家未嘗言苦，而其味實甚苦。
因慮人嫌其苦口難服，故於木通未嘗獨用重用，以資研究，近因遇一肢體關節腫疼證，投以清熱利濕活血之品，更以西藥阿斯匹林佐之，治愈。
適法庫門生萬××來奉，因向彼述之，萬××曰：《醫宗金鑑》治三痹（行痹痛痹著痹）有木通湯方，學生以治痛痹極有效驗，且服後必然出汗，曾用數次皆一劑而愈。」愚曰：「我亦見其方，但未嘗試用，故不知如此神效，既效驗如此，當急錄出以公諸醫界。」爰列其方於下：<strong>【木通湯】</strong>
用木通一味，不見水者（其整者皆未見水，搗碎用）二兩，以長流水二碗煎一碗，熱服取微汗，不愈再服，以愈為度。
若其痛上下左右流走相移者，加羌活、防風以祛風邪；其痛涼甚者，有汗加附子，無汗加麻黃以去寒邪；其痛重著難移者，加防己以勝濕邪。
其所應加之藥，不可過三錢，弱者俱減半服。
<h2><span class="darkgreen">59．蒲黃解</span></h2>
蒲黃：味淡微甘微辛，性涼。
善治氣血不和、心腹疼痛、遊風腫疼、顛仆血悶（用生蒲黃半兩，煎湯灌下即醒）、痔瘡出血（水送服一錢，日三次）、女子月閉腹痛、產後瘀血腹疼，為其有活血化瘀之力，故有種種諸效。
若炒熟用之（不宜炒黑），又善治吐血、咳血、衄血、二便下血、女子血崩帶下。
外用治舌脹腫疼，甚或出血，一切瘡瘍腫疼，蜜調敷之（皆宜用生者），皆有捷效。
為其生於水中，且又味淡，故又善利小便。

鄒潤安曰：「《金匱》用蒲灰散，利小便治厥而為皮水，解者或以為香蒲，或以為蒲席燒灰，然香蒲但能清上熱，不云能利水，敗蒲席，《名醫別錄》主筋溢惡瘡，亦非利水之物。
蒲黃，《神農本草經》主利小便，且《本事方》、《芝隱方》，皆述其治舌脹神驗，予亦曾治多人，毫絲不爽，不正合治水之腫於皮乎？夫皮水為膚腠間病，不應有厥，厥者下焦病也。
膀胱與腎為表裡，膀胱以水氣歸皮，致小便不利，氣阻而成寒熱，則腎亦承其弊為之陰壅而陽不得達，遂成厥焉。
病本在外，非可用溫，又屬皮水，無從發散，計惟解心腹膀胱之寒熱，使小便得利，又何厥逆之有，以是知其為蒲黃無疑也。
曰蒲灰者，蒲黃之質，固有似於灰也。」
蒲黃誠為妙藥，失笑散用蒲黃、五靈脂等分生研，每用五錢，水、酒各半，加醋少許，煎數沸連渣服之，能愈產後腹疼於頃刻之間。
人多因蒲黃之質甚軟，且氣味俱淡，疑其無甚力量而忽視之，是皆未見鄒氏之論，故不能研究《神農本草經》主治之文也。
<h2><span class="darkgreen">60．三稜、莪朮解</span></h2>
三稜：氣味俱淡，微有辛意。
莪朮：味微苦，氣微香，亦微有辛意。
性皆微溫，為化瘀血之要藥。
以治男子痃癖，女子癥瘕，月閉不通，性非猛烈而建功甚速。
其行氣之力，又能治心腹疼痛，脅下脹疼，一切血凝氣滯之證。
若與參、朮、耆諸藥並用，大能開胃進食，調血和血。
若細核二藥之區別，化血之力三稜優於莪朮，理氣之力莪朮優於三稜。

藥物恆有獨具良能，不能從氣味中窺測者，如三稜、莪朮性近和平，而以治女子瘀血，雖堅如鐵石亦能徐徐消除，而猛烈開破之品轉不能建此奇功，此三稜、莪朮獨具之良能也。
而耳食者流，恆以其能消堅開瘀，轉疑為猛烈之品而不敢輕用，幾何不埋沒良藥哉。

三稜、莪朮，若治陡然腹脅疼痛，由於氣血凝滯者，可但用三稜、莪朮，不必以補藥佐之；若治瘀血積久過堅硬者，原非數劑所能愈，必以補藥佐之，方能久服無弊。
或用黃耆六錢，三稜、莪朮各三錢，或減黃耆三錢，加野臺參三錢，其補破之力皆可相敵，不但氣血不受傷損，瘀血之化亦較速，蓋人之氣血壯旺，愈能駕馭藥力以勝病也。
<h2><span class="darkgreen">61．乳香、沒藥解</span></h2>
乳香：氣香竄，味淡，故善透竅以理氣。
沒藥：氣則淡薄，味則辛而微酸，故善化瘀以理血。
其性皆微溫，二藥並用為宣通臟腑流通經絡之要藥。
故凡心胃脅腹肢體關節諸疼痛皆能治之。
又善治女子行經腹疼，產後瘀血作疼，月事不以時下。
其通氣活血之力，又善治風寒濕痹，周身麻木，四肢不遂及一切瘡瘍腫疼，或其瘡硬不疼。
外用為粉以敷瘡瘍，能解毒、消腫、生肌、止疼，雖為開通之品，不至耗傷氣血，誠良藥也。

乳香、沒藥不但流通經絡之氣血，諸凡臟腑中，有氣血凝滯，二藥皆能流通之。
醫者但知其善入經絡，用之以消瘡瘍，或外敷瘡瘍，而不知用之以調臟腑之氣血，斯豈知乳香、沒藥者哉。

乳香、沒藥，最宜生用，若炒用之則其流通之力頓減，至用於丸散中者，生軋作粗渣入鍋內，隔紙烘至半熔，候冷軋之即成細末，此乳香、沒藥去油之法。
<h2><span class="darkgreen">62．常山解</span></h2>
常山：性涼，味微苦。
善消脾中之痰，為治瘧疾要藥（瘧疾皆系脾中多痰，凡久瘧脅下有硬塊名瘧母者，皆系脾脹兼有痰也）。
少服，則痰可徐消，若多服即可將脾中之痰吐出，為其多服即作嘔吐，故諸家本草皆謂其有毒，醫者用之治瘧，亦因此不敢多用，遂至有效有不效。
若欲用之必效，當效古人一劑三服之法，用常山五六錢，煎湯一大盅，分五六次徐徐溫飲下，即可不作嘔吐，瘧疾亦有八九可愈。
<strong>【附案】</strong>
一九一七年，時當仲夏，愚因勞碌過度，兼受暑，遂至病瘧。
乃於不發瘧之日清晨，用常山八錢，煎湯一大碗，徐徐溫飲之，一次止飲一大口，飲至日夕而劑盡，心中分毫未覺難受，而瘧亦遂愈。
後遂變湯劑為丸劑，將常山軋細過羅，水泛為丸，桐子大，每服八分，一日之間自晨至暮服五次，共服藥四錢，瘧亦可愈。
若病發時熱甚劇者，可用生石膏一兩煎湯，初兩次服藥時，可用此湯送服。
西人謂病瘧者有瘧蟲，西藥金雞納霜，善除瘧蟲故善治瘧，常山想亦善除瘧蟲之藥品歟？
<h2><span class="darkgreen">63．山楂解</span></h2>
山楂：味至酸微甘，性平。
皮赤肉紅黃，故善入血分為化瘀血之要藥。
能除痃癖癥瘕、女子月閉、產後瘀血作疼（俗名兒枕疼）。
為其味酸而微甘，能補助胃中酸汁，故能消化飲食積聚，以治肉積尤效。
其化瘀之力，更能蠲除腸中瘀滯，下痢膿血，且兼入氣分以開氣鬱痰結，療心腹疼痛。
若以甘藥佐之（甘草蔗糖之類，酸甘相合，有甲己化土之義），化瘀血而不傷新血，開鬱氣而不傷正氣，其性尤和平也。

女子至期，月信不來，用山楂兩許煎湯，沖化紅蔗糖七八錢服之即通，此方屢試屢效。
若月信數月不通者，多服幾次亦通下。

痢疾初得者，用山楂一兩，紅白蔗糖各五錢，好毛尖茶葉錢半，將山楂煎湯，沖糖與茶葉在蓋碗中，浸片時，飲之即愈。
<strong>附：</strong>
《本草綱目》山楂後載有兩方：一方治腸風下血，若用<strong>涼藥、熱藥、補脾藥俱不效者，獨用干山楂為末，艾葉煎湯調下，應手即愈；一方治痘疹乾黑危困者，用山楂為末，紫草煎酒調服一錢。
</strong>
按：　此二方皆有效驗，故附載之。
<h2><span class="darkgreen">64．石榴解</span></h2>
石榴：有酸、甜二種，以酸者為石榴之正味，故入藥必須酸者。
其性微涼，能斂戢肝火，保合肺氣，為治氣虛不攝肺勞喘嗽之要藥。
又為治肝虛風動相火浮越之要藥。
若連皮搗爛煮湯飲之，又善治大便滑瀉、小便不禁、久痢不止、女子崩帶，以其皮中之液最澀，故有種種諸效也。
<strong>【附案】</strong>
門生高××之父，曾向愚問治泄瀉方，語以酸石榴連皮搗爛，煮服甚效。
後歲值壬寅，霍亂盛行，有甫受其病泄瀉者，彼與以服酸石榴方，泄瀉止而病亦遂愈。
蓋霍亂之上吐下瀉，原系肝木挾外感之毒克伐脾胃，乃當其病勢猶未橫恣，急以酸石榴斂戢肝木，使不至助邪為虐致吐瀉不已，則元氣不漓，自可以抗禦毒菌，況酸石榴之味至酸，原有消除毒菌之力乎（凡味之至酸者，皆善消）！古方治霍亂多用木瓜，取其酸能斂肝也，酸石榴之酸遠勝木瓜，是以有效也。

鄰村張氏婦，年過四旬，素息肺勞喘嗽，夜不安枕者已數年矣。
無論服何藥皆無效驗。
一晚偶食酸石榴，覺夜間喘嗽稍輕，從此每晚服之，其喘嗽日輕，一連服過三月，竟脫然無累矣。
<h2><span class="darkgreen">65．龍眼肉解</span></h2>
龍眼肉：味甘，氣香，性平。
液濃而潤，為心脾要藥。
能滋生心血（凡藥之色赤液濃而甘者，皆能生血），兼能保合心氣（甘而且香者皆能助氣），能滋補脾血（味甘歸脾），兼能強健脾胃（氣香能醒脾），故能治思慮過度，心脾兩傷（脾主思，過思則傷脾），或心虛怔忡、寢不成寐，或脾虛泄瀉，或脾虛不能統血，致二便下血。
為其味甘能培補脾土，即能有益肺金（土生金），故又治肺虛勞嗽、痰中帶血，食之甘香適口，以治小兒尤佳。
<strong>【附案】</strong>
一少年心中怔忡，夜不能寐，其脈弦硬微數，知其心脾血液短也，俾購龍眼肉，飯甑蒸熟，隨便當點心，食之至斤余，病遂除根。

一六七歲童子，大便下血，數月不愈，服藥亦無效。
亦俾蒸熟龍眼肉服之，約日服兩許，服旬日全愈。
<h2><span class="darkgreen">66．柏子仁解</span></h2>
柏子仁：味微甘微辛，氣香性平，多含油質。
能補助心氣，治心虛驚悸怔仲；能涵濡肝木，治肝氣橫恣脅疼；滋潤腎水，治腎虧虛熱上浮。
雖含油質甚多，而性不濕膩，且氣香味甘實能有益脾胃，《神農本草經》謂其除風濕痹，胃之氣化壯旺，由中四達而痹者自開也。
其味甘而兼辛，又得秋金肅降之氣，能入肺寧嗽定喘，導引肺氣下行。
統言之，和平純粹之品，於五臟皆有補益，故《神農本草經》謂安五臟也。
宜去淨皮，炒香用之，不宜去油。

《神農本草經》謂柏實能安五臟，而實於肝臟尤宜也。
曾治鄰村毛姓少年，其肝臟素有傷損，左關脈獨微弱，一日忽脅下作疼，俾單用柏子仁一兩，煎湯服之立愈。
觀此，則柏子仁善於理肝可知矣。
<h2><span class="darkgreen">67．大棗解</span></h2>
大棗：味甘微辛，性溫。
其津液濃厚滑潤，最能滋養血脈、潤澤肌肉、強健脾胃、固腸止瀉、調和百藥能緩猛藥健悍之性，使不傷脾胃。
是以十棗湯、葶藶大棗湯諸方用之。
若與生薑並用，為調和營衛之妙品，是以桂枝湯、柴胡湯諸方用之。
《內經》謂其能安中者，因其味至甘能守中也。
又謂其能通九竅者，因其津液滑潤且微有辛味，故兼有通利之能也。
謂其補少氣少津液者，為其味甘能益氣，其津液濃厚滑潤，又能補人身津液之不足也。
雖為尋常食品，用之得當能建奇功。

周伯度曰：「生薑味辛色黃，由陽明入衛，大棗味甘色赤，由太陰入營。
其能入營由於甘中有辛，惟其甘守之力多，得生薑乃不至過守；生薑辛通之力多，得大棗乃不至過通，二藥並用所以為和營衛主劑。」
《神農本草經》名之為大棗者，別於酸棗仁之小棗也。
凡棗之酸者皆小，甘者皆大，而大棗又非一種，約以生食不脆、干食肉多、味極甘者為入藥之品。
若用為服食之物，而日日食之者，宜先用水將棗煮兩三沸，遲一點鐘將棗撈出（此時嘗其煮棗之水甚苦，故先宜將苦水煮出），再用飯甑上蒸熟，則其味甘美，其性和平，可以多服久服，不至生熱。
<strong>【附案】</strong>
邑中友人趙××，身體素羸弱，年屆五旬，飲食減少，日益消瘦，詢方於愚，俾日食熟大棗數十枚，當點心用之。
後年余覿面貌較前豐腴若干，自言：「自聞方後，即日服大棗，至今未嘗間斷，飲食增於從前三分之一，是以身形較前強壯也。」
表叔高××，年過五旬，胃陽不足，又兼肝氣鬱結，因之飲食減少，時覺滿悶，服藥半載，毫無效驗。
適愚遠遊還里，覿面談及，俾用大棗六斤，生薑一斤，切片，同在飯甑蒸熟，臼內搗如泥，加桂枝尖細末三兩，炒熟麥面斤半，和勻捏成小餅，爐上炙乾，隨意當點心服之，盡劑而愈。
<h2><span class="darkgreen">68．胡桃解</span></h2>
胡桃（亦名核桃）：味微甘，氣香，性溫。
多含油質，將油榨出，須臾即變黑色。
為滋補肝腎、強健筋骨之要藥，故善治腰疼腿疼，一切筋骨疼痛。
為其能補腎，故能固齒牙、烏鬚髮，治虛勞喘嗽、氣不歸元、下焦虛寒、小便頻數、女子崩帶諸證。
其性又能消堅開瘀，治心腹疼痛、砂淋、石淋、杜塞作疼、腎敗不能漉水、小便不利。
或誤吞銅物，多食亦能消化（試與銅錢同嚼，其錢即碎，能化銅可知）。
又善消瘡疽及皮膚疥癬頭上白禿，又能治瘡毒深入骨髓，軟弱不能步履。
<strong>【附案】</strong>
一幼童，五齡猶不能行，身多瘡瘍，治愈復發，知其父素有梅毒，此係遺傳性病在骨髓也。
為疏方，每劑中用胡桃仁八錢，佐以金銀花、白鮮皮、土茯苓、川貝母、玄參、甘草諸藥，如此方少有加減，服藥二十餘劑，其瘡皆愈，從此漸亦能行步矣。
<strong>附：</strong>
古方治虛寒喘嗽、腰腿痠痛，用胡桃仁二十兩爛研，補骨脂十兩酒蒸為末，密調如飴，每晨酒服一大匙，不能飲者熱水調服。
汪訒庵謂，補骨脂屬火，入心包命門能補相火以通君火、暖丹田、壯元陽；胡桃屬木，能通命門、利三焦、溫肺潤腸、補養氣血，有木火相生之妙。
愚常用之以治下焦虛寒之證，誠有奇效。

上方加杜仲一斤，生薑炒蒜四兩，同為丸，名青娥丸。
治腎虛腰疼，而此方不但治腎虛腰疼也，以治虛寒腿疼亦極效驗。
曾治一媼年過六旬，腿疼年餘不愈，其脈兩尺沉細，俾日服青娥丸月餘全愈。
若虛寒之甚者，可於方中加生硫黃三兩。
<h2><span class="darkgreen">69．五味子解</span></h2>
五味子：性溫，五味俱備，酸、咸居多。
其酸也能斂肺，故《神農本草經》謂主咳逆上氣；其咸也能滋腎，故《神農本草經》謂其強陰益男子精。
其酸收之力，又能固攝下焦氣化，治五更泄瀉、夢遺失精，及消渴小便頻數，或飲一溲一，或飲一溲二。
其至酸之味，又善入肝，肝開竅於目，故五味子能斂瞳子散大。
然其酸收之力甚大，若咳逆上氣挾有外感者，須與辛散之藥同用（若乾薑、生薑、麻黃、細辛諸藥），方能服後不至留邪。
凡入煎劑宜搗碎，以其仁之味辛與皮之酸味相濟，自不至酸斂過甚，服之作脹滿也。

鄒潤安曰：「《傷寒論》中，凡遇咳者，總加五味子、乾薑，義甚深奧，經云『脾氣散精，上歸於肺，』是故咳雖肺病，而其源實主於脾，惟脾家所散上歸之精不清，則肺家通調水道之令不肅，後人治咳但知潤肺消痰，不知潤肺則肺愈不清，消痰則轉能傷脾，而痰之留於肺者究莫消也。
乾薑溫脾肺，是治咳之來路，來路清則咳之源絕矣；五味使肺氣下歸於腎，是治咳之去路，去路清則氣肅降矣。
合兩藥而言，則為一開一闔，當開而闔是為關門逐盜；當闔而開則恐津液消亡，故小青龍湯及小柴胡湯、真武湯、四逆散之兼咳者皆用之，不嫌其表裡無別也。」
<h2><span class="darkgreen">70．萆薢解</span></h2>
萆薢：味淡，性溫。
為其味淡而溫，故能直趨膀胱溫補下焦氣化，治小兒夜睡遺尿，或大人小便頻數，致大便乾燥。
其溫補之性，兼能澀精秘氣，患淋證者禁用，醒脾升陷湯後曾詳論之。

萆薢為治失溺要藥不可用之治淋。
《名醫別錄》謂萆薢治陰萎、失溺、老人五緩。
蓋失溺之證實因膀胱之括約筋少約束之力，此係筋緩之病，實為五緩之一，萆薢善治五緩，所以治之。
拙擬醒脾升陷湯中，曾重用萆薢以治小便頻數不禁，屢次奏效，是萆薢為治失溺之要藥可知矣。
乃萆薢分清飲竟用之以治膏淋，何其背謬若是？愚在籍時，鄰村有病淋者，醫者投以萆薢分清飲，兩劑，其人小便滴瀝不通。
再服各種利小便藥，皆無效。
後延愚診治，已至十日，精神昏憒，毫無知覺，脈數近十至，按之即無，因謂其家人曰：「據此脈論，即小便通下，亦恐不救。」其家人懇求甚切，遂投以大滋真陰之劑，以利水之藥佐之。
灌下移時，小便即通，床褥皆濕。
再診其脈，微細欲無，愚急辭歸。
後聞其人當日即亡。
近又在津治一淋證，服藥十劑已愈，隔兩月病又反復，時值愚回籍，遂延他醫治療，方中亦重用萆薢。
服兩劑，小便亦滴瀝不通，服利小便藥亦無效。
遂屢用西法引溺管兼服利小便之藥，治近一旬，小便少通滴瀝，每小便一次，必須兩小時。
繼又服滋陰利水之藥十劑始全愈。
<h2><span class="darkgreen">71．雞內金解</span></h2>
雞內金：雞之脾胃也，其中原含有稀鹽酸，故其味酸而性微溫，中有瓷、石、銅、鐵皆能消化，其善化瘀積可知。
《內經》謂「諸濕腫滿，皆屬於脾」，蓋脾中多回血管，原為通徹玲瓏之體，是以居於中焦以升降氣化，若有瘀積，氣化不能升降，是以易致脹滿。
用雞內金為臟器療法，若再與白朮等分並用，為消化瘀積之要藥，更為健補脾胃之妙品，脾胃健壯，益能運化藥力以消積也。
且為雞內金含有稀鹽酸，不但能消脾胃之積，無論臟腑何處有積，雞內金皆能消之，是以男子痃癖、女之癥瘕，久久服之皆能治愈。
又凡虛勞之證，其經絡多瘀滯，加雞內金於滋補藥中，以化其經絡之瘀滯而病始可愈。
至以治室女月信一次未見者，尤為要藥，蓋以其能助歸、芍以通經，又能助健補脾胃之藥，多進飲食以生血也。

女子乾血勞之證，最為難治之證也，是以愈者恆少。
惟善用雞內金者，則治之多能奏效。
愚向為婦女治病，其廉於飲食者，恆白朮與雞內金並用。
乃有兩次遇有此藥者，一月間月信來三次，恍悟此過用雞內金之弊也。
蓋雞內金善化瘀血，即能催月信速於下行也。
然月信通者服之，或至過通，而月信之不通者服之，即不難下通。
況《內經》謂「中焦受氣取汁，變化而赤，是為血。」血之來源，原在脾胃能多消飲食。
雞內金與白朮並用，原能健脾胃以消飲食也。
況脾為後天資生之本，居中央以灌溉四旁。
此證之多發勞嗽者，脾虛肺亦虛也，多兼灼熱者，脾虛而腎亦虛也。
再加山藥、地黃、枸杞諸藥以補肺滋腎，有雞內金以運化之，自能變其濃厚之汁漿為精液，以灌注於肺腎也。
迨至服藥日久，臟腑諸病皆愈，身體已漸復原，而月信仍不至者，不妨再加䗪蟲、水蛭諸藥。
如嫌諸藥之猛悍，若桃仁、紅花亦可以替代。
然又須多用補正之藥品以駕馭之，始能有益而無害也。
愚向曾本此意擬一方，名資生通脈湯，後列用其方治愈之案數則，可參觀也。

《內經》謂「女子二七天癸至」，所謂二七者，十四歲也。
然必足年足月十四歲，是則室女月信之通，當在年十五矣。
若是年至十五月信不通，即當預為之防。
宜用整條生懷山藥，軋細過羅，每用一兩或八錢，煮作茶湯，調以蔗糖令適口，以之送服生雞內金細末五分許，當點心用之。
日兩次，久則月信自然通下。
此因山藥善養血，雞內金善通血也。
若至因月信不通，飲食減少，漸覺灼熱者，亦可治以此方，雞內金末宜多用至一錢，服茶湯後再嚼服天冬二三錢。

至於病又加重，身體虛弱勞嗽，宜用拙擬資生通脈湯。
此方之後，載有數案，且用此方各有加減，若服資生通脈湯，病雖見愈月信仍不至者，可參觀所附案中加減諸方。

上所論諸方之外，愚有新擬之方，凡服資生通脈湯病見愈而月信不見者，可用生懷山藥四兩，煮濃汁，送眼生雞內金細末三錢。
所餘山藥之渣，仍可水煮數次，當茶飲之。
久之月信必至，蓋雞內金生用，為通月信最要之藥，而多用又恐稍損氣分，故又多用山藥至四兩，以培氣分也。
<strong>【附案】</strong>
瀋陽龔××，年三十歲，胃脘有硬物杜塞，已數年矣。
飲食減少，不能下行，來院求為診治，其脈象沉而微弦，右部尤甚，為疏方，用雞內金一兩，生酒麴五錢，服數劑硬物全消。

奉天史××，年近四旬，為腹有積聚，久治不愈，來院求為診治。
其積在左脅下大徑三寸，按之甚硬，時或作疼，呃逆氣短，飲食減少，脈象沉弦。
此乃肝積肥氣之類。
俾用生雞內金三兩，柴胡一兩，共為末，每服一錢半，日服三次，旬余全愈。

奉天秦××，年三十餘，胃中滿悶，不能飲食，自覺賁門有物窒礙，屢經醫治，分毫無效。
脈象沉牢，為疏方：雞內金六錢，白朮、赭石各五錢，乳香、沒藥、丹參各四錢，生桃仁二錢，連服八劑全愈。

奉天宋氏女，年十九歲，自十七歲時，胃有瘀滯作疼，調治無效，浸至不能飲食。
脈象沉而無力，右部尤甚，為疏方：雞內金一兩，生酒麴、黨參各五錢，三稜、莪朮、知母各三錢，樗雞（俗名紅娘子）十五個，服至八劑，大小二便皆下血，胃中豁然，其疼遂愈。

鹽山李氏婦，年三旬，胃脘舊有停積數年不愈，漸大如拳甚硬，不能飲食。
左脈弦細，右脈沉濡，為疏方：雞內金八錢，生箭耆六錢，三稜、莪朮、乳香、沒藥各三錢，當歸、知母各四錢，連服二十餘劑積全消。

友人毛××治一孺子，自兩三歲時腹即脹大，至五六歲益加劇，面目黃瘦，飲食減少，俗所謂大肚痞也。
毛××見拙擬期頤餅方後載，若減去芡實，可治小兒疳積痞脹、大人癥瘕積聚，遂用其方（方系生雞內金細末三兩，白麵半斤，白沙糖不拘多少，和作極薄小餅，烙至焦熟，俾作點心服之），月餘全愈。
<h2><span class="darkgreen">72．穿山甲解</span></h2>
穿山甲：味淡，性平。
氣腥而竄，其走竄之性無微不至，故能宣通臟腑、貫徹經絡、透達關竅，凡血凝、血聚為病皆能開之。
以治疔癰，放膽用之，立見功效。
並能治癥瘕積聚、周身麻痹、二便閉塞、心腹疼痛。
若但知其長於治瘡，而忘其他長，猶淺之乎視山甲也。

疔癰初起未成膿者，愚恆用山甲、皂刺各四錢，花粉、知母各六錢，乳香、沒藥各三錢，全蜈蚣三條，服之立消。
以治橫痃（魚口便毒之類）亦極效驗。
其已有膿而紅腫者，服之紅腫即消，膿亦易出。
至癥瘕積聚、疼痛麻痹、二便閉塞諸證，用藥治不效者，皆可加山甲作嚮導。
友人黃××謂，身上若有血箭證，或金傷出血不止者，敷以山甲末立止，屢次用之皆效，蛤粉炒透用，惟以之熬膏藥用生者。
<h2><span class="darkgreen">73．蜈蚣解</span></h2>
蜈蚣：味微辛，性微溫。
走竄之力最速，內而臟腑，外而經絡，凡氣血凝聚之處皆能開之。
性有微毒，而轉善解毒，凡一切瘡瘍諸毒皆能消之。
其性尤善搜風，內治肝風萌動、癲癇眩暈、抽掣瘛瘲、小兒臍風；外治經絡中風、口眼歪斜、手足麻木。
為其性能制蛇，故又治蛇症及蛇咬中毒。
外敷治瘡甲（俗名雞眼為末敷之以生南星末醋調、敷四周），用時宜帶頭足，去之則力減，且其性原無大毒，故不妨全用也。
<strong>【附案】</strong>
奉天陳××之幼子，年五歲，周身壯熱，四肢拘攣，有抽掣之狀，渴嗜飲水，大便乾燥，知系外感之熱，引動其肝經風火上衝腦部，致腦氣筋妄行，失其主宰之常也。
投以白虎湯，方中生石膏用一兩，又加薄荷葉一錢，鉤藤鉤二錢，全蜈蚣二條，煎湯一盅，分兩次溫飲下，一劑而抽掣止、拘攣舒，遂去蜈蚣，又服一劑熱亦退淨。

奉天那姓幼子，生月餘，周身壯熱抽掣，兩日之間不食乳、不啼哭，奄奄一息，待時而已。
來院求治。
知與前證彷彿，為其系嬰孩，擬用前方將白虎湯減半，為其抽掣甚劇，薄荷葉、鉤藤鉤、蜈蚣其數仍舊，又加全蠍三個，煎藥一盅，不分次數徐徐溫灌之，歷十二小時，藥灌已而抽掣愈，食乳知啼哭矣。
翌日，又為疏散風清熱鎮肝之藥，一劑全愈。
隔兩日其同族又有三歲幼童，其病狀與陳姓子相似，即治以陳姓子所服藥，一劑而愈。

奉天吳姓男孩，生逾百日，周身壯熱，時作抽掣，然不甚劇，投以白虎湯，生石膏用六錢，又加薄荷葉一錢，蜈蚣一條，煎湯分三次灌下，盡劑而愈。
此四證皆在暮春上旬，相隔數日之間，亦一時外感之氣化有以使之然也。

一人年三十餘，陡然口眼歪斜，受病之邊目不能瞬，用全蜈蚣二條為末，以防風五錢煎湯送服，三劑全愈。

有病噎膈者，服藥無效，偶思飲酒，飲盡一壺而病愈。
後視壺中有大蜈蚣一條，恍悟其病愈之由，不在酒實在酒中有蜈蚣也。
蓋噎膈之證，多因血瘀上脘，為有形之阻隔（西人名胃癌，謂其處凸起如山石之有岩也），蜈蚣善於開瘀，是以能愈。
觀於此，則治噎膈者，蜈蚣當為急需之品矣。
為其事甚奇，故附記於此。
<h2><span class="darkgreen">74．水蛭解</span></h2>
水蛭：味鹹，色黑，氣腐，性平。
為其味成，故善入血分；為其原為噬血之物，故善破血；為其氣腐，其氣味與瘀血相感召，不與新血相感召，故但破瘀血而不傷新血。
且其色黑下趨，又善破衝任中之瘀，蓋其破瘀血者乃此物之良能，非其性之猛烈也。
《神農本草經》謂主婦人無子，因無子者多系衝任瘀血，瘀血去自能有子也。
特是，其味鹹為水味，色黑為水色，氣腐為水氣，純系水之精華生成，故最宜生用，甚忌火炙。

凡破血之藥，多傷氣分，惟水蛭味鹹專入血分，於氣分絲毫無損。
且服後腹不覺疼，並不覺開破，而瘀血默消於無形，真良藥也。
愚治婦女月閉癥瘕之證，其脈不虛弱者，恆但用水蛭軋細，開水送服一錢，日兩次。
雖數年瘀血堅結，一月可以盡消。

水蛭、虻蟲皆為破瘀血之品。
然愚嘗單用以實驗之，虻蟲無效，而水蛭有效。
以常理論之，凡食血之物，皆能破血。
然虻蟲之食血以嘴，水蛭之食血以身。
其身與他物緊貼，即能吮他物之血，故其破瘀血之功獨優。

近世方書，多謂水蛭必須炙透方可用，不然則在人腹中，能生殖若干水蛭害人，誠屬無稽之談。
曾治一婦人，經血調和，竟不產育。
細詢之，少腹有癥瘕一塊。
遂單用水蛭一兩，香油炙透，為末。
每服五分，日兩次，服完無效。
後改用生者，如前服法。
一兩猶未服完，癥瘕盡消，逾年即生男矣。
惟氣血虧損者，宜用補助氣血之藥佐之。

或問，同一水蛭也，炙用與生用，其功效何如此懸殊？答曰：此物生於水中，而色黑（水色）味鹹（水味）氣腐（水氣），原得水之精氣而生。
炙之，則傷水之精氣，故用之無效。
水族之性，如龍骨、牡蠣、龜板大抵皆然。
故王洪緒《外科證治全生集》謂用龍骨者，宜懸於井中，經宿而後用之，其忌火可知，而在水蛭為尤甚。
特是水蛭不炙，為末甚難，若軋之不細，曬乾再軋或紙包置爐臺上令乾亦可。
此須親自檢點，若委之藥坊，至軋不細時，必須火焙矣。
西人治火熱腫疼，用活水蛭數條，置患處，復以玻璃杯，使吮人毒血，亦良法也。
<h2><span class="darkgreen">75．蠍子解</span></h2>
蠍子：色青，味鹹（本無鹹味，因皆醃以鹽水，故咸），性微溫。
善入肝經，搜風發汗，治痙癇抽掣，中風口眼歪斜，或周身麻痹，其性雖毒，轉善解毒，消除一切瘡瘍，為蜈蚣之伍藥，其力相得益彰也。

此物所含之毒水即硫酸也，其入藥種種之效力，亦多賴此。
中其毒螫者，敷以西藥重曹或鹼，皆可解之，因此二者皆能制酸也。
<strong>【附案】</strong>
本村劉氏女，頷下起時毒甚腫硬，撫之微熱，時愚甫弱冠，醫學原未深造，投藥兩劑無甚效驗。
後或授一方，用壁上全蠍七個，焙焦為末，分兩次用黃酒送下，服此方三日，其瘡消無芥蒂。
蓋牆上所得之蠍子，未經鹽水浸醃，其力渾全，故奏效尤捷也。

鄰莊張馬村一壯年，中風半身麻木，無論服何藥發汗，其半身分毫無汗。
後得一方，用藥房中蠍子二兩，鹽炒軋細，調紅糖水中頓服之，其半身即出汗，麻木遂愈。
然未免藥力太過，非壯實之人不可輕用。
<h2><span class="darkgreen">76．蟬蛻解</span></h2>
蟬蛻：無氣味，性微涼。
能發汗，善解外感風熱，為溫病初得之要藥。
又善托隱疹外出，有皮以達皮之力，故又為治隱疹要藥。
與蛇蛻並用，善治周身癩癬瘙癢。
若為末單服，又善治瘡中生蛆，連服數次其蛆自化。
為其不飲食而時有小便，故又善利小便；為其為蟬之蛻，故又能脫目翳也。

蟬亦止小兒夜啼，又善醫音啞。
憶一九三六年秋，余友姚××，偶為外感所襲，音啞月餘，余為擬方，用淨蟬蛻（去足土）二錢，滑石一兩，麥冬四錢，胖大海五個，桑葉、薄荷葉各二錢，囑其用水壺泡之代茶飲，一日音響，二日音清，三日全愈。
以後又用此方治愈多人，屢試屢驗。

受業孫××謹識
<h2><span class="darkgreen">77．羚羊角解</span></h2>
羚羊角：性近於平不過微涼。
最能清大熱，兼能解熱中之大毒。
且既善清裡，又善透表，能引臟腑間之熱毒達於肌膚而外出，疹之未出，或已出而速回者，皆可以此表之，為托表麻疹之妙藥。
即表之不出而毒氣內陷者，服之亦可內消。
又善入肝經以治肝火熾盛，至生眼疾，及患吐衄者之妙藥。
所最異者性善退熱卻不甚涼，雖過用之不致令人寒胃作泄瀉，與他涼藥不同。
此乃具有特殊之良能，非可以尋常藥餌之涼熱相權衡也。
或單用之，或雜他藥中用，均有顯效。
今特將所用羚羊角治愈之病十餘則，詳錄於下以徵明之。
<strong>【附案】</strong>
壬寅之歲，季春夜半，表弟劉××之子，年六歲，於數日間出疹，因其苦於服藥，強與之即作嘔吐，所以未求診視。
今夜忽大喘不止，有危在頃刻之勢，不知還可救否。
遂與同往視之，見其不但喘息迫促，且精神恍惚，肢體騷擾不安；脈象搖搖而動，按之無根；其疹出第三日即靨，微有紫痕，知其毒火內攻，肝風已動也。
因思熄風、清火，且托毒外出，惟羚羊角一味能兼擅其長，且色味俱無，煎湯直如清水，孺子亦不苦服。
遂急取羚羊角三錢煎湯，視其服下，過十餘分鐘即安然矣。

奉天王××之孫女，年五六歲，患眼疾。
先經東醫治數日不愈，延為診視。
其兩目胬肉長滿，遮掩目睛，分毫不露，且疼痛異常，號泣不止。
遂單用羚羊角二錢，俾急煎湯服之。
時已屆晚九點鐘，至夜半已安然睡去，翌晨胬肉已退其半。
又煎渣服之，全愈。
蓋肝開竅於目，羚羊角性原屬木，與肝有同氣相求之妙，故善入肝經以瀉其邪熱，且善伏肝膽中寄生之相火，為眼疾有熱者無上妙藥。

奉天韓姓媼，年六十餘，臂上生疔毒，外科不善治療，致令毒火內攻，熱痰上壅，填塞胸臆，昏不知人。
有東醫數人為治移時不愈，氣息益微。
延為診視，知系痰厥。
急用蓬砂五錢，煮至融化，灌下三分之二，須臾嘔出痰涎若干，豁然頓醒。
而患處仍腫疼，其疔生於左臂，且左脈較右脈洪緊，知系肝火熾盛，發為腫毒也。
遂投以清火解毒之劑，又單將羚羊角二錢煎湯兌服，一劑而愈。

奉天王××之幼女，年五歲，因出疹倒靨過急，毒火內郁，已過旬日，猶大熱不止，其形體病久似弱，而脈象確有實熱，且其大便乾燥，小便黃赤，知非輕劑所能治愈。
將為疏方，為開羚羊角二錢，生石膏二兩，煎湯一大盅，俾徐徐飲下。
連服兩劑，全愈。

奉天劉××之幼女，年四歲，於孟夏時胸腹之間出白痧若干，旋即不見，周身壯熱，精神昏憒，且又泄瀉，此至危之候也。
為疏方：生懷山藥、滑石各八錢，連翹、生杭芍各三錢，蟬蛻、甘草各二錢，羚羊角一錢（另煎兌服），煎湯一大盅，和羚羊角所煎之湯，共盅半，分三次溫服下，其白痧復出，精神頓爽，瀉亦遂止。
繼又用解毒清火之品調之，全愈。

奉天馬××之幼子，年四歲，因出疹靨急，來院求為診治。
其狀閉目喘促，精神昏昏，呼之不應，周身壯熱，大便數日未行。
斷為疹毒內攻，其神明所以若斯昏沉，非羚羊角、生石膏並用不可。
遂為疏方：生石膏一兩，玄參、花粉各六錢，連翹、金銀花各三錢，甘草二錢，煎湯一大盅，又用羚羊角二錢煎湯半盅，混合，三次溫服下，盡劑而愈。

奉天陳姓女，年六七歲，疹後旬余灼熱不退，屢服西藥不效。
後愚視之，脈象數而有力，知其疹毒之餘熱未清也。
俾單用羚羊角一錢煎湯飲之，其熱頓愈。

天津俞××之幼子，年四歲，出疹三日，似靨非靨，周身壯熱，渴嗜飲水，其精神似有恍惚不穩之意，其脈象有力，搖搖而動。
恐其因熱發痙，為開清熱托毒之方，加羚羊角一錢以防其發痙，購藥至，未及煎而痙發，且甚劇，遂將羚羊角與諸藥同時各煎，取湯混合，連連灌下，其痙即愈。
又將其方去羚羊角，再煎服一劑，全愈。

滄州張××，來院詢方，言其家有周歲小兒出疹，延醫調治數日，其疹倒靨皆黑斑，有危在旦夕之勢，不知尚可救否。
細詢之，知毒熱內陷。
為開羚羊角一錢及玄參、花粉、連翹各數錢，俾將羚羊角另煎湯半茶盅，與餘三味所煎之湯兌服，一劑而愈。

滄州趙××幼子，年五歲，因感受溫病發痙，昏昏似睡，呼之不應，舉家懼甚，恐不能救。
其脈甚有力，肌膚髮熱。
因曉之曰：「此證因溫病之氣循督脈上行，傷其腦部，是以發痙，昏昏若睡，即西人所謂腦脊髓炎也。
病狀雖危，易治也。」遂單用羚羊角二錢，煎湯一盅，連次灌下，發痙遂愈，而精神亦明瞭矣。
繼用生石膏、玄參各一兩，薄荷葉、連翹各一錢，煎湯一大盅，分數次溫飲下，一劑而脈靜身涼矣。
蓋痙之發由於督脈，因督脈上統腦髓神經也（督脈實為腦髓神經之根本）。
羚羊之角乃其督脈所生，是以善清督脈與神經之熱也。

滄州劉××之幼子，甫周歲，發生扁桃體炎喉證，不能食乳，劇時有礙呼吸，目睛上泛。
急用羚羊角一錢，煎湯多半杯，灌下，須臾呼吸通順，食乳如常。

滄州李氏婦，年二十餘，因在西醫院割瘰癧，住其院中，得傷寒證甚劇，西醫不能治。
延往診視，其喘息迫促，脈數近七至，確有外感實熱，而重診無力，因其割瘰癧已至三次，屢次聞麻藥，大傷氣分故也，其心中覺熱甚難支，其脅下疼甚。
急用羚羊角二錢，煎一大盅，調入生雞子黃三枚，服下，心熱與脅疼頓止。
繼投以大劑白虎加人參湯，每劑煎湯一大碗，仍調入生雞子黃三枚，分數次溫服下，連服二劑全愈。

內子王氏生平有病不能服藥，聞藥氣即思嘔吐。
偶患大便下血甚劇，時愚自奉還籍，彼自留奉，因粗識藥性，且知羚羊角毫無藥味，自用羚羊角一錢煎湯服之，立愈。

友人毛××，善治吐衄聞名。
其治吐衄之方，多用羚羊角。
曾詢其立方之義。
××謂：吐衄之證多因沖氣上衝，胃氣上逆，血即隨之妄行。
其所以沖胃沖逆者，又多為肝火、肝氣之激發，用羚羊角以平肝火、肝氣，其沖氣不上衝，胃氣不上逆，血自不妄行而歸經矣。
愚深韙斯論，遇吐衄證仿用之，果效驗異常。

所可慮者，羚羊角雖為挽回險證之良藥，然其價昂貴，愚因臨證細心品驗，遇當用羚羊角之證，原可以他藥三種並用代之，其藥力不亞羚羊角，且有時勝於羚羊角，則鮮茅根、生石膏與西藥阿斯匹林並用是也。
今爰將此三藥並用之分量酌定於下，且為定一方名，以便於記憶。
<strong>【甘露清毒飲】</strong>
鮮茅根（六兩，去淨皮切碎）　生石膏（兩半，搗細）　阿斯匹林（半瓦）
將前二味煎湯一大碗，分三次送服阿斯匹林，兩點鐘服一次。
若初次服藥後遍身出汗，後兩次阿斯匹林宜少服，若分毫無汗，又宜稍多服。
以服後微似有汗者方佳。
至石膏之分量，亦宜因證加減，若大便不實者宜少用，若瀉者石膏可不用，待其瀉止便實仍有餘熱者，石膏仍可再用。

壬申正月中旬，子××兩臂及胸間肉皮微發紅，咽喉微疼，疑將出疹，又強被友人挽去，為治小兒發疹。
將病治愈，歸家途中又受感冒，遂覺周身發冷，心中發熱。
愚適自津還籍，俾用生石膏細末一兩，煎湯送服阿斯匹林一瓦，周身得汗，發冷遂愈，心中之熱亦輕，皮膚則較前益紅。
遲半日又微覺發冷，心中之熱更增劇，遂又用生石膏細末二兩，煎湯送服阿斯匹林半瓦。
服後微解肌，病又見愈。
遲半日仍反復如故，且一日之間下大便兩次，知其方不可再用。
時地凍未解，遣人用開凍利器，剖取鮮茅根六兩，煎湯一大碗，分三次服，每次送服阿斯匹林三分之一瓦。
服後未見汗而周身出疹若干，病愈十分之八九，喉已不疼。
隔兩日覺所餘之熱又漸增重，且覺頭目昏沉，又剖取鮮茅根八兩，此時因其熱增，大便已實，又加生石膏兩半，共煎湯一大碗，仍分三次送服阿斯匹林如前。
上半身又發出白泡若干，病遂全愈。
觀此可知此三藥並用之妙，誠可代羚羊角矣。
後返津時，值瘟疹流行，治以此方，皆隨手奏效。
<strong>附錄：</strong>
唐山趙××來函：
小女一年有餘，於季夏忽大便兩三次帶有黏滯，至夜發熱，日閉目昏睡，翌晨手足筋惕肉瞤。
後學斷其肝風已動。
因憶先生論羚羊角最善清肝膽之火，且歷數其奇異之功效，真令人不可思議。
為急購羚羊角尖一錢，上午九點煎服，至十一點周身得微汗，灼熱即退。
為其藥甚珍貴，又將其渣煎服三次，筋惕亦愈。
繼服滋陰清燥湯一劑，瀉痢均愈。
<h2><span class="darkgreen">78．血餘炭解</span></h2>
血餘者，發也，不煆則其質不化，故必煆為炭然後入藥。
其性能化瘀血、生新血有似三七，故善治吐血、衄血。
而常服之又可治勞瘵，因勞瘵之人，其血必虛而且瘀，故《金匱》謂之血痹虛勞。
人之發，原人心血所生，服之能自還原化，有以人補人之妙，則血可不虛，而其化瘀之力，又善治血痹，是以久久服之，自能奏效。
其性又能利小便（《金匱》利小便之方，有膏發煎），以人之小便半從血管滲出，血餘能化瘀血生新血，使血管流通故有斯效。
其化瘀生新之力，又善治大便下血腥臭，腸中腐爛，及女子月信閉塞，不以時至。
<strong>制血餘炭法：</strong>
用壯年剃下之發，鹼水洗淨，再用清水淘去鹼味，曬乾用鐵鍋炮至髮質皆化為膏，晾冷，軋細，過羅，其髮質未盡化者，可再炮之。
<h2><span class="darkgreen">79．指甲解</span></h2>
指甲：一名筋退，乃筋之餘也。
剪碎炮焦，研細用之。
其味微咸，具有開破之性，瘡瘍將破未破者，敷之可速破。
內服能催生下胎衣，鼻嗅之能止衄血，點眼上能消目翳。
愚自制有磨翳藥水，目翳厚者，可加指甲末與諸藥同研以點目翳，屢次奏效。
<h2><span class="crimson">三、醫論</span></h2>
<h2><span class="darkgreen">1．六經總論</span></h2>
傷寒治法以六經分篇，然手足各有六經，實則十二經也。
手足之經既有十二，而《傷寒論》但分為六經者何也？按《內經》之論十二經也，凡言某經而不明言其為手經、足經者皆系足經，至言手經則必明言其為手某經。
蓋人之足經長、手經短，足經大、手經小，足經原可以統手經，但言足經而手經亦恆寓其中矣。
《傷寒論》之以六經分篇，此遵《內經》定例，寓手經於足經中也。
彼解《傷寒論》者，謂其所言之六經皆系足經，是猶未明仲景著傷寒之深意也。

經者，氣血流通之處也。
人之臟腑與某經相通，即為某經之府，其流通之氣血原由府發出，而外感之內侵遂多以府為歸宿。
今將手足十二經及手足十二經之府詳列於下。

手足雖有十二經，其名則分為六經，因手足經之名原相同也。
其經有陰有陽，其陽經分太陽、陽明、少陽，其陰經分太陰、少陰、厥陰。
其陰陽之經原互相表裡，太陽與少陰為表裡，陽明與太陰為表裡，少陽與厥陰為表裡。
凡互為表裡者，因其陰陽之經並行，其陽行於表，陰行於里也。
至於經之分屬於府者，足太陽經之府在膀胱，足少陰經之府在腎，足陽明經之府在胃，足太陰經之府在脾，足少陽經之府在膽，足厥陰經之府在肝，此足之三陰、三陽經與府也。

手之太陽經其府在小腸，手之少陰經其府在心，手之陽明經其府在大腸，手之太陰經其府在肺，手之少陽經其府在三焦，手之厥陰經其府在心胞，此手之三陰、三陽經與府也。

陽經為陰經之表，而太陽經又為表中之表。
其經之大都會在背，而實則為周身之外廓，周身之營血衛氣皆賴其衛護保合，且具有充分之熱力，為營衛御外感之內侵，是以《內經》名之為巨陽。
推原其熱力之由來，不外君、相二火，君火生於心之血脈與肺相循環，而散熱於胸中大氣（一名宗氣）以外通於營衛，此如日麗中天有陽光下濟之熱也，是以其經名為太陽。
相火生於腎中命門，腎原屬水，中藏相火，其水火蒸熱之氣，由膀胱連三焦之脂膜以透達於身之外表，此猶地心水火之氣（地中心有水火之氣）應春令上透地面以生熱也，為其熱力發於水中，故太陽之經又名太陽寒水之經也。
為太陽經之熱力生於君、相二火，是以其經不但以膀胱為府，而亦以胸中為府，觀《傷寒論》陷胸諸湯、丸及瀉心諸湯，皆列於太陽篇中可知也。
至於人病傷寒，其六經相傳之次第，詳於《內經》素問熱論篇，謂「人之傷於寒也則為病熱，一日巨陽受之，故頭項痛、腰脊強；二日陽明受之，陽明主肌肉，其脈俠（同夾）鼻絡於目，故身熱目疼，而鼻乾不得臥也；三日少陽受之，少陽主膽，其脈循脅絡於耳，故胸脅痛而耳聾；三陽經絡皆受其病而未入於臟者故可汗而已；四日太陰受之，太陰脈布胃中絡於嗌（咽喉），故腹滿而嗌乾；五日少陰受之，少陰脈貫腎絡於肺，系舌本，故口燥舌乾而渴，六日厥陰受之，厥陰之脈循陰器而絡於肝，故煩滿而囊縮。」經絡受病入於府者，故可下而已，此《內經》論六經相傳之次第也。
至《傷寒論》六經之次序，皆以《內經》為法，而未明言其日傳一經，至愚生平臨證之實驗，見有傷寒至旬日，病猶在太陽之府者，至他經相傳之日期，亦無一定，蓋《內經》言其常，而病情之變化恆有出於常例之外者，至傳至某經，即現某經之病狀，此又不盡然，推原其所以然之故，且加以生平臨證之實驗，知傳至某經即現某經之病狀者，多系因其經先有內傷也。
若無內傷則傳至某經恆有不即現某經之病時，此在臨證者細心體察耳。

至於六經之命名，手足皆同，然有因手經發源之府而命名者，有因足經發源之府而命名者。
如太陽經名為太陽寒水之經，此原因足太陽之府命名，而手太陽亦名太陽寒水之經者，是以足經而連帶其手經也。
他如陽明經名為陽明燥金之經，是因手陽明之府命名（手陽明府大腸屬金，其互為表裡之肺亦屬金），而足陽明經亦名陽明燥金之經者，是以手經而連帶其足經也。
少陽經名為少陽相火之經，此因足少陽之府命名（膽中寄有相火），而手少陽經亦名為少陽相火之經者，是以足經而連帶其手經也。
太陰經名為太陰濕土之經，此因足太陰之府命名（脾為濕土），而手太陰經亦名太陰濕土之經者，是以足經而連帶其手經也。
少陰經名為少陰君火之經，此因手少陰之府命名（心為君火），而足少陰經亦名少陰君火之經者，是以手經而連帶其足經也。
厥陰經名為厥陰風木之經，此因足厥陰之府命名（肝屬木而主風），而手厥陰經亦名厥陰風木之經者，是以足經而連帶其手經也。
此手足十二經可併為六經之義也。
<h2><span class="darkgreen">2．太陽病桂枝湯證</span></h2>
病名傷寒，而太陽篇之開端，實中風、傷寒、風溫並列，蓋寒氣多隨風至，是中風者傷寒之誘起也。
無論中風、傷寒，入陽明後皆化為溫，是溫病者傷寒之歸宿也。
惟其初得之時，中風、傷寒、溫病，當分三種治法耳。
為中風為傷寒之誘起，是以太陽篇開始之第一方為桂枝湯，其方原為治中風而設也。

《傷寒論》原文：太陽病，發熱，汗出，惡風，脈緩者（緩脈與遲脈不同，脈搏以一息四至為準，脈遲者不足四至，若緩脈則至數不改似有懶動之意），名為中風。

《傷寒論》原文：太陽中風，陽浮而陰弱（脈法關前為陽，關後為陰，其浮脈見於關前，弱脈見於關後，浮者著手即得，弱者不任重按）。
陽浮者熱自發，陰弱者汗自出，嗇嗇惡寒。
（單弱不勝寒之意），淅淅惡風（為風所傷恆畏風聲之意），翕翕發熱（其熱蘊而不散之意），鼻鳴乾嘔者，桂枝湯主之。
<strong>【桂枝湯方】</strong>
桂枝三兩去皮，芍藥三兩，炙甘草二兩，生薑三兩，大棗十二枚擘。
上五味㕮咀，以水七升微火煮取三升，去滓，適寒溫，服一升。
服須臾，啜熱稀粥一升余以助藥力，溫復令一時許，遍體漐漐微似有汗者益佳，不可令如水流漓，病必不除。
若一服汗出病瘥（愈也），停後服，不必盡劑；若不汗，更服依前法；又不汗，後服小促其間，半日許，令三服盡；若病重者，一日一夜服，周時觀之；服一劑盡，病證猶在者，更作服；若汗不出者乃服至二三劑。
禁生冷、黏滑、肉面、五辛、酒酪、臭惡等物。

人之營衛皆在太陽部位，衛主皮毛，皮毛之內有白膜一層名為腠理，腠理之內遍布微絲血管即營也。
其人若衛氣充盛，可為周身之外圍，即受風不能深入（此受風，不可名為中風），其人恆多汗閉不出，迨其衛氣流通，其風自去，原可不藥而愈也。
至桂枝湯所主之證，乃衛氣虛弱，不能護衛其營分，外感之風直透衛而入營，其營為風邪所傷，又乏衛之保護，是以易於出汗。
其發熱者，因營分中之微絲血管原有自心傳來之熱，而有風以擾之，則更激發其熱也。
其惡風者，因衛虛無御風之力，而病之起點又由於風也。
推原其衛氣不能衛護之故，實由於胸中大氣之虛損。
《靈樞》五味篇曰：「谷始入於胃，其精微者，先出於胃之兩焦，以溉五臟，別出兩行營衛之道，其大氣之摶而不行者，積於胸中，命曰氣海。」由斯觀之，營衛原與胸中大氣息息相通，而大氣實為營衛內部之大都會，愚臨證實驗以來，見有大氣虛者，其營衛即不能護衛於外而汗出淋漓，夫大氣原賴水穀之氣時時培養，觀服桂枝湯者當啜熱粥以助藥力，此不惟助其速於出汗，實兼欲助胸中大氣以固營衛之本源也。

或問：桂枝湯提綱中原謂陰弱者汗自出，未嘗言陽弱者汗自出也。
夫關後為陰主血，關前為陽主氣，桂枝湯證，其弱脈惟見於關後，至關前之脈則見有浮象，未見其弱，而先生竟謂桂枝湯證之出汗，實由於胸中大氣之弱，不顯與提綱中之言相背乎？答曰：凡受風之脈多見於關前，提綱中所謂陽浮者，其關前之脈因受風而浮也，所謂陰弱者，知其未病之先其脈原弱，至病後而仍不改其弱也，由斯而論，其未病之先，不但關後之脈弱，即關前之脈亦弱，既病之後，其關前脈之弱者轉為浮脈所掩，而不見其弱耳。
然其脈雖浮，必不任重按，是浮中仍有弱也，特古人立言尚簡，未嘗細細明言耳。

是以愚用桂枝湯時，恆加黃耆以補其胸中大氣，加薄荷以助其速於出汗，不至若方後所云，恆服藥多次始汗也。
又宜加天花粉助芍藥以退熱（但用芍藥退熱之力恆不足），即以防黃耆服後能助熱也（黃耆天花粉等分並用，其涼熱之力相敵，若兼用之助芍藥清熱，分量又宜多用）。
若遇乾嘔過甚者，又宜加半夏以治其嘔，惟此時藥房所鬻之半夏，多制以礬（雖清半夏亦有礬），若用以止嘔，必須用微溫之水淘淨礬味，用之方效。

愚治桂枝湯證，又有屢用屢效之便方，較用桂枝湯殊為省事，方用生懷山藥細末兩半或一兩，涼水調和煮成稀粥一碗，加白糖令適口，以之送服西藥阿斯匹林一瓦，得汗即愈。

桂枝湯證之出汗，不過間有出汗之時，非時時皆出汗也，故必用藥再發其汗，始能將外感之風邪逐出。
然風邪去後，又慮其自汗之病不愈，故方中山藥與阿斯匹林並用，一發汗、一止汗也，至於發汗與止汗之藥並用而藥力兩不相妨者，此中原有深義，蓋藥性之入人臟腑，其流行之遲速原迥異，阿斯匹林之性其發汗最速，而山藥止汗之力則奏效稍遲，是以二藥雖一時並用，而其藥力之行則一先一後，分毫不相妨礙也。
<h2><span class="darkgreen">3．太陽病麻黃湯證</span></h2>
《傷寒論》原治傷寒之書，而首論中風者，因中風亦可名為傷寒也（《難經》曰：「傷寒有五；有中風，有傷寒，有濕溫，有熱病，有溫病」）。
然究與真傷寒不同，蓋中風病輕傷寒病重，為其重也，而治之者必須用大有力之藥，始能勝任，所謂大有力者，即《傷寒論》中之麻黃湯是也。
今試論麻黃湯證及麻黃湯制方之義，並詳論用麻黃湯時通變化裁之法。

《傷寒論》原文：太陽病，或已發熱，或未發熱，必惡寒，體痛，嘔逆，脈陰陽俱緊者，名曰傷寒。

又原文：太陽病頭疼，發熱，身疼，腰痛，骨節疼痛，惡風，無汗而喘者，麻黃湯主之。

脈象陰陽俱緊，實為傷寒之確徵。
然緊脈之狀最難形容，惟深明其病理，自不難想象而得。
脈生於心，心一動而外輸其血，周身之脈即一動，動則如波浪之有起伏，以理言之，凡脈之力大者，其起伏之勢自應愈大。
至緊脈其跳動若有力而轉若無所起伏，究其所以然之故，實因太陽為外衛之陽，因為寒所襲，逼之內陷與脈相併，則脈得太陽蘊蓄之熱，原當起伏有力以成反應之勢，而寒氣緊縮之力，又復逼壓其脈道使不能起伏，是以指下診之似甚有力而竟直穿而過，且因其不得起伏，蓄極而有左右彈之勢，此緊脈真象也。

至麻黃湯證，全體作疼痛者，以筋骨不禁寒氣之緊縮也（鐵條經嚴寒則縮短寒氣緊縮之力可知）。
其發熱者，身中之元陽為寒氣閉塞不能宣散而增熱也。
其無汗惡風者，汗為寒閉內蘊之熱原欲借汗透出，是以惡風也。
其作喘者，因手太陰肺經與衛共主皮毛，寒氣由皮毛入肺，閉其肺中氣管，是以不納氣而作喘。
然深究其作喘之由，猶不但此也，人之胸中亦太陽之部位也，其中間所積大氣，原與外表之衛氣息息相通，然大氣即宗氣，《靈樞》謂：「宗氣積於胸中，出於喉嚨，以貫心脈而行呼吸。」夫大氣既能以貫心脈，是營血之中亦大氣所流通也，傷寒之證，其營衛皆為外寒所束，則大氣內郁必膨脹而上逆沖肺，此又喘之所由來也。
<strong>【麻黃湯方】</strong>
麻黃三兩，桂枝三兩去皮，甘草一兩炙，杏仁七十個去皮尖。
上四味以水九升，先煮麻黃減二升，去上沫，納諸藥煮取二升半，去渣溫服八合（一升十合），復取微似汗，不須啜粥，余如桂枝法將息。

麻黃髮汗力甚猛烈，先煮之去其浮沫，因其沫中含有發表之猛力，去之所以緩麻黃髮表之性也。
麻黃不但善於發汗，且善利小便，外感之在太陽者，間有由經入府而留連不去者（凡太陽病多日不解者，皆是由經入府），以麻黃髮其汗，則外感之在經者可解，以麻黃利其小便，則外感之由經入府者，亦可分消也。
且麻黃又兼入手太陰能瀉肺定喘，俾外感之由皮毛竄入肺者（肺主皮毛），亦清肅無遺。
是以發太陽之汗者不但麻黃，而仲景定此方時獨取麻黃也。
桂枝味辛性溫，亦具有發表之力，而其所發表者，惟在肌肉之間，故善托肌肉中之寒外出，且《神農本草經》謂其主上氣咳逆吐吸（吸氣甫入即吐出），是桂枝不但能佐麻黃髮表，兼能佐麻黃入肺定喘也。
杏仁味苦性溫，《神農本草經》亦謂其主咳逆上氣，是亦能佐麻黃定喘可知，而其苦降之性又善通小便，能佐麻黃以除太陽病之留連於府者，故又加之以為佐使也。
至於甘草之甘緩，能緩麻黃髮汗之猛烈，兼能解杏仁之小毒，即以填補（甘草屬土能填補）出汗後之汗腺空虛也。
藥止四味，面面俱到，且又互相協助，此誠非聖手莫辦也。
<strong>附：用麻黃湯之變通法</strong>
人之稟賦隨天地之氣化為轉移，古今之氣化或有不同，則今人與古人之稟賦，其強弱厚薄偏陰偏陽之際不無差池，是以古方用於今日，正不妨因時制宜而為之變通加減也。

麻黃湯原用解其外寒，服後遍體汗出，惡寒既愈，有其病從此遂愈者，間有從此仍不愈，後浸發熱而轉為陽明證者，其故何也？愚初為人診病時，亦未解其故。
後乃知服麻黃湯汗出後，其營衛內陷之熱若還表隨汗消散，則其病即愈。
若其熱不復還表而內陷益深，其熱必將日增，此即太陽轉陽明之病也。
悟得此理後，再用麻黃湯時，必加知母數錢以解其內陷之熱，主治傷寒無汗，服後未有不愈者矣（醫方篇中有麻黃加知母湯可參觀）。
大青龍湯治傷寒無汗煩躁，是胸中先有內熱，無所發泄，遂鬱而作煩躁，故於解表藥中加石膏以清內熱。
然麻黃與石膏並用，間有不汗之時。
若用麻黃加知母湯，將知母重加數錢，其寒潤之性入肺中化合而為汗，隨麻黃以達於外，而煩躁自除矣。

上所論者，麻黃湯原宜加知母矣。
而間有不宜加者，此又不得不斟酌也。
間有其人陽分虛者，又當於麻黃湯中加補氣之藥以助之出汗。

一人年近四旬，身體素羸弱，於季冬得傷寒證，醫者投以麻黃湯汗無分毫，求為診治，其脈似緊而不任重按，遂於麻黃湯中加生黃耆、天花粉各五錢，一劑得汗而愈。

一人亦年近四旬，初得外感，經醫甫治愈，即出門作事，又重受外感，內外俱覺寒涼，頭疼氣息微喘，周身微形寒戰，診其脈六部皆無，重按亦不見，愚不禁駭然，問其心中除覺寒涼外別無所苦，知猶可治，不至有意外之慮，遂於麻黃湯原方中為加生黃耆一兩，服藥後六脈皆出，周身得微汗，病遂愈。

一人，年過三旬，身形素羸弱，又喜吸鴉片。
於冬令得傷寒證，因粗通醫學，自服麻黃湯，分毫無汗。
求為診視，脈甚微細，無緊象。
遂即所用原方，為加生黃耆五錢。
服後得汗而愈。
此二證皆用麻黃湯是不宜加知母，宜加黃耆者也。

嘗治一少年，於季冬得傷寒證，其人陰分素虧，脈近六至，且甚弦細，身冷惡寒，舌苔淡白。
延醫診視，醫者謂脈數而弱，傷寒雖在初得，恐不可用麻黃強發其汗。
此時愚應其近鄰之聘，因邀愚至其家，與所延之醫相商。
愚曰：「麻黃髮汗之力雖猛，然少用則無妨，再輔以補正之品，自能穩妥奏功矣。」遂為疏方：麻黃錢半，桂枝尖一錢，杏仁、甘草各錢半，又為加生懷山藥、北沙參各六錢。
囑其煎湯服後，若至兩點鐘不出汗，宜服西藥阿斯匹林二分許以助其出汗。
後果如此服之，周身得汗而愈矣。

曾治鄰村李姓少年，得傷寒證已過旬日，表證未罷，時或惡寒，頭猶微疼，舌苔猶白，心中微覺發熱，小便色黃，脈象浮弦，重按似有力，此熱入太陽之腑（膀胱）也。
投以麻黃湯，為加知母八錢，滑石六錢，服後一汗而愈。

此證雖在太陽之表與腑，實已連陽明矣。
故方中重用知母以清陽明之熱，而仍用麻黃解其表，俾其餘熱之未盡清者仍可由汗而消散，此所以一汗而愈也。
至於《傷寒論》中載有其病重還太陽者，仍宜以麻黃湯治之，而愚遇此證，若用麻黃湯時亦必重加知母也。

麻黃湯證有兼咽喉疼者，宜將方中桂枝減半，加天花粉六錢，射干三錢，若其咽喉疼而且腫者，麻黃亦宜減半，去桂枝再加生蒲黃三錢以消其腫，然如此加減，涼藥重而表藥輕，若服後過點半鐘不出汗時，亦服西藥阿斯匹林瓦許以助其汗；若服後汗仍不出時，宜阿斯匹林接續再服，以汗出為目的；若能遍體皆微見汗，則咽喉之疼腫皆愈矣。

麻黃湯證，若遇其人素有肺勞病者，宜於原方中加生懷山藥、天門冬各八錢。

麻黃湯證，若遇其人素有吐血病者，雖時已愈，仍宜去桂枝以防風二錢代之（吐血之證最忌桂枝），再加生杭芍三錢（按古之一兩約折為今之三錢，且將一次所煎之湯分作三劑，則一劑之中當有麻黃三錢），然又宜因時、因地、因人細為斟酌，不必定以三錢為準也。
如溫和之時，汗易出少用麻黃即能出汗。
嚴寒之時，汗難出必多用麻黃始能出汗，此因時也。
又如大江以南之人，其地氣候溫暖，人之生於其地者，其肌膚淺薄，麻黃至一錢即可出汗，故南方所出醫書有用麻黃不過一錢之語。
至黃河南北，用麻黃約可以三錢為率。
至東三省人，因生長於嚴寒之地，其肌膚頗強厚，須於三錢之外再將麻黃加重始能得汗，此因地也。
至於地無論南北，時無論寒燠，凡其人之勞碌於風塵，與長居屋中者，其肌膚之厚薄強弱原自不同，即其汗之易出不易出，或宜多用麻黃，或宜少用麻黃，原不一致，此因人也。
用古人之方者，豈可膠柱鼓瑟哉！
<h2><span class="darkgreen">4．太陽與陽明合病麻黃湯證</span></h2>
《傷寒論》原文：太陽與陽明合病，喘而胸滿者不可下，宜麻黃湯主之。

太陽與陽明合病，是太陽表證未罷，而又兼陽明之熱也。
其喘者風寒由皮毛襲肺也。
其胸滿者胸中大氣因營衛閉塞，不能宣通而生䐜脹也。
其言不可下者，因陽明仍連太陽，下之則成結胸，且其胸本發滿，成結胸尤易，矧其陽明之熱，僅在於經，亦斷無可下之理，故諄諄以不可下示戒也。
仍治以麻黃湯，是開其太陽而使陽明初生之熱隨汗而解也。

證兼陽明，而仍用麻黃湯主治，在古人稟賦敦厚，淡泊寡欲，服之可以有效。
今人則稟賦薄弱，嗜好日多，強半陰虧，若遇此等證時，宜以薄荷代方中桂枝。
若其熱稍劇，而大便實者，又宜酌加生石膏（宜生用不可煅用理詳白虎湯下）數錢，方能有效。
<h2><span class="darkgreen">5．太陽溫病麻杏甘石湯證</span></h2>
至於溫病，在上古時，原與中風、傷寒統名之為傷寒，是以秦越人《難經》有傷寒有五之說。
至仲景著《傷寒論》，知溫病初得之治法，原與中風、傷寒皆不同，故於太陽篇首即明分為三項，而於溫病復詳細論之，此仲景之醫學，較上古有進步之處也。

《傷寒論》原文：太陽病，發熱而渴，不惡寒者，為溫病。
若發汗已，身灼熱者，名曰風溫。
風溫為病，脈陰陽俱浮，自汗出，身重，多眠睡，息必鼾，語言難出。

論溫病之開端，亦冠以太陽病三字者，因溫病亦必自太陽（此是足太陽非手太陽，彼謂溫病入手經不入足經者，果何所據也）入也。
然其化熱最速，不過數小時即侵入陽明，是以不覺惡寒轉發熱而渴也。
治之者不知其為溫病，而誤以熱藥發之，竟至汗出不解而轉增其灼熱，則即此不受熱藥之發表，可確定其名為風溫矣。
其脈陰陽俱浮者象風之飄揚也，自汗出者熱隨浮脈外透也，身重者身體經熱痠軟也，多眠睡者精神經熱昏沉也，語言難出者，上焦有熱而舌腫脹也。

風溫之外，又有濕溫病與伏氣化熱溫病，而提綱中止論風溫者，因濕溫及伏氣化熱之溫，其病之起點亦恆為風所激發，故皆可以風溫統之也。

提綱中論風溫之病狀詳矣，而提綱之後未列治法，後世以為憾事。
及反復詳細推之，乃知《傷寒論》中原有治溫病之方，特因全書散佚，後經叔和編輯而錯簡在後耳。
嘗觀《傷寒論》第六十二節云：「發汗後，不可更行桂枝湯，汗出而喘，無大熱者，可與麻黃杏仁甘草生石膏湯。」今取此節與溫病提綱對觀，則此節之所謂發汗後，即提綱之所謂若發汗也，此節之所謂喘，即提綱之所謂息必鼾也，由口息而喘者，由鼻息即鼾矣，此節之所謂無大熱，即提綱之所謂身灼熱也，蓋其灼熱猶在外表，心中仍無大熱也，將此節之文與溫病提綱一一比較，皆若合符節。

夫中風、傷寒、溫病特立三大提綱，已並列於篇首，至其後則於治中風治傷寒之方首仍加提綱，以彼例此，確知此節之文原為溫病之方，另加提綱無疑，即麻杏甘石湯為治溫病之方無疑也。
蓋當仲景時，人之治溫病者，猶混溫病於中風、傷寒之中，於病初得時，未細審其發熱不惡寒，而以溫熱之藥發之，是以汗後不解。
或見其發熱不惡寒，誤認為病已傳裡，而竟以藥下之，是以百六十三節，又有下後不可更行桂枝湯云云。
所稍異者，一在汗後，一在下後，仲景恐人見其汗出再誤認為桂枝證，故切戒其不可更行桂枝湯，而宜治以麻杏甘石湯。
蓋傷寒定例，凡各經病證誤服他藥後，其原病猶在者，仍可投以正治之原方，是以百零三節云，凡柴胡湯病證而下之，若柴胡證不罷者復與小柴胡湯。
以此例彼，知麻杏甘石湯為救溫病誤治之方，實即治溫病初得之主方，而欲用此方於今日，須將古方之分量稍有變通。
<strong>【麻黃杏仁甘草石膏湯原方】</strong>
麻黃四兩去節，杏仁五十個去皮尖，甘草二兩，石膏八兩碎綿裹。

上四味以水七升，先煮麻黃減二升去上沫，納諸藥煮取二升，去渣溫服一升。

方中之義，用麻黃協杏仁以定喘，伍以石膏以退熱，熱退其汗自止也。
復加甘草者，取其甘緩之性，能調和麻黃、石膏，使其涼熱之力溶和無間以相助成功，是以奏效甚捷也。

此方原治溫病之汗出無大熱者，若其證非汗出且熱稍重者，用此方時，原宜因證為之變通，是以愚用此方時，石膏之分量恆為麻黃之十倍，或麻黃一錢、石膏一兩，或麻黃錢半、石膏兩半。
遇有不出汗者，恐麻黃少用不致汗，服藥後可服西藥阿斯匹林瓦許以助其汗。
若遇熱重者，石膏又可多用。
曾治白喉證及爛喉痧證（爛喉痧證必兼溫病、白喉證，亦多微兼外感），麻黃用一錢，石膏恆重至二兩，喉證最忌麻黃，而能多用石膏以輔弼之，則不惟不忌，轉能借麻黃之力立見奇功也。

至於肺病之起點，恆有因感受風溫，其風邪稽留肺中化熱鑠肺，有時肺中作癢，即連連喘嗽者，亦宜投以此湯，清其久蘊之風邪，連服數劑其肺中不作癢，嗽喘自能減輕，再徐治以潤肺清火利痰之劑，而肺病可除矣。
蓋此麻杏甘石湯之用處甚廣，凡新受外感作喘嗽，及頭疼、齒疼、兩腮腫疼，其病因由於外感風熱者皆可用之，惟方中藥品之分量，宜因證變通耳。
<strong>【附記】</strong>
林××，年近五旬，因受風溫，雖經醫治愈，而肺中餘熱未清，致肺陰鑠耗，釀成肺病，屢經醫治無效。
其脈一息五至，浮沉皆有力，自言喉連肺際，若覺癢則咳嗽頓發，劇時連嗽數十聲，周身汗出，必吐出若干稠痰其嗽始止。
問其心中常覺發熱，大便燥甚，四五日一行。
因悟其肺際作癢，即頓發咳嗽者，必其從前病時風邪由皮毛襲入肺中者，至今猶未盡除也。
因其肺中風熱相助為虐，宜以麻黃祛其風，石膏清其熱，遂為開麻杏甘石湯方，麻黃用錢半，生石膏用兩半，杏仁三錢，甘草二錢，煎服一劑，咳嗽頓愈。
診其脈仍有力，又為開善後之方，用生山藥一兩，北沙參、天花粉、天冬各五錢，川貝、射干、蘇子、甘草各二錢，囑其多服數劑，肺病可從此除根。
後閱旬日，林××又求診視，言先生去後，余服所開善後方，肺癢咳嗽仍然反復，遂仍服第一次方，至今已連服十劑，心中熱已退，仍分毫不覺藥涼，肺癢咳嗽皆愈，且飲食增加，大便亦不甚乾燥。
聞其所言，誠出愚意料之外也。
再診其脈已不數，仍似有力，遂將方中麻黃改用一錢，石膏改用一兩，杏仁改用二錢，又加生懷山藥六錢，俾煎湯接續服之，若服之稍覺涼時，即速停止，後連服七八劑似稍覺涼，遂停服，肺病從此竟愈。
<strong>按:</strong>
治肺勞投以麻黃杏仁甘草石膏湯，且用至二十餘劑，竟將肺勞治愈，未免令閱者生疑，然此中固有精細之理由在也。
蓋肺病之所以難愈者，為治之者但治其目前所現之證，而不深究其病因也。
如此證原以外感受風成肺勞，且其肺中作癢，猶有風邪存留肺中，且為日既久則為錮閉難出之風邪，非麻黃不能開發其錮閉之深，惟其性偏於熱，於肺中蘊有實熱者不宜，而重用生石膏以輔弼之，既可解麻黃之熱，更可清肺中久蘊之熱，以治肺熱有風勞嗽者，原為正治之方，故服之立時見功。
至於此藥，必久服始能拔除病根，且久服麻黃、石膏而無流弊者，此中又有理由在，蓋深入久錮之風邪，非屢次發之不能透，而伍以多量之石膏以為之反佐，俾麻黃之力惟旋轉於肺臟之中，不至直達於表而為汗，此麻黃久服無弊之原因也。
至石膏性雖寒涼，然其質重氣輕，煎入湯劑毫無汁漿（無汁漿即是無質），其輕而且涼之氣，盡隨麻黃髮表之力外出，不復留中而傷脾胃，此石膏久服無弊之原因也。
所遇之證，非如此治法不愈，用藥即不得不如此也。
<h2><span class="darkgreen">6．太陽病大青龍湯證</span></h2>
（附：脈微弱汗出惡風及筋惕肉瞤治法）
有太陽中風之脈，兼見太陽傷寒之脈者，大青龍湯所主之證是也。

《傷寒論》原文：太陽中風，脈浮緊，發熱，惡寒，身疼痛，不汗出而煩躁，大青龍湯主之。
若脈微弱，汗出惡風者，不可服，服則厥逆，筋惕肉瞤，此為逆也。
<strong>【大青龍湯方】</strong>
麻黃六兩去節，桂枝二兩去皮，甘草二兩炙，杏仁五十個去皮尖，生薑三兩切，大棗十二枚擘。
石膏如雞子大碎（如雞子大當有今之三兩）。

上七味，以水九升先煮麻黃減二升，去上沫，納諸藥煮取三升，去滓溫服一升，取微似汗，汗出多者溫粉撲之。
一服汗者停後服。
汗多亡陽遂虛，惡風煩躁，不得眠也。

此大青龍湯所主之證，原系胸中先有蘊熱，又為風寒錮其外表，致其胸中之蘊熱有蓄極外越之勢。
而其錮閉之風寒，而猶恐芍藥苦降酸斂之性，似於發汗不宜，而代以石膏，且多用之以厚其力，其辛散涼潤之性，既能助麻、桂達表，又善化胸中蘊蓄之熱為汗，隨麻、桂透表而出也，為有云騰致雨之象，是以名為大青龍也。
至於脈微弱汗出惡風者，原系胸中大氣虛損，不能固攝衛氣，即使有熱亦是虛陽外浮，若誤投以大青龍湯，人必至虛者益虛，其人之元陽因氣分虛極而欲脫，遂致肝風萌動而筋惕肉瞤也。
夫大青龍湯既不可用，遇此證者自當另有治法，擬用生黃耆、生杭芍各五錢，麻黃錢半，煎湯一次服下，此用麻黃以逐其外感，黃耆以補其氣虛，芍藥以清其虛熱也。
為方中有黃耆以補助氣分，故麻黃仍可少用也。
若其人已誤服大青龍湯，而大汗亡陽，筋惕肉瞤者，宜去方中麻黃加淨萸肉一兩。

《傷寒論》原文：傷寒脈浮緩，身不疼，但重，乍有輕時，無少陰證者，大青龍湯發之。

細思此節之文，知所言之證原系溫病，而節首冠以傷寒二字者，因中風、溫病在本書之定例，均可名為傷寒也。
凡外感之脈多浮，以其多兼中風也。
前節言傷寒脈浮緊，是所中者為凜冽之寒風，是中風兼傷寒也。
後節言傷寒脈浮緩，知所中者非凜冽之寒風，當為柔和之溫風，既中柔和之溫風，則即成風溫矣。
是以病為傷寒必胸中煩躁而後可用石膏，至溫病其胸中不煩躁，亦恆可用石膏，且其身不疼但重，傷寒第六節溫病提綱中，原明言身重此明徵也。
況其證乍有輕時，若在傷寒必不復重用石膏，惟溫病雖有輕時，亦可重用石膏。
又傷寒初得有少陰證，若溫病則始終無少陰證（少陰證有寒有熱，此言無少陰證，指少陰之寒證而言，少陰寒證斷不可用大青龍湯，至少陰熱證，原為伏氣化熱竄入少陰，雖在初得亦可治以大青龍湯，此又不可不知），此尤不為傷寒而為溫病之明徵也。
由此觀之，是此節原為治溫病者說法，欲其急清燥熱以存真陰為先務也。
至愚用此方治溫病時，恆以薄荷代方中桂枝，尤為穩妥。

凡發汗所用之藥，其或涼或熱，貴與病適宜。
其初得病寒者宜用熱藥發其汗，初得病熱者宜用涼藥發其汗。
如大青龍湯證，若投以麻黃湯則以熱濟熱，恆不能出汗，即或出汗其病不惟不解，轉益增煩躁，惟於麻、桂湯中去芍藥，重加石膏多於麻、桂數倍，其涼潤輕散之性，與胸中之煩躁化合自能作汗，矧有麻黃之善透表者以助之，故服後覆杯之頃，即可周身得汗也。

曾治一人冬日得傷寒證，胸中異常煩躁，醫者不識為大青龍湯證，竟投以麻黃湯，服後分毫無汗，胸中煩躁益甚，自覺屋隘莫能容，診其脈洪滑而浮，治以大青龍湯，為加天花粉八錢，服後五分鐘，周身汗出如洗，病若失。

或問：服桂枝湯者，宜微似有汗，不可令如水流漓，病必不除，服麻黃湯者，復取微似汗，知亦不可令汗如水流漓也。
今於大青龍湯中加花粉，服湯後竟汗出如洗而病若失者何也？答曰：善哉問也，此中原有妙理，非此問莫能發之。
凡傷寒、溫病，皆忌傷其陰分，桂枝湯證與麻黃湯證，禁過發汗者恐傷其陰分也。
至大青龍湯證，其胸中蘊有燥熱，得重量之石膏則化合而為汗，其燥熱愈深者，化合之汗愈多，非儘量透發於外，其燥熱即不能徹底清肅，是以此等汗不出則已，出則如時雨沛然莫可遏抑。
蓋麻黃、桂枝等湯，皆用藥以祛病，得微汗則藥力即能勝病，是以無事過汗以傷陰分。
至大青龍湯乃合麻、桂為一方，又去芍藥之酸收，益以石膏之辛涼，其與胸中所蘊之燥熱化合，猶如冶紅之鐵沃之以水，其熱氣自然蓬勃四達，此乃調燮其陰陽，聽其自汗，此中精微之理，與服桂枝、麻黃兩湯不可過汗者，迥不侔也。

或問：大青龍湯證，當病之初得何以胸中即蘊此大熱？答曰：此傷寒中伏氣化熱證也（溫病中有伏氣化熱，傷寒中亦有伏氣化熱）。
因從前所受外寒甚輕，不能遽病，惟伏藏於三焦脂膜之中，阻塞升降之氣化，久而化熱，後又因薄受外感之激動，其熱陡發，竄入胸中空曠之府，不汗出而煩躁，夫胸中原為太陽之府，為其猶在太陽，是以其熱雖甚而仍可汗解也。
<h2><span class="darkgreen">7．太陽病小青龍湯證</span></h2>
《傷寒論》原文：傷寒表不解，心下有水氣，乾嘔，發熱而咳，或渴，或利，或噎，或小便不利，少腹滿，或喘者，小青龍湯主之。

水散為氣，氣可復凝為水。
心下不曰停水，而曰有水氣，此乃飲水所化之留飲，形雖似水而有黏滯之性，又與外感互相膠漆，是以有以下種種諸病也。
乾嘔者水氣黏滯於胃口也，發熱者水氣變為寒飲，迫心肺之陽外越也，咳者水氣浸入肺中也，渴者水氣不能化津液上潮也，利者水氣溜入大腸作瀉也，噎者水氣變為寒痰梗塞咽喉也，小便不利少腹滿者，水氣凝結膨脹於下焦也，喘者肺中分支細管皆為水氣所瀰漫也。
<strong>【小青龍湯原方】</strong>
麻黃三兩去節，桂枝三兩去皮，芍藥三兩，五味子半升，乾薑三兩切，甘草三兩炙，細辛三兩，半夏半升湯洗。

上八味，以水一斗先煮麻黃，減二升去上沫，納諸藥煮取三升，去滓溫服一升。
若微利者，去麻黃，加蕘花如雞子大熬（炒也），令赤色；若渴者，去半夏加栝蔞根三兩；若噎者，去麻黃加附子一枚炮；若小便不利少腹滿者，去麻黃加茯苓四兩；若喘者去麻黃加杏仁半升。
<strong>按</strong>
：蕘花近時無用者，《醫宗金鑑》注，謂系芫花之類，攻水之力甚峻，用五分可令人下數十次，當以茯苓代之。
又噎字，註疏家多以呃逆解之，字典中原有此講法，然觀其去麻黃加附子，似按寒痰凝結梗塞咽喉解法，方與所加之藥相宜。
<strong>【後世所用小青龍湯分量】</strong>
麻黃二錢，桂枝尖二錢，芍藥三錢，五味子錢半，乾薑一錢，甘草錢半，細辛一錢，半夏二錢，煎一盅作一次服。

小青龍湯所兼主諸病，喘居其末，而後世治外感痰喘者，實以小青龍湯為主方，是小青龍湯為外感中治痰飲之劑，實為理肺之劑也。
肺主呼吸，其呼吸之機關在於肺葉之闟闢，其闟闢之機自如，喘病自愈。
是以陳修園謂：小青龍湯當以五味、乾薑、細辛為主藥，蓋五味子以司肺之闟，乾薑以司肺之闢，細辛以發動其闟闢活潑之機，故小青龍湯中諸藥皆可加減，獨此三味不可加減。
　按：　陳氏此論甚當，至其謂細辛能發動闟闢活潑之靈機，此中原有妙理。
蓋細辛人皆知為足少陰之藥，故傷寒少陰證多用之，然其性實能引足少陰與手少陰相交，是以少陰傷寒，心腎不交而煩躁者宜用之，又能引諸藥之力上達於腦，是以陰寒頭疼者必用之，且其含有龍腦氣味，能透發神經使之靈活，自能發動肺葉闟闢之機使靈活也。

鄒潤安謂：凡風氣寒氣，依於精血、津液、便溺、涕唾以為患者，並能曳而出之，使相離而不相附，審斯則小青龍湯中之用細辛，亦所以除水氣中之風寒也。

仲景之方，用五味即用乾薑，誠以外感之證皆忌五味，而兼痰嗽者尤忌之，以其酸斂之力甚大，能將外感之邪錮閉肺中永成勞嗽，惟濟之以乾薑至辛之味，則無礙。
誠以五行之理，辛能勝酸，《內經》有明文也。
徐氏《本草百種注》中論之甚詳。
而愚近時臨證品驗，則另有心得，蓋五味之皮雖酸，其仁則含有辛味，以仁之辛濟皮之酸，自不至因過酸生弊，是以愚治勞嗽，恆將五味搗碎入煎，少佐以射干、牛蒡諸藥即能奏效，不必定佐以乾薑也。

特是醫家治外感痰喘喜用麻黃，而以小青龍湯治外感之喘，轉去麻黃加杏仁，恆令用者生疑。
近見有彰明登諸醫報而議其非者，以為既減去麻黃，將恃何者以治外感之喘乎？不知《神農本草經》謂桂枝主上氣咳逆，吐吸，是桂枝原能降氣定喘也。
誠以喘雖由於外感，亦恆兼因元氣虛損不能固攝，麻黃雖能定喘，其得力處在於瀉肺，恐於元氣素虛者不宜，是以不取麻黃之瀉肺，但取桂枝之降肺，更加杏仁能降肺兼能利痰祛邪之品以為之輔佐，是以能穩重建功也。

愚初為人診病時，亦不知用也。
猶憶歲在乙酉，鄰村李××，三十餘，得外感痰喘證，求為診治。
其人體豐，素有痰飲，偶因感冒風寒，遂致喘促不休，表裡俱無大熱，而精神不振，略一合目即昏昏如睡，胸膈又似滿悶，不能飲食，舌苔白膩，其脈滑而濡，至數如常。
投以散風清火利痰之劑，數次無效。
繼延他醫數人診治，皆無效。
遷延日久，勢漸危險，復商治於愚。
愚諗一老醫皮××，年近八旬，隱居渤海之濱，為之介紹延至。
診視畢，曰：「此易治，小青龍湯證也。」遂開小青龍湯原方，加杏仁三錢，仍用麻黃一錢。
一劑喘定。
繼用苓桂朮甘湯加天冬、厚朴，服兩劑全愈。

愚從此知小青龍湯之神妙。
自咎看書未到，遂廣閱《傷寒論》諸家註疏，至喻嘉言《尚論篇》論小青龍湯處，不覺狂喜起舞，因嘆曰：「使愚早見此名論，何至不知用小青龍湯也。」從此以後，凡遇外感喘證可治以小青龍湯者，莫不投以小青龍湯。
而臨證細心品驗，知外感痰喘之挾熱者，其肺必脹，當仿《金匱》用小青龍湯之加石膏，且必重加生石膏方效。
迨至癸巳，李××又患外感痰喘，復求愚為診治，其證脈大略如前，而較前熱盛。
投以小青龍湯去麻黃，加杏仁三錢，為其有熱又加生石膏一兩。
服後，其喘立止。
藥力歇後，而喘仍如故。
連服兩劑皆然。
此時皮姓老醫已沒，無人可以質正，愚方竭力籌思，將為變通其方，其岳家滄州為送醫至，愚即告退。
後經醫數人，皆延自遠方，服藥月餘，竟至不起。

愚因反復研究，此證非不可治，特用藥未能吻合，是以服藥終不見效。
徐靈胎謂：「龍骨之性，斂正氣而不斂邪氣」，故《傷寒論》方中，仲景於邪氣未盡者，亦用之。
外感喘證服小青龍湯愈而仍反復者，正氣之不斂也。
遂預擬一方，用龍骨、牡蠣（皆不煅）各一兩以斂正氣，蘇子、清半夏各五錢以降氣利痰，名之曰從龍湯，謂可用於小青龍湯之後。

平均小青龍湯之藥性，當以熱論。
而外感痰喘之證又有熱者十之八九，是以愚用小青龍湯三十餘年，未嘗一次不加生石膏。
即所遇之證分毫不覺熱，亦必加生石膏五六錢，使藥性之涼熱歸於平均。
若遇證之覺熱，或脈象有熱者，則必加生石膏兩許或一兩強。
若因其脈虛用人參於湯中者，即其脈分毫無熱，亦必加生石膏兩許以輔之，始能受人參溫補之力。
至其證之或兼煩躁，或表裡壯熱者，又宜加生石膏至兩半或至二兩，方能奏效。
蓋如此多用石膏，不惟治外感之熱且以解方中藥性之熱也。
為有石膏以監製麻黃，若遇脈之實者，仍宜用麻黃一錢，試舉一案以徵明之。

堂姊丈褚××，體豐氣虛，素多痰飲，薄受外感，即大喘不止，醫治無效，旬日喘始愈，偶與愚言及，若甚恐懼。
愚曰：此甚易治，顧用藥何如耳。
《金匱》小青龍加石膏湯，為治外感痰喘之神方，輔以拙擬從龍湯，則其功愈顯，若後再喘時，先服小青龍湯加石膏，若一劑喘定，繼服從龍湯一兩劑，其喘必不反復。
若一劑喘未定，小青龍加石膏湯可服至兩三劑，若猶未全愈，繼服從龍湯一兩劑必能全愈。
若服小青龍加石膏湯，喘止旋又反復，再服不效者，繼服從龍湯一兩劑必效。
遂錄兩方贈之，褚××甚欣喜如獲異珍。
後用小青龍湯時，畏石膏不敢多加，雖效實無捷效，偶因外感較重喘劇，連服小青龍兩劑，每劑加生石膏三錢，喘不止而轉增煩躁。
急迎為診視，其脈浮沉皆有力，遂即原方加生石膏一兩，煎湯服後其喘立止，煩躁亦愈，繼又服從龍湯兩劑以善其後。
<strong>按</strong>
：小青龍湯以驅邪為主，從龍湯以斂正為主。
至斂正之藥，惟重用龍骨、牡蠣，以其但斂正氣而不斂邪氣也（觀《傷寒論》中仲景用龍骨牡蠣之方可知）。
又加半夏、牛蒡以利痰，蘇子以降氣，芍藥清熱兼利小便，以為餘邪之出路，故先服小青龍湯病減去十之八九，即可急服從龍湯以收十全之功也。

寒溫中，皆有痰喘之證，其劇者甚為危險。
醫者自出私智治之，皆不能效，惟治以小青龍湯，或治以小青龍加石膏湯，則可隨手奏效。
然寒溫之證，兼喘者甚多，而有有痰無痰，與虛實輕重之分，又不必定用小青龍湯也。
今即愚所經驗者，縷析條分，臚列於下，以備治外感作喘者之採用。

（一）氣逆迫促，喘且呻，或兼肩息者，宜小青龍湯減麻黃之半，加杏仁。
熱者加生石膏。

（二）喘狀如前，而脈象無力者，宜小青龍湯去麻黃，加杏仁，再加人參、生石膏。
若其脈虛而兼數者，宜再加知母。

（三）喘不至呻，亦不肩息，唯吸難呼易，苦上氣，其脈虛而無力或兼數者，宜拙擬滋陰清燥湯。

（四）喘不甚劇，呼吸無聲，其脈實而至數不數者，宜小青龍湯原方加生石膏。
若脈數者，宜減麻黃之半，加生石膏、知母。

（五）喘不甚劇，脈洪滑而浮，舌苔白厚，胸中煩熱者，宜拙擬寒解湯。
服後自然汗出，其喘即愈。

（六）喘不甚劇，脈象滑實，舌苔白厚，或微兼黃者，宜白虎湯少加薄荷葉。

（七）喘而發熱，脈象洪滑而實，舌苔白或兼黃者，宜白虎湯加栝蔞仁。

（八）喘而發熱，其脈象確有實熱，至數兼數，重按無力者，宜白虎加人參，再加川貝、蘇子。
若虛甚者，宜以生山藥代粳米。

（九）喘而結胸者，宜酌其輕重，用《傷寒論》中諸陷胸湯、丸，或拙擬蕩胸湯以開其結，其喘自愈。

（十）喘而煩躁，胸中滿悶，不至結胸者，宜越婢加半夏湯，再加栝蔞仁。
若在暑熱之時，宜以薄荷葉代方中麻黃。

至於麻黃湯證恆兼有微喘者，服麻黃湯原方即愈。
業醫者大抵皆知，似無庸愚之贅言。
然服藥後喘雖能愈，不能必其不傳陽明。
惟於方中加知母數錢，則喘愈而病亦必愈。

若遇脈象虛者，用小青龍湯及從龍湯時，皆宜加參，又宜酌加天冬，以調解參性之熱，然如此佐以人參、天冬，仍有不足恃之時。
曾治一人年近六旬，痰喘甚劇，脈則浮弱不堪重按，其心中則頗覺煩躁，投以小青龍湯去麻黃加杏仁，又加生石膏一兩，野臺參四錢，天冬六錢，俾煎湯一次服下，然仍恐其脈虛不能勝藥，預購生杭萸肉（藥房中之山萸肉多用酒拌蒸熟令色黑，其酸斂之性大減，殊非所宜）三兩，以備不時之需。
乃將藥煎服後，氣息頓平，閱三點鐘，忽肢體顫動，遍身出汗，又似作喘，實則無氣以息，心怔忡莫支，診其脈如水上浮麻，莫辨至數，急將所備之萸肉急火煎數沸服下，汗止精神稍定，又添水煮透，取濃湯一大盅服下，脈遂復常，怔忡喘息皆愈。
繼於從龍湯中加萸肉一兩，野臺參三錢，天冬六錢，煎服兩劑，痰喘不再反復。
<strong>按</strong>
：此證為元氣將脫，有危在頃刻之勢，重用山萸肉即可隨手奏效者，因人之臟腑惟肝主疏泄，人之元氣將脫者，恆因肝臟疏泄太過，重用萸肉以收斂之，則其疏泄之機關可使之頓停，即元氣可以不脫，此愚從臨證實驗而得，知山萸肉救脫之力十倍於參、耆也。
因屢次重用之，以挽回人命於頃刻之間，因名之為回生山茱萸湯。

其人若素有肺病常咳血者，用小青龍湯時，又當另有加減，宜去桂枝留麻黃，又宜於加杏仁、石膏之外，再酌加天冬數錢，蓋咳血及吐衄之證，最忌桂枝，而不甚忌麻黃，以桂枝能助血分之熱也。
憶歲在癸卯，近族舅母劉媼，年過五旬，曾於初春感受風寒，愚為診視疏方中有桂枝，服後一汗而愈，因其方服之有效，恐其或失，黏於壁上以俟再用。
至暮春又感受風溫，遂取其方自購藥服之，服後遂至吐血，治以涼血降胃之藥，連服數劑始愈。
<h2><span class="darkgreen">8．太陽病旋覆花代赭石湯證</span></h2>
心下停有水氣可作乾嘔咳喘，然水氣仍屬無形不至於痞硬也。
乃至傷寒或因汗吐下傷其中焦正氣，致沖氣肝氣皆因中氣虛損而上干，迫搏於心下作痞硬，且其外呼之氣必噫而後出者，則非小青龍湯所能治矣，而必須治以旋覆花代赭石湯。

《傷寒論》原文：傷寒發汗，若吐若下解後，心下痞硬，噫氣不除者，旋覆代赭石湯主之。
<strong>【旋覆代赫石湯方】</strong>
旋覆花三兩，人參二兩，生薑五兩切，代赭石一兩，大棗十二枚擘，甘草三兩炙，半夏半升洗。

上七味，以水一斗煮取六升，去滓再煮取三升，溫服一升，日三服。

人之胃氣，其最重之責任在傳送飲食，故以息息下行為順。
乃此證因汗吐下傷其胃氣，則胃氣不能下行，或更轉而上逆。
下焦之衝脈（為奇經八脈之一），原上隸陽明，因胃氣上逆，遂至引動沖氣上衝，更助胃氣上逆。
且平時肝氣原能助胃消食，至此亦隨之上逆，團結於心下痞而且硬，阻塞呼吸之氣不能上達，以致噫氣不除，噫氣者強呼其氣外出之聲也。
此中原有痰涎與氣相凝滯，故用旋覆花之逐痰水除脅滿者，降胃兼以平肝，又輔以赭石、半夏降胃即以鎮沖，更伍以人參、甘草、大棗、生薑以補助胃氣之虛，與平肝降胃鎮沖之品相助為理，奏功自易易也。

赭石最善平肝、降胃、鎮沖，在此方中當得健將，而只用一兩，折為今之三錢，三分之則一劑中只有一錢，如此輕用必不能見效。
是以愚用此方時，輕用則六錢，重用則一兩，蓋如此多用，不但取其能助旋覆、半夏以平肝、降胃、鎮沖也，且能助人參以輔助正氣。
蓋人參雖善補氣，而實則性兼升浮，惟借赭石之重墜以化其升浮，則人參補益之力下行可至湧泉，非然者但知用人參以補氣，而其升浮之性轉能補助逆氣，而分毫不能補助正氣，是用之不如不用也。
是以愚從屢次經驗以來，知此方中之赭石，即少用亦當為人參之三倍也。

旋覆花，《神農本草經》謂其味鹹，主結氣、脅下滿、驚悸、除水。
為其味鹹，有似朴硝，故有軟堅下行之功，是以有以上種種之功效。
敝邑（鹽山）武帝臺汙所產旋覆花，其味鹹而且辛，用以平肝、降胃、開痰、利氣誠有殊效。

王姓童子，十二三歲，於晨起忽左半身手足不遂，知其為痰瘀經絡，致氣血不能流通也。
時蓄有自制半夏若干，及所採武帝臺旋覆花若干，先與以自制半夏，俾為末徐徐服之，服盡六兩病愈弱半，繼與以武帝臺旋覆花，俾其每用二錢半，煎湯服之，日兩次，旬日全愈。
蓋因其味鹹而兼辛，則其利痰開瘀之力當益大，是以用之有捷效也。
夫咸而兼辛之旋覆花，原為罕有之佳品，至其味微咸而不甚苦者，藥房中容或有之，用之亦可奏效。
若並此種旋覆花亦無之，用此方時，宜將方中旋覆花減半，多加赭石數錢，如此變通其方亦權可奏效也。

或問：人之呼吸惟在肺中，旋覆代赭石湯證，其痞硬在於心下，何以妨礙呼吸至噫氣不除乎？答曰：肺者發動呼吸之機關也，至呼吸氣之所及，非僅在於肺也，是以肺管有分支下連於心，再下則透膈連於肝，再下則由肝連於包腎之脂膜以通於胞室（胞室男女皆有），是以女子妊子其臍帶連於胞室，而竟能母呼子亦呼，母吸子亦吸，斯非氣能下達之明徵乎？由斯知心下痞硬，所阻之氣雖為呼吸之氣，實自肺管分支下達之氣也。
<h2><span class="darkgreen">9．太陽病大陷胸湯證</span></h2>
又有痰氣之凝結，不在心下而在胸中者。
其凝結之痰氣，填滿於胸膈，至窒塞其肺中之呼吸幾至停止者，此為結胸之險證，原非尋常藥餌所能療治。

《傷寒論》原文：太陽病脈浮而動數。
浮則為風，數則為熱。
動則為痛，數則為虛。
頭痛發熱，微盜汗出，而反惡寒者，表未解也。
醫反下之，動數變遲，膈內拒痛，胃中空虛，客氣動膈，短氣躁煩，心中懊憹，陽氣內陷，心下因硬，則為結胸，大陷胸湯主之。

脈浮熱猶在表，原當用辛涼之藥發汗以解其表，乃誤認為熱已入里，而以藥下之，其胸中大氣因下而虛，則外表之風熱即乘虛而入，與上焦痰水互相凝結於胸膺之間，以填塞其空曠之府，是以成結胸之證。
不但覺胸中滿悶異常，即肺中呼吸亦覺大有滯礙。
其提綱中既言其脈數則為熱，而又言數則為虛者，蓋人陰分不虛者，總有外感之熱，其脈未必即數，今其熱猶在表，脈之至數已數，故又因其脈數，而斷其為虛也。
至於因結胸而脈變為遲者，非因下後熱變為涼也，蓋人之臟腑中有實在瘀積，阻塞氣化之流通者，其脈恆現遲象，是以大承氣湯證，其脈亦遲也。
膈內拒痛者，胸中大氣與痰水凝結之氣，互相撐脹而作痛，按之則其痛益甚，是以拒按也。
胃中空虛，客氣動膈者，因下後胃氣傷損，氣化不能息息下行（胃氣所以傳送飲食故以息息下行為順），而與胃相連之衝脈（衝脈之上源與胃相連），其氣遂易於上干，至鼓動膈膜而轉排擠呼吸之氣，使不得上升是以短氣也。
煩躁者，因表熱內陷於胸中，擾亂其心君之火故煩躁也。
懊憹者，上干之氣欲透膈而外越故懊憹也。
<strong>【大陷胸湯方】</strong>
大黃六兩去皮，芒硝一升，甘遂一錢匕為末。

上三味，以水六升先煮大黃，取二升，去渣，納芒硝煮一、兩沸，納甘遂末，溫服一升，得快利、止後服，所謂一錢匕者，俾匕首作扁方形，將藥末積滿其上，重可至一錢耳。

結胸之證，雖填塞於胸中異常滿悶，然純為外感之風熱內陷，與胸中素蓄之水飲結成，縱有客氣上干至於動膈，然仍阻於膈而未能上達，是以若枳實、厚朴，一切開氣之藥皆無須用。
惟重用大黃、芒硝以開痰而清熱，又慮大黃、芒硝之力雖猛，或難奏效於頃刻，故又少佐以甘遂，其性以攻決為用，異常迅速，與大黃、芒硝化合為方，立能清肅其空曠之府使毫無障礙，制此方者乃霹靂手段也。

甘遂之性，《神農本草經》原謂其有毒。
憶愚初學醫時，曾遍嘗諸藥以求其實際，一日清晨嚼服生甘遂一錢，閱一點鐘未覺瞑眩，忽作水瀉連連下行近十次，至巳時吃飯如常，飯後又瀉數次，所吃之飯皆瀉出，由此悟得利痰之藥，當推甘遂為第一。
後以治痰迷心竅之瘋狂，恆恃之成功，其極量可至一錢強，然非其脈大實，不敢輕投，為其性至猛烈，是以大陷胸湯中所用之甘遂，折為今之分量，一次所服者只一分五釐，而能導引大黃、芒硝直透結胸病之中堅，俾大黃、芒硝得施其藥力於瞬息之頃，此乃以之為嚮導，少用即可成功，原無須乎多也。

甘遂之性，原宜作丸散，若入湯劑，下咽即吐出，是以大陷胸湯方必將藥煎成，而後納甘遂之末於其中也。

甘遂之性，初服之恆可不作嘔吐，如連日服即易作嘔吐，若此方服初次病未盡除而需再服者，宜加生赭石細末二錢，用此湯藥送服，即可不作嘔吐。

用大陷胸湯治結胸原有捷效，後世治結胸證敢用此方者，實百中無二三。
一畏方中甘遂有毒，一疑提綱論脈處，原明言數則為虛，恐不堪此猛烈之劑。
夫人之畏其方不敢用者，愚實難以相強，然其方固可通變也。
《傷寒論》大陷胸湯之前，原有大陷胸丸，方系大黃半斤，葶藶半升熬，杏仁半升去皮尖熬黑，芒硝半升。

上四味，搗篩二味，次納杏仁、芒硝，研如脂，和散，取如彈丸一枚，別搗甘遂末一錢匕、白蜜二合，水二升，煮取一升，溫頓服之。

此方所主之證，與大陷胸湯同，因其兼有頸強如柔痙狀，故於大陷胸湯中加葶藶、杏仁，和以白蜜，連渣煮服，因其病上連頸欲藥力緩緩下行也。
今欲於大陷胸湯中減去甘遂，可將大陷胸丸中之葶藶及前治噫氣不除方中之赭石，各用數錢加於大陷胸湯中，則甘遂不用亦可奏效。
夫赭石饒有重墜之力前已論之，至葶藶則味苦善降，性近甘遂而無毒，藥力之猛烈亦遠遜於甘遂，其苦降之性，能排逐溢於肺中之痰水使之迅速下行，故可與赭石共用以代甘遂也。

至大陷胸湯如此加減用者，若猶畏其力猛，愚又有自擬之方以代之，即醫方篇之蕩胸湯是也。
此蕩胸湯方不但無甘遂，並無大黃，用以代大陷胸湯莫不隨手奏效，故敢筆之於書以公諸醫界也。
<h2><span class="darkgreen">10．太陽病小陷胸湯證</span></h2>
（附：白散方）
《傷寒論》大陷胸湯後，又有小陷胸湯以治結胸之輕者，蓋其證既輕，治之之方亦宜輕矣。

《傷寒論》原文：小結胸病，正在心下，按之則痛，脈浮滑者，小陷胸湯主之。
按心下之處，註疏家有謂在膈上者，有謂在膈下者，以理推之實以膈上為對。
蓋膈上為太陽部位，膈下則非太陽部位。
且小結胸之前（百三十九節）謂：「太陽病重發汗，而復下之，不大便五、六日，舌上燥而渴，日晡所小有潮熱，從心下至少腹，硬滿而痛不可近者，大陷胸湯主之，」觀此大陷胸湯所主之病，亦有從下之文，則知心上仍屬胸中無疑義也。
<strong>【小陷胸湯方】</strong>
黃連一兩，半夏半升湯洗，栝蔞實大者一枚。

上三味，以水六升，先煮栝蔞取三升，去渣，納諸藥，煮取二升，去渣，分溫三服。

此證乃心君之火熾盛，鑠耗心下水飲結為熱痰（脈現滑象，是以知為熱痰，若但有痰而不熱，當現為濡象矣），而表陽又隨風內陷，與之互相膠漆，停滯於心下為痞滿，以杜塞心下經絡，俾不流通，是以按之作痛也。
為其病因由於心火熾盛，故用黃連以寧熄心火，兼以解火熱之團結，又佐以半夏開痰兼能降氣，栝蔞滌痰兼以清熱，其藥力雖遠遜於大陷胸湯，而以分消心下之痞塞自能勝任有餘也。
然用此方者，須將栝蔞細切，連其仁皆切碎，方能將藥力煎出。

此證若但痰飲痞結於心下，而脈無滑熱之象者，可治以拙擬蕩胸湯，惟其藥劑宜斟酌減輕耳。

小結胸之外，又有寒實結胸，與小結胸之因於熱者迥然各異，其治法自當另商。
《傷寒論》謂：宜治以三物小陷胸湯。
又謂：白散亦可服。
三物小陷胸湯《傷寒論》中未載，註疏家或疑即小陷胸湯，謂系從治之法。
不知所謂從治者，如純以熱治涼，恐其格拒不受，而於純熱之中少用些些涼藥為之作引也，若純以涼治涼，是猶冰上積冰，其凝結不益堅乎？由斯知治寒實結胸，小陷胸湯斷不可服，而白散可用也。
爰錄其方於下。
<strong>【白散方】</strong>
桔梗三分，巴豆一分去皮心熬黑研如脂，貝母三分。

上三味為散，納巴豆，更於臼中杵之，以白飲和服，強人半錢匕，羸者減半，病在膈上必吐，在膈下必利，不利進熱粥一杯，利過不止，進冷粥一杯。
<strong>按</strong>
：方中幾分之分，當讀為去聲，原無分量多少，如方中桔梗、貝母各三分，巴豆一分，即桔梗、貝母之分量皆比巴豆之分量多兩倍，而巴豆僅得桔梗及貝母之分量三分之一也。
巴豆味辛性熱以攻下為用，善開冷積，是以寒實結胸當以此為主藥，而佐以桔梗、貝母者，因枯梗不但能載諸藥之力上行，且善開通肺中諸氣管使呼吸通暢也。
至貝母為治嗽要藥，而實善開胸膺之間痰氣鬱結。
至巴豆必炒黑而後用者，因巴豆性至猛烈，炒至色黑可減其猛烈之性，然猶不敢多用，所謂半錢匕者，乃三藥共和之分量，折為今之分量為一分五釐，其中巴豆之分量僅二釐強，身形羸弱者又宜少用，可謂慎之又慎也。

白散方中桔梗、貝母，其分量之多少無甚關係，至巴豆為方中主藥，所用僅二釐強，縱是藥力猛烈，亦難奏效，此蓋其分量傳寫有誤也，愚曾遇有寒實結胸，但用巴豆治愈一案，爰詳細錄出以徵明之。

一人年近三旬，胸中素多痰飲，平時呼吸其喉間恆有痰聲。
時當孟春上旬，冒寒外出，受涼太過，急急還家，即臥床上，歇息移時，呼之吃飯不應，視之有似昏睡，呼吸之間痰聲漉漉，手搖之使醒，張目不能言，自以手摩胸際，呼吸大有窒礙。
延醫治之，以為痰厥，概治以痰厥諸方皆無效。
及愚視之，撫其四肢冰冷，其脈沉細欲無，因曉其家人曰：此寒實結胸證，非用《傷寒論》白散不可。
遂急購巴豆去皮及心，炒黑搗爛，紙裹數層，壓去其油（藥房中名為巴豆霜，恐藥房制不如法，故自制之），秤准一分五釐，開水送下，移時胸中有開通之聲，呼吸頓形順利，可作哼聲，進米湯半碗。
翌晨又服一劑，大便通下，病大輕減，脈象已起，四肢已溫，可以發言，至言從前精神昏憒似無知覺，此時覺胸中似滿悶。
遂又為開乾薑、桂枝尖、人參、厚朴諸藥為一方，俾多服數劑以善其後。

如畏巴豆之猛烈不敢輕用，愚又有變通之法，試再舉一案以明之。

一婦人年近四旬，素患寒飲，平素喜服乾薑、桂枝等藥。
時當嚴冬，因在冷屋察點屋中傢俱為時甚久，忽昏僕於地，舁諸床上，自猶能言，謂適才覺涼氣上衝遂至昏僕，今則覺呼吸十分努力氣息始通，當速用藥救我，言際忽又昏憒，氣息幾斷。
時愚正在其村為他家治病，急求為診視，其脈微細若無，不足四至，詢知其素日稟賦及此次得病之由，知其為寒實結胸無疑，取藥無及，急用胡椒（辛熱之品能開寒結）三錢搗碎，煎兩三沸，徐徐灌下，頓覺呼吸順利，不再昏厥。
遂又為疏方，乾薑、生懷山藥各六錢，白朮、當歸各四錢，桂枝尖、半夏、甘草各三錢，厚朴、陳皮各二錢，煎服兩劑，病愈十之八九。
又即原方略為加減，俾多服數劑以善其後。
<h2><span class="darkgreen">11．太陽病大黃黃連瀉心湯證</span></h2>
諸陷胸湯、丸及白散之外，又有瀉心湯數方，雖曰瀉心實亦治胸中之病，蓋陷胸諸方所治者，胸中有形之痰水為病，諸瀉心湯所治之病，胸中無形之氣化為病也。

《傷寒論》原文：心下痞，按之濡，其脈關上浮者，大黃黃連瀉心湯主之。
<strong>【大黃黃連瀉心湯方】</strong>
大黃二兩，黃連一兩。

上二味，以麻沸湯二升漬之，須臾絞去渣，分溫再服。

人之上焦如霧。
上焦者膈上也，所謂如霧者，心陽能蒸騰上焦之濕氣作雲霧而化水，緣三焦脂膜以下達於膀胱也。
乃今因外感之邪氣深陷胸中，與心火蒸騰之氣摶結於心下而作痞，故用黃連以瀉心火，用大黃以除內陷之外邪，則心下之痞者開，自能還其上焦如霧之常矣。
至於大黃、黃連不用湯煮，而俱以麻沸湯漬之者，是但取其清輕之氣以治上，不欲取其重濁之汁以攻下也。
<h2><span class="darkgreen">12．太陽病附子瀉心湯證</span></h2>
（附：自擬變通方）
心下痞病，有宜並涼、熱之藥為一方，而後能治愈者，《傷寒論》附子瀉心湯所主之病是也。
試再詳論之。

《傷寒論》原文：心下痞，而復惡寒汗出者，附子瀉心湯主之。
<strong>【附子瀉心湯方】</strong>
大黃二兩，黃連、黃芩各一兩，附子一枚炮去皮破（別煮取汁）。

上四味，切前三味以麻沸湯二升漬之，須臾絞去滓，納附子汁，分溫再服。

附子瀉心湯所主之病，其心下之痞與大黃黃連瀉心湯所主之病同，因其復惡寒，且汗出，知其外衛之陽不能固攝，且知其陽分虛弱不能抗禦外寒也。
夫太陽之根底在於下焦水府，故於前方中加附子以補助水府之元陽，且以大黃、黃連治上，但漬以麻沸湯，取其清輕之氣易於上行也。
以附子治下，則煎取濃湯，欲其重濁之汁易於下降也。
是以如此寒熱殊異之藥，渾和為劑，而服下熱不妨寒，寒不妨熱，分途施治，同時奏功，此不但用藥之妙具其精心，即制方之妙亦幾令人不可思議也。

附子瀉心湯之方雖妙，然為其大寒大熱並用，醫者恆不敢輕試。
而愚對於此方原有變通之法，似較平易易用。
其方無他，即用黃耆以代附子也。
蓋太陽之府原有二，一在膀胱、一在胸中，而胸中所積之大氣，實與太陽外表之衛氣有息息密切之關係。
氣原屬陽，胸中大氣一虛，不但外衛之氣虛不能固攝，其外衛之陽，亦遂因之衰微而不能禦寒，是以汗出而且惡寒也。
用黃耆以補助其胸中大氣，則外衛之氣固，而汗可不出，即外衛之陽亦因之壯旺而不畏寒矣。
蓋用附子者，所以補助太陽下焦之府；用黃耆者所以補助太陽上焦之府，二府之氣化原互相流通也。
爰審定其方於下，以備採用。

大黃三錢、黃連二錢、生箭耆三錢。

前二味，用麻沸湯漬取清湯多半盅，後一味，煮取濃湯少半盅，渾和作一次溫服。

或問：凡人臟腑有瘀，恆忌服補藥，因補之則所瘀者益錮閉也，今此證既心下瘀而作痞，何以復用黃耆以易附子乎？答曰：凡用藥開瘀，將藥服下必其臟腑之氣化能運行其破藥之力始能奏效，若但知重用破藥以破瘀，恆有將其氣分破傷而瘀轉不開者，是以人之有瘀者，固忌服補氣之藥，而補氣之藥若與開破之藥同用，則補氣之藥轉能助開破之藥，俾所瘀者速消。
<h2><span class="darkgreen">13．太陽病炙甘草湯證</span></h2>
陷胸、瀉心諸方，大抵皆治外感之實證，乃有其證雖屬外感，而其人內虧實甚者，則《傷寒論》中炙甘草湯所主之證是也。

《傷寒論》原文：傷寒脈結代，心動悸，炙甘草湯主之。

脈之跳動，偶有止時，其止無定數者為結，言其脈結而不行，是以中止也；止有定數者曰代，言其脈至此即少一跳動，必需他脈代之也。
二脈雖皆為特別病脈，然實有輕重之分，蓋結脈止無定數，不過其脈偶阻於氣血凝滯之處，而有時一止，是以為病猶輕；至代脈則止有定數，是臟腑中有一臟之氣內虧，不能外達於脈之部位，是以為病甚重也。
其心動悸者，正其結代脈之所由來也。
<strong>【炙甘草湯方】</strong>
甘草四兩炙，生薑三兩切，桂枝三兩去皮，人參二兩，生地黃一斤，阿膠二兩，麥門冬半升，麻子仁半升，大棗三十枚擘。

上九味，以清酒七升，水八升，先煮八味取三升，去滓納膠，烊化消盡，溫服一升，日三服，一名復脈湯。

炙甘草湯之用意甚深，而註疏家則謂，方中多用富有汁漿之藥。
為其心血虧少，是以心中動悸以致脈象結代，故重用富有汁漿之藥，以滋補心血，為此方中之宗旨，不知如此以論此方，則淺之乎視此方矣。
試觀方中諸藥，惟生地黃（即乾地黃）重用一斤，地黃原補腎藥也，惟當時無熟地黃，多用又恐其失於寒涼，故煮之以酒七升、水八升，且酒水共十五升，而煮之減去十二升，是酒性原熱，而又復久煮，欲變生地黃之涼性為溫性者，欲其溫補腎臟也。
蓋脈之跳動在心，而脈之所以跳動有力者，實賴腎氣上升與心氣相濟，是以傷寒少陰病，因腎為病傷，遏抑腎中氣化不能上與心交，無論其病為涼為熱，而脈皆微弱無力，是明徵也。
由斯觀之，是炙甘草湯之用意，原以補助腎中之氣化，俾其壯旺上升，與心中之氣化相濟救為要著也。
至其滋補心血，則猶方中兼治之副作用也，猶此方中所緩圖者也。

方中人參原能助心脈跳動，實為方中要藥，而只用二兩，折為今之六錢，再三分之一，劑中只有人參二錢，此恐分量有誤，擬加倍為四錢則奏效當速也。
然人參必用黨參，而不用遼參，蓋遼參有熱性也。

脈象結代而兼有陽明實熱者，但治以炙甘草湯恐難奏功，宜借用白虎加人參湯，以炙甘草湯中生地黃代方中知母，生懷山藥代方中粳米。
曾治一叟，年近六旬，得傷寒證，四五日間表裡大熱，其脈象洪而不實，現有代象，舌苔白而微黃，大便數日未行。
為疏方，用生石膏三兩，大生地一兩，野臺參四錢，生懷山藥六錢，甘草三錢，湯三盅，分三次溫飲下，將三次服完，脈已不代，熱退強半，大便猶未通下，遂即原方減去石膏五錢，加天冬八錢，仍如從前煎服，病遂全愈。

炙甘草湯雖結代之脈並治，然因結輕代重，故其制方之時注重於代，純用補藥。
至結脈恆有不宜純用補藥，宜少加開通之藥始與病相宜者。
近曾在津治一錢姓壯年，得傷寒證，三四日間延為診視，其脈象洪滑甚實，或七八動一止，或十餘動一止，其止皆在左部，詢其得病之由，知系未病之前曾怒動肝火，繼又出門感寒，遂得斯病，因此知其左脈之結乃肝氣之不舒也。
為疏方，仍白虎加人參湯加減，生石膏細末四兩，知母八錢，以生山藥代粳米用六錢，野臺參四錢，甘草三錢，外加生萊菔子四錢搗碎，煎湯三盅，分三次溫服下。
結脈雖除，而脈象仍有餘熱，遂即原方將石膏減去一兩，人參、萊菔子各減一錢，仍如前煎服，其大便從前四日未通，將藥三次服完後，大便通下，病遂全愈。
此次所用之方中不以生地黃代知母者，因地黃之性與萊菔子不相宜也。

愚治寒溫證不輕用降下之品，其人雖熱入陽明之府，若無大便燥硬，欲下不下之實徵，亦恆投以大劑白虎湯清其熱，熱清大便恆自通下。
是以愚日日臨證，白虎湯實為常用之品，承氣湯恆終歲不一用也。

一叟，年過六旬，大便下血，醫治三十餘日病益進，日下血十餘次，且多血塊，精神昏憒。
延為診視，其脈洪實異常，至數不數，惟右部有止時，其止無定數乃結脈也。
其舌苔純黑，知系外感大實之證，從前醫者但知治其便血，不知治其外感實熱可異也。
投以白虎加人參湯，方中生石膏重用四兩，為其下血日久，又用生山藥一兩以代方中粳米，取其能滋陰補腎，兼能固元氣也。
煎湯三盅，分三次溫服下，每次送服廣三七細末一錢，如此日服一劑，兩日血止，大便猶日行數次，脈象之洪實大減，而其結益甚，且腹中覺脹。
詢其病因，知得於惱怒之後，遂改用生萊菔子五錢，而佐以白芍、滑石、天花粉、甘草諸藥（外用鮮白茅根切碎四兩煮三四沸，取其湯以代水煎藥），服一劑脹消，脈之至數調勻，毫無結象而仍然有力，大便滑瀉已減半，再投以拙擬滋陰清燥湯（方系生懷山藥、滑石各一兩，生杭芍六錢，甘草三錢），一劑瀉止，脈亦和平。
觀上所錄二案，知結脈現象未必皆屬內虧，恆有因氣分不舒，理其氣即可愈者。

又有脈非結代，而若現雀啄之象者，此亦氣分有所阻隔也。
曾治一少婦素日多病，於孟春中旬得傷寒，四五日表里俱壯熱，其舌苔白而中心微黃，毫無津液，脈搏近六至，重按有力，或十餘動之後，或二十餘動之後，恆現有雀啄之象，有如雀之啄粟，恆連二三啄也。
其呼吸外出之時，恆似有所齟齬而不能暢舒。
細問病因，知其平日司家中出入賬目，其姑察賬甚嚴，未病之先，因賬有差誤，曾被責斥，由此知其氣息不順及脈象之雀啄，其原因皆由此也。
問其大便自病後未行，遂仍治以前案錢姓方，將生石膏減去一兩，為其津液虧損，為加天花粉八錢，亦煎湯三盅分三次溫服下，脈象已近和平，至數調勻如常，呼吸亦順，惟大便猶未通下，改用滋陰、潤燥、清火之品，服兩劑大便通下全愈。
<h2><span class="darkgreen">14．太陽病桃核承氣湯證</span></h2>
以上所論傷寒太陽篇，諸方雖不一致，大抵皆治太陽在經之病者也。
至治太陽在府之病其方原無多，而治太陽府病之至劇者，則桃核承氣湯是也。
試再進而詳論之。

《傷寒論》原文：太陽病不解，熱結膀胱，其人如狂，血自下，下者愈。
其外不解者尚未可攻，當先解其外。
外解已，但少腹急結者，乃可攻之，宜桃核承氣湯。
<strong>【桃核承氣湯方】</strong>
桃仁五十個去皮尖，桂枝二兩去皮，大黃四兩去皮，芒硝二兩，甘草二兩炙。

上五味，以水七升，煮取二升半，去滓納芒硝，更上火微沸，下火，先食溫服五合，日三服，當微利。

此證乃外感之熱，循三焦脂膜下降結於膀胱，膀胱上與胞室之脂膜相連，其熱上蒸，以致胞室亦蘊有實熱血蓄而不行，且其熱由任脈上竄，擾亂神明，是以其人如狂也。
然病機之變化無窮，若其胞室之血蓄極而自下，其熱即可隨血而下，是以其病可愈。
若其血蓄不能自下，且有欲下不下之勢，此非攻之使下不可。
惟其外表未解，或因下後而外感之熱復內陷，故又宜先解其外表而後可攻下也。

大黃：味苦、氣香、性涼，原能開氣破血，為攻下之品，然無專入血分之藥以引之，則其破血之力仍不專，方中用桃仁者，取其能引大黃之力專入血分以破血也。
徐靈胎云：桃花得三月春和之氣以生，而花色鮮明似血，故凡血鬱、血結之疾，不能自調和暢達者，桃仁能入其中而和之散之，然其生血之功少，而去瘀之功多者何也？蓋桃核本非血類，故不能有所補益，若瘀血皆已敗之血，非生氣不能流通，桃之生氣在於仁，而味苦又能開泄，故能逐舊而不傷新也。
至方中又用桂枝者，亦因其善引諸藥入血分，且能引諸藥上行以清上焦血分之熱，則神明自安而如狂者可愈也。

特是，用桃核承氣湯時，又須細加斟酌，其人若素日少腹恆覺䐜脹，至此因外感之激發，而䐜脹益甚者，當防其素有瘀血，若誤用桃核承氣湯下之，則所下者，必紫色成塊之血，其人血下之後，十中難救一二。
若臨證至不得已必須用桃核承氣湯時，須將此事說明以免病家之誤會也。

熱結膀胱之證，不必皆累及胞室蓄血也。
人有病在太陽旬余不解，午前稍輕，午後則肢體痠懶、頭目昏沉、身似灼熱、轉畏寒涼、舌苔純白、小便赤澀者，此但熱結膀胱而胞室未嘗蓄血也。
此當治以經府雙解之劑，宜用鮮白茅根銼細二兩，滑石一兩，共煮五六沸取清湯一大盅，送服西藥阿斯匹林瓦許，周身得汗，小便必然通利，而太陽之表裡俱清矣。
<h2><span class="darkgreen">15．太陽陽明合病桂枝加葛根湯證</span></h2>
傷寒之傳經，自太陽而陽明，然二經之病恆互相連帶，不能劃然分為兩界也。
是以太陽之病有兼陽明者，此乃太陽入陽明之漸也，桂枝加葛根湯所主之病是也。

《傷寒論》原文：太陽病，項背強𠘧𠘧（音殳），反汗出惡風者，桂枝加葛根湯主之。
<strong>【桂枝加葛根湯方】</strong>
桂枝二兩去皮，芍藥二兩，甘草二兩炙，生薑三兩切，大棗十二枚擘，葛根四兩。

上六味，以水七升納諸藥煮取三升，去滓溫服一升，不須啜粥，余如桂枝法將息及禁忌。

太陽主皮毛，陽明主肌肉，人身之筋絡於肌肉之中，為其熱在肌肉，筋被熱鑠有拘攣之意，有似短羽之鳥，伸頸難於飛舉之狀，故以𠘧𠘧者狀之也。
至葛根性善醒酒（葛花尤良，古有葛花醒酲湯），其涼而能散可知。
且其能鼓胃中津液上潮以止消渴，若用以治陽明之病，是借陽明府中之氣化，以逐陽明在經之邪也，是以其奏效自易易也。
<h2><span class="darkgreen">16．太陽陽明合病葛根湯證</span></h2>
桂枝加葛根湯是治太陽兼陽明之有汗者。
至太陽兼陽明之無汗者，《傷寒論》又另有治法。
其方即葛根湯。

《傷寒論》原文，太陽病，項背強𠘧𠘧，無汗惡風者，葛根湯主之。
<strong>【葛根湯方】</strong>
葛根四兩，麻黃三兩去節，桂枝二兩去皮，芍藥二兩，甘草二兩炙，生薑三兩切，大棗十二枚擘。

上七味㕮咀，以水一斗，先煮麻黃、葛根減二升，去沫納諸藥，煎取三升，去渣溫服一升，復取微似汗，不須啜粥，余如桂枝湯法將息及禁忌。

陳古愚曰：桂枝加葛根湯與此湯，俱治太陽經腧之病，太陽之經腧在背，經云：「邪入於腧，腰脊乃強。」師於二方皆云治項背𠘧𠘧，𠘧𠘧者，小鳥羽短，欲飛不能飛，而伸頸之象也。
但前方治汗出，是邪從肌腠而入腧，故主桂枝；此方治無汗，是邪從膚表而入腧，故主麻黃。
然邪既入腧，肌腠亦病，方中取桂枝湯全方加葛根、麻黃，亦肌表兩解之治，與桂枝二麻黃一湯同意而用卻不同，微乎微乎！
<h2><span class="darkgreen">17．陽明病葛根黃連黃芩湯證</span></h2>
上所論二方，皆治太陽與陽明合病之方也。
乃有其病原屬太陽，誤治之後，而又純屬陽明者，葛根黃芩黃連湯所主之病是也。

《傷寒論》原文：太陽病桂枝證，醫反下之，利遂不止，脈促者，表未解也，喘而汗出者，葛根黃芩黃連湯主之。
<strong>【葛根黃連黃芩湯方】</strong>
葛根半斤，甘草二兩炙，黃芩三兩，黃連三兩。

上四味，以水八升，先煮葛根減二升，納諸藥煮取二升，去渣，分溫再服。

促脈與結、代之脈皆不同，註疏諸家多謂，脈動速時一止者曰促。
夫促脈雖多見於速脈之中，而實非止也。
譬如，人之行路，行行且止，少停一步復行，是結、代也。
又譬如人之奔馳，急急速走，路中偶遇不平，足下恆因有所齟齬，改其步武，而仍然奔馳不止，此促脈也。
是以促脈多見於速脈中也。
凡此等脈，多因外感之熱內陷，促其脈之跳動加速，致脈管有所擁擠，偶現此象，名之為促，若有人催促之使然也。
故方中重用芩、連，化其下陷之熱，而即用葛根之清輕透表者，引其化而欲散之熱盡達於外，則表裡俱清矣。
且喘為肺病，汗為心液，下陷之熱既促脈之跳動改其常度，復迫心肺之陽外越，喘而且汗，由斯知方中芩、連，不但取其能清外感內陷之熱，並善清心肺之熱，而汗喘自愈也。
況黃連性能厚腸，又為治下利之要藥乎。
若服藥後，又有餘熱利不止者，宜治以拙擬滋陰宣解湯。

陸九芝曰：溫熱之與傷寒所異者，傷寒惡寒，溫熱不惡寒耳。
惡寒為太陽主證，不惡寒為陽明主證，仲景於此分之最嚴。
惡寒而無汗用麻黃，惡寒而有汗用桂枝，不惡寒而有汗且惡熱者用葛根。
陽明之葛根，即太陽之桂枝也，所以達表也。
葛根黃連黃芩湯中之芩、連，即桂枝湯中之芍藥也，所以安里也。
桂枝協麻黃治惡寒之傷寒，葛根協芩、連治不惡寒之溫熱，其方為傷寒、溫熱之分途，任後人審其病之為寒為熱而分用之。
尤重在芩、連之苦，不獨可降可瀉，且合苦以堅之之義，堅毛竅可以止汗，堅腸胃可以止利，所以葛根黃芩黃連湯又有下利不止之治，一方而表裡兼清，此則藥借病用，本不專為下利設也。
乃後人視此方若舍下利一證外，更無他用者何也！
用此方為陽明溫熱發表之藥可為特識，然葛根發表力甚微，若遇證之無汗者，當加薄荷葉三錢，始能透表出汗，試觀葛根湯治項背強𠘧𠘧無汗惡風者，必佐以麻、桂可知也。
當仲景時薄荷尚未入藥，前曾論之。
究之清輕解肌之品，最宜於陽明經病之發表，且於溫病初得者，不僅薄荷，若連翹、蟬蛻其性皆與薄荷相近，而當仲景時，於連翹止知用其根（即連軺赤小豆湯中之連軺）以利小便，而猶不知用連翹以發表。
至於古人用蟬，但知用蚱蟬，是連其全身用之，而不知用其退有皮以達皮之妙也。
蓋連翹若單用一兩，能於十二小時中使周身不斷微汗。
若止用二三錢於有薄荷劑中，亦可使薄荷發汗之力綿長。
至蟬蛻若單用三錢煎服，分毫不覺有發表之力，即可周身得微汗，且與連翹又皆為清表溫疹之妙品以輔佐薄荷奏功，故因論薄荷而連類及之。
<strong>【附錄】後世用葛根黃芩黃連湯分量</strong>
葛根（四錢）　甘草（一兩炙）　黃芩（一錢五分）　黃連（一錢五分）
不下利者，去黃連加知母三錢。
無汗者，加薄荷葉、蟬蛻各錢半。
<h2><span class="darkgreen">18．陽明病白虎湯證</span></h2>
上所論有葛根諸方，皆治陽明在經之病者也。
至陽明在府之病，又當另議治法，其治之主要，自當以白虎湯為稱首也。

《傷寒論》原文：傷寒脈浮滑，此表有熱里有寒，白虎湯主之。
（此節載太陽篇）
此脈象浮而且滑，夫滑則為熱入里矣，乃滑而兼浮，是其熱未盡入里，半在陽明之府，半在陽明之經也。
在經為表，在府為里，故曰表有熱里有寒。
《內經》謂熱病者皆傷寒之類也。
又謂人之傷於寒也，則為病熱。
此所謂里有寒者，蓋謂傷寒之熱邪已入里也。
陳氏之解原如斯，愚則亦以為然。
至他註疏家有謂此寒熱二字，宜上下互易，當作外有寒里有熱者，然其脈象既現浮滑，其外表斷不至惡寒也。
有謂此寒字當系痰之誤，因痰寒二音相近，且脈滑亦為有痰之徵也。
然在寒溫，其脈有滑象，原主陽明之熱已實，且足徵病者氣血素充，治亦易愈。
若因其脈滑，而以為有痰，則白虎湯豈為治痰之劑乎。

《傷寒論》原文：三陽合病，腹滿身重，難以轉側，口不仁而面垢，譫語，遺尿。
發汗則譫語，下之則額上生汗，手足逆冷。
若自汗出者，白虎湯主之。
（此節載陽明篇）
證為三陽合病，乃陽明外連太陽內連少陽也。
由此知三陽會合以陽明為中間，三陽之病會合，即以陽明之病為中堅也。
是以其主病之方，仍為白虎湯，勢若帥師以攻敵，以全力搗其中堅，而其餘者自瓦解。

《傷寒論》原文：傷寒脈滑而厥者，里有熱也，白虎湯主之。
（此節載厥陰篇）
脈滑者陽明之熱傳入厥陰也。
其脈滑而四肢厥逆者，因肝主疏泄，此證乃陽明傳來之熱鬱於肝中，致肝失其所司，而不能疏泄、是以熱深厥亦深也。
治以白虎湯，熱消而厥自回矣。

或問：傷寒傳經之次第，原自陽明而少陽，三傳而後至厥陰，今言陽明之熱傳入厥陰，將勿與經旨有背謬乎？答曰：白虎湯原為治陽明實熱之正藥，其證非陽明之實熱者，仲景必不用白虎湯。
此蓋因陽明在經之熱，不傳於府（若入府則不他傳矣）而傳於少陽，由少陽而為腑臟之相傳（如由太陽傳少陰，即腑臟相傳，《傷寒論》少陰篇：麻黃附子細辛湯所主之病是也），則肝中傳入陽明實熱矣。
究之，此等證其左右兩關必皆現有實熱之象，蓋此陽明在經之熱，雖由少陽以入厥陰，必仍有餘熱入於陽明之府，俾其府亦蘊有實熱，故可放膽投以白虎湯，而於胃府無損也。
<strong>【白虎湯方】</strong>
知母六兩，石膏一斤打碎，甘草二兩炙，粳米六合。

上四味，以水一斗，煮米熟湯成，去滓，溫服一升，日三服。

方中重用石膏為主藥，取其辛涼之性，質重氣輕，不但長於清熱，且善排擠內蘊之熱息息自毛孔達出也。
用知母者，取其涼潤滋陰之性，既可佐石膏以退熱，更可防陽明熱久者之耗真陰也。
用甘草者，取其甘緩之性，能逗留石膏之寒涼不至下趨也。
用粳米者，取其汁漿濃郁能調石膏金石之藥使之與胃相宜也。
藥止四味，而若此相助為理，俾猛悍之劑歸於和平，任人放膽用之，以挽回人命於垂危之際，真無尚之良方也。
何猶多畏之如虎而不敢輕用哉？
白虎湯方，三見於《傷寒論》。
一在太陽篇，治脈浮滑；一在陽明篇，治三陽合病自汗出者，一在厥陰篇，治脈滑而厥。
注家於陽明條下，謂苟非自汗，恐表邪抑塞，亦不敢鹵莽而輕用白虎湯。
自此說出，醫者遇白虎湯證，恆因其不自汗出即不敢用，此誤人不淺也。
蓋寒溫之證，邪愈深入則愈險。
當其由表入里，陽明之府漸實，急投以大劑白虎湯，皆可保完全無虞。
設當用而不用，由胃實以至腸實而必須降下者，已不敢保其完全無虞也。
況自汗出之文惟陽明篇有之，而太陽篇但言脈浮滑，厥陰篇但言脈滑而厥，皆未言自汗出也。
由是知其脈但見滑象，無論其滑而兼浮，滑而兼厥，皆可投以白虎湯。
經義昭然，何醫者不知尊經，而拘於注家之謬說也？
白虎湯所主之病，分載於太陽陽明厥陰篇中，惟陽明所載未言其脈象何如，似令人有未愜意之處。
然即太陽篇之脈浮而滑及厥陰篇之脈滑而厥推之，其脈當為洪滑無疑，此當用白虎湯之正脈也。
故治傷寒者，臨證時若見其脈象洪滑，知其陽明之府熱已實，放膽投以白虎湯必無差謬，其人將藥服後，或出涼汗而愈，或不出汗其熱亦可暗消於無形。
若其脈為浮滑，知其病猶連表，於方中加薄荷葉一錢，或加連翹、蟬蛻各一錢，服後須臾即可由汗解而愈。
其脈為滑而厥也，知系厥陰肝氣不舒，可用白茅根煮湯以之煎藥，服後須臾厥回，其病亦遂愈。
此愚生平經驗所得，故敢確實言之，以補古書所未備也。

近世用白虎湯者，恆恪守吳氏四禁。
所謂四禁者，即其所著《溫病條辨》白虎湯後所列禁用白虎湯之四條也。
然其四條之中，顯有與經旨相反之兩條，若必奉之為金科玉律，則此救顛扶危挽回人命之良方，幾將置之無用之地。

吳鞠通原文：白虎本為達熱出表，若其人脈浮弦而細者，不可與也；脈沉者，不可與也；不渴者，不可與也；汗不出者，不可與也，常須識此，勿令誤也。
<strong>按</strong>
：前兩條之不可與，原當禁用白虎湯矣。
至其第三條謂不渴者不可與也，夫用白虎湯之定例，渴者加人參，其不渴者即服白虎湯原方，無事加參可知矣。
吳氏以為不渴者不可與，顯與經旨相背矣。
且果遵吳氏之言，其人若渴即可與以白虎湯，而亦無事加參矣，不又顯與渴者加人參之經旨相背乎？至其第四條謂汗不出者不可與也，夫白虎湯三見於《傷寒論》，惟陽明篇中所主之三陽合病有汗，其太陽篇所主之病及厥陰篇所主之病，皆未見有汗也。
仲聖當日未見有汗即用白虎湯，而吳氏則於未見有汗者禁用白虎湯，此不又顯與經旨相背乎？且石膏原具有發表之性，其汗不出者不正可藉以發其汗乎？且即吳氏所定之例，必其人有汗且兼渴者始可用白虎湯，然陽明實熱之證，渴而兼汗出者，十人之中不過一二人，是不幾將白虎湯置之無用之地乎？夫吳氏為清季名醫，而對於白虎湯竟誤設禁忌若此，彼蓋未知石膏之性也。
及至所著醫案，曾治何姓叟，手足拘攣，因誤服熱藥所致，每劑中用生石膏八兩，服近五十日始愈，計用生石膏二十餘斤。
又治趙姓中焦留飲，上泛作喘，每劑藥中皆重用生石膏，有一劑藥中用六兩八兩者，有一劑中用十二兩者，有一劑中用至一斤者，共服生石膏近百斤，其病始愈。
以觀其《溫病條辨》中，所定白虎湯之分量生石膏止用一兩，猶煎湯三杯分三次溫飲下者，豈不天壤懸殊哉？蓋吳氏先著《溫病條辨》，後著《吳氏醫案》，當其著《溫病條辨》時，因未知石膏之性，故其用白虎湯慎重若此；至其著《吳氏醫案》時，是已知石膏之性也，故其能放膽重用石膏若此，學問與年俱進，故不失其為名醫也。

人之所以重視白虎湯而不敢輕用者，實皆未明石膏之性也。
夫自古論藥之書，當以《神農本草經》為稱首，其次則為《名醫別錄》。
《神農本草經》創於開天闢地之聖神，洵堪為論藥性之正宗，至《名醫別錄》則成於前五代之陶弘景，乃取自漢以後及五代以前名醫論藥之處而集為成書，以為《神農本草經》之輔翼（弘景曾以朱書本經、墨書別錄為一書），今即《神農本草經》及《名醫別錄》之文而細為研究之。

《神農本草經》石膏原文：氣味辛，微寒，無毒，主治中風寒熱、心下逆氣、驚喘、口乾、舌焦、不能息、腹中堅痛、除邪鬼、產乳、金瘡。
<strong>按</strong>
：後世本草，未有不以石膏為大寒者，獨《神農本草經》以為微寒，可為萬古定論。
為其微寒，是以白虎湯中用至一斤，至《吳氏醫案》治痰飲上泛作喘，服石膏近百斤而脾胃不傷也。
其言主中風者，夫中風必用發表之藥，石膏既主之則性善發表可知，至其主寒熱、驚喘、口乾、舌焦、無事詮解。
至其能治心下逆氣、腹中堅痛，人或疑之，而臨證細心品驗，自可見諸事實也。
曾治一人，患春溫陽明府熱已實，心下脹滿異常，投以生石膏二兩、竹茹碎末五錢，煎服後，頓覺藥有推蕩之力，脹滿與溫病皆愈。
又嘗治一人，少腹腫疼甚劇，屢經醫治無效，診其脈沉洪有力，投以生石膏三兩、旱三七二錢（研細沖服）、生蒲黃三錢，煎服兩劑全愈。
此證即西人所謂盲腸炎也，西人恆視之為危險難治之病，而放膽重用生石膏即可隨手奏效。
至謂其除邪鬼者，謂能治寒溫實熱證之妄言妄見也。
治產乳者，此乳字當作生字解（註疏家多以乳字作乳汁解者非是），謂婦人當生產之後，偶患寒溫實熱，亦不妨用石膏，即《金匱》謂婦人乳中虛煩亂、嘔逆、安中益氣，竹皮大丸主之者是也（竹皮大丸中有石膏）。
治金瘡者，人若為刀斧所傷，摻以生石膏細末，立能止血且能消腫愈疼也。

《名醫別錄》石膏原文：石膏除時氣、頭疼身熱、三焦大熱、腸胃中結氣、解肌發汗、止消渴、煩逆、腹脹暴氣、咽痛，亦可作浴湯。
<strong>按</strong>
：解肌者，其力能達表，使肌膚松暢，而內蘊之熱息息自毛孔透出也。
其解肌兼能發汗者，言解肌之後，其內蘊之熱又可化汗而出也。
特是，後世之論石膏者，對於《神農本草經》之微寒既皆改為大寒，而對於《名醫別錄》之解肌發汗，則尤不相信。
即如近世所出之本草，若鄒潤安之《本經疏證》、周伯度之《本草思辨錄》，均可為卓卓名著，而對於《名醫別錄》謂石膏能解肌發汗亦有微詞。

愚浮沉醫界者五十餘年，嘗精細體驗白虎湯之用法，若陽明之實熱，一半在經，一半在府，或其熱雖入府而猶連於經，服白虎湯後，大抵皆能出汗，斯乃石膏之涼與陽明之熱化合而為汗以達於表也。
若猶慮其或不出汗，則少加連翹、蟬蛻諸藥以為之引導，服後覆杯之頃，其汗即出，且汗出後其病即愈，而不復有外感之熱存留矣。
若其陽明之熱已盡入府，服白虎湯後，大抵出汗者少，不出汗者多，其出汗者熱可由汗而解，其不出汗者其熱亦可內消。
蓋石膏質重氣輕，其質重也可以逐熱下行，其氣輕也可以逐熱上出，俾胃府之氣化升降皆湛然清肅，外感之熱自無存留之地矣。

石膏之發汗，原發身有實熱之汗，非能發新受之風寒也。
曾治一人，年近三旬，於春初得溫病，醫者以溫藥發其汗，汗出而病益加劇，診其脈洪滑而浮，投以大劑白虎湯，為加連翹、蟬蛻各錢半，服後遍體得涼汗而愈。
然愈後泄瀉數次，後過旬日又重受外感，其脈與前次相符，乃因前次服白虎湯後作泄瀉，遂改用天花粉、玄參各八錢，薄荷葉、甘草各二錢，連翹三錢，服後亦汗出遍體，而其病分毫不減，因此次所出之汗乃熱汗非涼汗也。
不得已遂仍用前方，為防其泄瀉，以生懷山藥八錢代方中粳米，服後仍遍體出涼汗而愈。
由此案觀之，則石膏之妙用，有真令人不可思議者矣。

重用石膏以發汗，非僅愚一人之實驗也。
邑中友人劉××，肺熱勞喘，熱令尤甚，時當季夏，病犯甚劇，因嘗見愚重用生石膏治病，自用生石膏四兩，煎湯一大碗頓飲下，周身得涼汗，勞喘驟見輕，隔一日又將石膏如前煎飲，病又見輕，如此隔日一飲石膏湯，飲後必然出汗，其病亦隨之遞減，飲過六次，而百藥難愈之痼疾竟霍然矣。
後劉××與愚相遇，因問石膏如此涼藥，何以能令人發汗？愚曰：石膏性善發汗，《名醫別錄》載有明文，臟腑蘊有實熱之人，服之恆易作汗也。
此證因有伏氣化熱，久留肺中不去，以致肺受其傷，屢次飲石膏湯以逐之，則久留之熱不能留，遂盡隨汗出而消解無餘矣。

用石膏以治肺病及勞熱，古人早有經驗之方，因後世未知石膏之性，即見古人之方亦不敢信，是以後世無用者。
其方曾載於王燾《外臺秘要》，今特詳錄於下，以備醫界之採取。

《外臺秘要》原文：治骨蒸勞熱久嗽，用石膏紋如朿針者一斤，粉甘草一兩，研細如面，日以水調三、四服，言其無毒有大益，乃養命上藥，不可忽其賤而疑其寒。
《名醫別錄》言陸州楊士丞女，病骨蒸，內熱外寒，眾醫不能瘥，處州吳醫用此方而體遂涼。
<strong>按</strong>
：書中所載楊氏女亦伏氣化熱病。
凡伏氣化熱之病，原當治以白虎湯，脈有數象者，白虎加人參湯，醫者不知如此治法，是以久不瘥。
吳醫治以石膏、甘草粉，實為白虎湯之變通用法。
乃有其證非如此變通用之而不能愈者（必服石膏面始能愈），此愚治伏氣化熱臨證之實驗，爰錄一案於下，以明用古方者原宜因證變通也。

一人年近四旬，身形素強壯，時當暮春，忽覺心中發熱，初未介意，後漸至大小便皆不利，屢次延醫服藥，病轉加劇，腹中脹滿，發熱益甚，小便猶可通滴瀝，而大便則旬余未通矣，且又覺其熱上逆，無論所服何藥，下咽即吐出，因此醫皆束手無策。
後延愚為診視，其脈弦長有力，重按甚實，左右皆然，視其舌苔厚而已黃，且多芒刺，知為伏氣化熱，因謂病者曰，欲此病愈非治以大劑白虎湯不可。
病者謂我未受外感何為服白虎湯？答曰，此伏氣化熱證也，蓋因冬日或春初感受微寒，未能即病，所受之寒伏藏於三焦脂膜之中，阻塞升降之氣化，久而生熱，至春令已深，而其所伏之氣更隨春陽而化熱，於斯二熱相併，而臟腑即不勝其灼熱矣，此原與外感深入陽明者治法相同，是以宜治以白虎湯也。
病者聞愚言而頷之，遂為開白虎湯方，方中生石膏用三兩，為其嘔吐為加生赭石細末一兩，為其小便不利為加滑石六錢，至大便旬余不通，而不加通大便之藥者，因赭石與石膏並用，最善通熱結之大便也。
俾煎湯一大碗，徐徐溫飲下，服後將藥吐出一半，小便稍通，大便未通下。
翌日即原方將石膏改用五兩，赭石改用兩半，且仿白虎加人參湯之義，又加野臺參三錢，復煎湯徐徐溫飲下，仍吐藥一半，大便仍未通下。
於是變湯為散，用生石膏細末一兩，赭石細末四錢和勻，為一日之量，鮮白茅根四兩，煎湯分三次將藥末送服，服後分毫未吐，下燥糞數枚，小便則甚暢利矣。
翌日更仿白虎加人參湯之義，又改用野黨參五錢，煎湯送服從前藥末，又下燥糞數枚，後或每日如此服藥，歇息一日不服藥，約計共服生石膏細末斤許，下燥糞近百枚，病始霍然全愈。
其人愈後，飲食增加，脾胃分毫無傷，則石膏之功用及石膏之良善可知矣。
愚用石膏治大便之因熱燥結者實多次矣，或單用石膏細末，或少佐以赭石細末，莫不隨手奏效，為此次所用石膏末最多，故特志之。
<h2><span class="darkgreen">19．陽明病白虎加人參湯證</span></h2>
白虎湯之外，又有白虎加人參湯，以輔白虎湯之所不逮。
其方五見於《傷寒論》，今試約略錄其數節以為研究之資料。

《傷寒論》原文：服桂枝湯大汗出後，大煩渴不解，脈洪大者，白虎加人參湯主之。
<strong>【白虎加人參湯方】</strong>
知母六兩，石膏一斤碎綿裹，甘草二兩炙，粳米六合，人參三兩。

上五味，以水一斗，煮米熟湯成，去滓，溫服一升，日三服。

服桂枝湯原取微似有汗，若汗出如水流漓，病必不解，此謂服桂枝湯而致大汗出，是汗出如水流漓也。
因汗出過多，大傷津液，是以大煩大渴、脈洪大異常，以白虎湯解其熱，加人參以復其津液而病可愈矣。

《傷寒論》原文：傷寒病若吐若下後，七、八日不解，熱結在裡，表裡俱熱，時時惡風，大渴，舌上乾燥而煩，欲飲水數升者，白虎加人參湯主之。

所謂若吐、若下者，實因治失其宜，誤吐、誤下，是以吐下後而病不愈也。
且誤吐則傷其津液，誤下則傷其氣分，津液傷損可令人作渴，氣分傷損，不能助津液上潮更可作渴，是以欲飲水數升也。
白虎湯中加人參，不但能生津液，且能補助氣分以助津液上潮，是以能立建奇功也。

《傷寒論》原文：傷寒脈浮，發熱無汗，其表不解者，不可與白虎湯。
渴欲飲水，無表證者，白虎加人參湯主之。

凡服白虎湯之脈，皆當有滑象脈，滑者中有熱也。
此節之脈象但浮，雖曰發熱，不過其熱在表，其不可與以白虎湯之實際，實在於此。
乃因節中有無汗及表不解之文，而後世之治傷寒者，或謂汗不出者，不可用白虎湯，或謂表不解者，不可用白虎湯，至引此節之文以為徵據，而不能連上數句匯通讀之，以重誤古人。
獨不思太陽篇中白虎湯證，其脈浮滑，浮非連於表乎？又不思白虎湯證三見於《傷寒論》，惟陽明篇白虎湯證，明言汗出，而太陽篇與厥陰篇之所載者，皆未言有汗乎？至於其人慾飲水數升，且無寒束之表證，是其外感之熱皆入於裡，灼耗津液，令人大渴，是亦宜急救以白虎加人參湯而無可遲疑也。

白虎加人參湯所主之證，或渴、或煩、或舌乾，固由內陷之熱邪所傷，實亦由其人真陰虧損也。
人參，補氣之藥，非滋陰之藥，而加於白虎湯中，實能於邪火熾盛之時立復真陰，此中蓋有化合之妙也。
曾治一人，患傷寒熱入陽明之府，脈象有力而兼硬，時作譫語，按此等脈原宜投以白虎加人參湯，而愚時當少年，醫學未能深造，竟與以大劑白虎湯，俾分數次溫飲下，翌日視之熱已見退，而脈搏轉數，譫語更甚。
乃恍然悟會，改投以白虎加人參湯煎一大劑，分三次徐徐溫飲下，盡劑而愈。
蓋白虎湯證其脈宜見滑象，脈有硬象即非滑矣，此中原有陰虧之象，是以宜治以白虎加人參湯，而不可但治以白虎湯也。
自治愈此案之後，凡遇其人脈數或弦硬，或年過五旬，或在勞心勞力之餘，或其人身形素羸弱，即非在汗吐下後，渴而心煩者，當用白虎湯時，皆宜加人參，此立腳於不敗之地，戰則必勝之師也。

同邑友人李××，曾治一陽明府實證，其脈雖有力而數逾六至，李××先投以白虎湯不效，繼因其脈數加玄參、沙參以滋其陰分仍不效，詢方於愚。
答曰：此白虎加人參湯證也。
李××謂，此證非在汗吐下後，且又不渴不煩，何為用白虎加人參湯？愚曰：用古人之方，當即古人立方之意而推廣變通之，凡白虎湯所主之證，其渴與煩者，多因陰分虛損，而脈象數者獨非陰分虛損乎？李××聞愚言而心中會悟，改投以白虎加人參湯一劑而愈。

推廣白虎加人參湯之用法，不必其人身體虛弱或有所傷損也。
憶愚年三旬時，曾病伏氣化熱，五心煩熱，頭目昏沉，舌苔白厚欲黃，且多芒刺，大便乾燥，每日用生石膏數兩煮水飲之，連飲數日，熱象不退，因思或藥輕不能勝病，乃於頭午用生石膏五兩煮水飲下，過午又用生石膏五兩煮水飲下，一日之間共服生石膏十兩，而心中分毫不覺涼，大便亦未通下。
躊躇再四，精思其理，恍悟此必伏氣之所入甚深，原當補助正氣，俾吾身之正氣壯旺，自能逐邪外出也。
於斯欲仿白虎加人參湯之義，因無確實把握，猶不敢遽用大劑，就已所預存之藥，用生石膏二兩，野臺參二錢，甘草錢半，適有所軋生懷山藥粗渣又加少許，煎湯兩蠱，分三次溫飲下，飲完晚間即覺清爽，一夜安睡，至黎明時少腹微疼，連瀉三次，自覺伏氣之熱全消，再自視舌苔，已退去一半，而芒刺全無矣。
夫以常理揆之，加人參於白虎湯中，必謂能減石膏之涼力，而此次之實驗乃知人參反能助石膏之涼力，其理果安在乎？蓋石膏煎湯，其涼散之力皆息息由毛孔透達於外，若與人參並用，則其涼散之力，與人參補益之力互相化合，能旋轉於臟腑之間，以搜剔深入之外邪使之淨盡無遺，此所以白虎加人參湯，清熱之力遠勝於白虎湯也。

愚生平治寒溫實熱，用白虎加人參湯時，恆多於用白虎湯時，而又恆因證制宜，即原方少有通變，凡遇脈過六至者，恆用生懷山藥一兩以代方中粳米，蓋以山藥含蛋白質甚多，大能滋陰補腎，而其濃郁之汁漿又能代粳米調胃也。
若遇陽明之熱既實，而其人又兼下痢者，恆用生杭芍一兩以代方中知母，因芍藥善清肝熱以除痢疾之裡急後重，而其涼潤滋陰之性又近於知母也。
若婦人產後患寒溫實熱者，亦以山藥代粳米，又必以玄參八錢，以代方中知母，因山藥既可補產後之腎虛，而玄參主產乳余疾，《神農本草經》原有明文也（《神農本草經》中石膏、玄參皆主產乳，知母未言治產乳，不敢師心自用、輕以苦寒之藥施於產後也）。
且玄參原非苦寒之品，實驗之原甘而微苦（《神農本草經》謂其味苦者，當系後世傳寫之誤），是以雖在產後可放膽用之無礙也。

愚治寒溫之證，於陽明腸實大便燥結者，恆投以大劑白虎湯，或白虎加人參湯，往往大便得通而愈，且無下後不解之虞。
間有服藥之後大便未即通下者，而少投以降下之品，或用玄明粉二三錢和蜜沖服，其大便即可通下。
蓋因服白虎湯及服白虎加人參湯後，壯熱已消，燥結已潤，自易通下也。

有外感之實熱日久不退，致其人氣血兩虧，危險迫於目前，急救以白虎加人參湯，其病只愈一半，必繼服他種補益之藥始能全愈者，今試詳述一案以徵明之：
一幼女年九歲，於季春上旬感受溫病，醫者以熱藥發之，服後分毫無汗，轉覺表裡大熱，蓋已成白虎湯證也。
醫者不知按方施治，遷延二十餘日，身體尫羸，危險之朕兆歧出，其目睛上竄，幾至不見，筋惕肉瞤，周身顫動，時作噯聲，間有喘時，精神昏憒，毫無知覺，其肌膚甚熱，啟其齒見舌縮而干，苔薄微黃，其脈數逾六至，左部弦細而浮，不任重按，右部亦弦細而重診似有力，大便旬日未行，此久經外感之熱灼耗，致氣血兩虛，肝風內動，真陰失守，元氣將脫之候也。
宜急治以白虎加人參湯，再輔以滋陰固氣之品，庶可救愈，特慮病狀若此，湯藥不能下咽耳。
其家人謂偶與以勺水或米湯猶知下咽，想灌以藥亦如下咽也，於斯遂為疏方。
<strong>【處方】</strong>
生石膏細末二兩，野臺參三錢，生懷山藥六錢，生懷地黃一兩，生淨萸肉一兩，甘草二錢，共煎湯兩大盅，分三次溫飲下。

此方即白虎加人參湯以生地黃代知母，生山藥代粳米，而又加山萸肉也。
此方若不加萸肉，為愚常用之方，以治寒溫證當用白虎加人參湯而體弱陰虧者。
今重加山萸肉一兩者，誠以人當元氣不固之時，恆因肝臟之疏泄而上脫，此證目睛之上竄，乃顯露之朕兆（當屬於肝），重用萸肉以收斂肝臟之疏泄，元氣即可不脫。
且喻嘉言謂上脫之證，若但知重用人參，轉令人氣高不返，重用萸肉為之輔弼，自無斯弊，可穩重建功。
將藥三次服完，目睛即不上竄，身體安穩，噯聲已止，氣息已勻，精神較前明瞭，而仍不能言，大便猶未通下，肌膚猶熱，脈數已減，不若從前之浮弦，右部重診仍似有力，遂即原方略為加減，俾再服之。
<strong>【第二方】</strong>
生石膏細末兩半，野臺參三錢，生懷地黃一兩，生淨萸肉六錢，天冬六錢，甘草二錢，煎湯兩盅，分兩次溫飲下，每飲一次，調入生雞子黃一枚。

目睛已不上竄而猶用萸肉者，誠以此證先有噯氣之病，是其氣難於上達也。
凡氣之難於上達者，須防其大便通後，氣或下脫，故用萸肉以預防之。
至於雞子黃，化學家謂其含有副腎髓質，即善滋真陰，生用之又善潤大便是以加之。

此藥日服一劑，服兩日熱已全退，精神之明瞭似將復原，而仍不能言，大便仍未通下，間有努力欲便之狀。
診其脈熱象已靜且微弱，擬用灌腸法通其大便。
先用野臺參三錢，萸肉、天冬各四錢，煎湯服下。
然後用灌腸法以通其大便，安然通下。
仍不能言，細診其脈微弱益甚，右部關前之脈幾至不見。
乃恍悟其所以不能言者，胸中大氣下陷也，升補其胸中大氣，使之上達於舌本必能言矣。
<strong>【第三方】</strong>
生箭耆三錢，野臺參三錢，生懷山藥一兩，大甘枸杞一兩，北沙參一兩，天冬六錢，寸冬帶心六錢，升麻一錢，桔梗錢半，共煎湯一盅半，分兩次溫服下。
此方連服兩劑，遂能言語，因方中重用滋陰之藥以培養其精神，而精神亦復常矣。
<h2><span class="darkgreen">20．陽明病三承氣湯證</span></h2>
白虎湯及白虎加人參湯兩方，皆治足陽明有實熱者也。
至熱入手陽明之府，致大便因熱燥結，其燥結愈甚者，蘊蓄之熱必愈深，此非開其燥結其熱固不能消也。
若斯則攻下之劑，若承氣湯諸方在所必需矣。

《傷寒論》原文：陽明病脈遲，雖汗出不惡寒者，其身必重，短氣腹滿而喘，有潮熱者，此外欲解，可攻裡也。
手足濈然而汗出者，此大便已硬也，大承氣湯主之。
若汗多，微發熱惡寒者，外來未也，其熱不潮，未可與承氣湯。
若腹大滿不通者，可與小承氣湯，微和胃氣，勿令大泄下。

首句為陽明病脈遲，此見陽明病脈遲為當下之第一明徵也。
而愚初度此句之義，以為凡傷寒陽明之當下者，若其脈數，下後恆至不解，此言脈遲，未必遲於常脈，特表明其脈不數，無慮其下後不解耳。
迨至閱歷既久，乃知陽明病當下之脈原有遲者。
然其脈非為遲緩之象，竟若蓄極而通，有遲而突出之象。
蓋其脈之遲，因腸中有阻塞也。
其遲而轉能突出者，因陽明火盛，脈原有力，有阻其脈之力而使之遲者，正所以激其脈之力而使有跳躍之勢也。
如此以解脈遲，則脈遲之當下之理自明也。

然愚臨證實驗以來，知陽明病既當下，其脈遲者固可下，即其脈不遲而亦不數者，亦可下。
惟脈數及六至則不可下，即強下之，病必不解，或病更加劇。
而愚對於此等證，原有變通之下法，即白虎加人參湯，將石膏不煎入湯中，而以所煎之湯將石膏送服者是也。
愚因屢次用此方奏效，遂名之為白虎承氣湯，爰詳錄之於下，以備醫界採用。

生石膏八錢搗細，大潞黨參三錢，知母八錢，甘草二錢，粳米二錢。
藥共五味，將後四味煎湯一盅半，分兩次將生石膏細末用溫藥湯送下。
服初次藥後，遲兩點鐘，若腹中不見行動，再服第二次。
若腹中已見行動，再遲點半鐘大便已下者，停後服。
若仍未下者，再將第二次藥服下。
至若其脈雖數而洪滑有力者，用此方時亦可不加黨參。

愚從前遇寒溫證之當下而脈象數者，恆投以大劑白虎湯，或白虎加人參湯，其大便亦可通下。
然生石膏必須用至四五兩，煎一大碗，分數次溫服，大便始可通下。
間有服數劑後大便仍不通下者，其人亦恆脈淨身涼，少用玄明粉二三錢和蜜沖服，大便即可通下。
然終不若白虎承氣湯用之較便也。

生石膏若服其研細之末，其退熱之力一錢可抵煎湯者半兩。
若以之通其大便，一錢可抵煎湯者一兩。
是以方中只用生石膏八錢，而又慎重用之，必分兩次服下也。

寒溫陽明病，其熱甚盛者，投以大劑白虎湯，其熱稍退，翌日恆病仍如故。
如此反復數次，病家遂疑藥不對證，而轉延他醫，因致病不起者多矣。
愚後擬得此方，凡遇投以白虎湯見效旋又反復者，再為治時即用石膏為末送服。
其湯劑中用五六兩者，送服其末不過一兩，至多至兩半，其熱即可全消矣。
<strong>【大承氣湯方】</strong>
大黃四兩酒洗，厚朴半斤炙去皮，枳實五枚炙，芒硝三合。

上四味，以水一斗，先煮二物，取五升，去滓，納大黃，煮取二升，去滓，納芒硝，更上微火一兩沸，分溫再服，得下，余勿服。

大承氣湯方，所以通腸中因熱之燥結也。
故以大黃之性善攻下，且善瀉熱者為主藥。
然藥力之行必恃臟腑之氣化以斡旋之，故佐以樸、實以流通腸中鬱塞之氣化，則大黃之攻下自易為力矣。
用芒硝者，取其性寒味鹹，善清熱又善軟堅，且兼有攻下之力，則堅結之燥糞不難化為溏糞而通下矣。
方中之用意如此，藥味無多，實能面面精到，而愚對於此方不無可疑之點，則在其藥味分量之輕重也。

《神農本草經》謂大黃能推陳致新，是以有黃良之名，在陽明蘊有實熱大便燥結者，原宜多用。
至厚朴不過為大黃之輔佐品，竟重用至半斤，較大黃之分量為加倍，若按一兩為今之三錢折算，復分兩次服之，則一次所服之藥，當有厚朴一兩二錢。
夫厚朴氣溫味辛，若多用之，能損人真氣，為人所共知，而其性又能橫行達表，發出人之熱汗。
憶愚少時，曾治一陽明實熱大便燥結證，方中用大黃三錢，服後大便未通下，改延他醫，方中重用厚朴一兩，服後片時出熱汗遍體，似喘非喘，氣弱不足以息，未逾半日而亡矣。
此誠可為前車之鑑也。
是以謂此方之分量必有差誤，愚疑此方厚朴之分量，當亦如小承氣湯為大黃分量之半，其原本或為厚朴之分量半大黃，大抵由此半字而誤為半斤也。

再者，本節原文以陽明病脈遲五字開端，所謂脈遲者，言其脈象雖熱而至數不加數也（非謂其遲於平脈）。
此乃病者身體素壯，陰分尤充足之脈。
病候至用大承氣湯時，果能有如此脈象，投以大承氣湯原方，亦可隨手奏效。
而今之大承氣湯證如此脈象者，實不多見也。
此乃半關天時，半關人事，實為古今不同之點。
即厚朴之分量原本如是，醫者亦當隨時制宜為之通變化裁，方可為善師仲景之人。
非然者，其脈或不遲而數，但用硝、黃降之，猶恐降後不解，因陰虛不能勝其燥熱也，況更重用厚朴以益其燥熱乎？又或其脈縱不數，而熱實脈虛，但用硝、黃降之，猶恐降後下脫，因其氣分原虧，不堪硝、黃之推蕩也，況敢重用厚朴同枳實以破其氣乎？昔葉香岩用藥催生，曾加梧桐葉一片作引，有效之者，轉為香岩所笑。
或問其故，香岩謂：「余用梧桐葉一片時，其日為立秋，取梧桐一葉落也。
非其時，將用梧桐葉何為？」由斯知名醫之治病，莫不因時制宜，原非膠柱鼓瑟也。
是以愚用承氣湯時，大黃、芒硝恆皆用至七八錢，厚朴、枳實不過用二錢。
或仿調胃承氣湯之義，皆減去不用，外加生赭石細末五六錢，其攻下之力不減大承氣原方，而較諸原方用之實為穩妥也。
至其脈象數者，及脈象雖熱而重按無力者，又恆先投以大劑白虎加人參湯，煎湯一大碗，分數次溫飲下，以化胃中燥熱，而由胃及腸即可潤其燥結，往往有服未終劑，大便即通下者。
且下後又無虞其不解，更無慮其下脫也。
其間有大便未即通下者，可用玄明粉三錢，或西藥留苦四錢，調以蜂蜜，開水沖服。
或外治用豬膽汁導法，或用食鹽（若用熬火硝所出之鹽更佳）融水灌腸，皆可通下。
至通下之後，亦無不愈者。
<strong>【小承氣湯方】</strong>
大黃四兩酒洗，厚朴二兩炙去皮，枳實三枚大者炙。

上三味，以水四升，煮取一升二合，去滓，分溫二服。
初服湯當更衣，不爾者盡飲之。
若更衣者，勿服之。

大承氣湯所主之病，大腸中有燥糞，是以用芒硝軟堅以化其燥糞。
小承氣湯所主之病為腹大滿不通，是其病在於小腸而上連於胃，是以但用大黃、樸實以開通其小腸，小腸開通下行，大便不必通下，即通下亦不至多，而胃中之食可下輸於小腸，是以胃氣得和也。
此大、小承氣湯用法之分別也。
而二承氣湯之外，又有調胃承氣湯，更可連類論及之。
<strong>【調胃承氣湯方】</strong>
大黃四兩去皮清酒浸，甘草二兩炙，芒硝半升。

上二味，㕮咀，以水三升，煮取一升，去滓，納芒硝，再上火微煮令沸，少少溫服之。

大黃雖為攻下之品，原善清血分之熱，心中發煩實為血分有熱也。
大黃浸以清酒，可引其苦寒之性上行以清心之熱而煩可除矣。
證無大便燥結而仍用芒硝者，《內經》謂熱淫於內治以鹹寒。
芒硝味鹹性寒，實為心家對宮之藥（心屬火，咸屬水故為心家對宮之藥），其善清心熱，原有專長，故無大便燥結證而亦加之也。
用甘草者，所以緩藥力之下行，且又善調胃也。
不用樸、實者，因無大便燥結及腹滿之證也。

承氣湯雖有三方，而小承氣及調胃承氣，實自大承氣變化而出。
《傷寒論》所載三承氣主治之證不勝錄，然果洞悉三方之各有用意，及三方藥力輕重各有區別，且所主之病雖有上、中、下之分，而究之治上可及於中，治中可及於下，分治之中，仍有連帶關係，自能凡遇宜用承氣湯證，斟酌其宜輕宜重，分別施治而無差謬矣。

至於愚用承氣湯之經過，又恆變化多端，不拘拘於三承氣湯中之藥味也。
今試舉數案以徵明之。

大承氣湯所主之證，原宜脈遲，其有脈不遲而洪實有力者，亦不妨用。
惟其脈不遲而轉數，若因大便燥結，而遽投以大承氣湯，其脈之無力者，恆因大便通後而虛脫。
其脈之有力者，下後縱不至虛脫，其病亦必不能愈，所謂降後不解也。
凡遇此等脈，必設法將其脈數治愈，然後再通其大便。

曾治一叟，年近六旬，因外感之熱過甚，致大便旬日未通，其脈數逾六至，心中煩熱，延醫數人，皆不敢用降下之劑，然除降下外，又別無治法。
愚診其脈象雖數，重按甚實，遂先投以大劑白虎加人參湯，每劑分三次溫服下，連服兩劑，壯熱全消，脈已不數，大便猶未通下，繼用淨芒硝細末三錢，蜂蜜一兩，開水沖服，大便通下，病遂愈。

曾治一少年，因外感實熱，致大便燥結，旬余未下，其脈亦數逾六至，且不任重按，亦投以白虎加人參湯，以生地黃代方中知母，生山藥代方中粳米，煎湯一大碗，俾分多次徐徐溫飲下。
初服一劑，脈數見緩，遂即原方略為減輕，俾再煎服，擬後服至脈象復常，再為通其大便，孰意次劑服完而大便自通下矣。
且大使通下後，外感之實熱亦消解無餘矣。
此直以白虎加人參湯代承氣湯也，自治愈此病之後，凡遇有證之可下而可緩下者，恆以白虎湯代承氣，或以白虎加人參湯代承氣，其涼潤下達之力，恆可使大便徐化其燥結，無事用承氣而自然通下，且下後又無不解之虞也。

治一少婦，於大怒之餘感冒傷寒，熱傳陽明，大便燥結，醫者兩次投以大承氣皆吐出。
診其脈弦長有力，蓋脈現弦長，無論見於何部，皆主肝火熾盛，此不受藥之所以然也。
遂於大承氣湯中將樸、實減輕（樸實各用錢半），加生杭芍、生赭石各一兩，臨服藥時，又恐藥湯入口即吐出，先用白開水送服生赭石細末三錢，繼將藥服下，閱三點鐘大便通下而病即愈矣。

又治一人素傷煙色，平日大便七八日一行，今因受外感實熱，十六七日大便猶未通下，心中煩熱，腹中脹滿，用洗腸法下燥糞少許，而脹滿煩熱如舊，醫者謂其氣虛脈弱，不敢投降下之藥。
及愚診之，知其脈雖弱而火則甚實，遂用調胃承氣湯加野臺參四錢，生赭石、天門冬各八錢，共煎湯一大碗，分三次徐徐溫飲下，飲至兩次，腹中作響，覺有開通之意，三次遂不敢服，遲兩點鐘大便通下，內熱全消，霍然愈矣。

有服承氣湯後，大便之燥結不下，繼服些許他藥而燥結始下者，試再舉兩案以明之。

邑中名醫劉××，愚初學醫時，家中常延之，一日，見先生治一傷寒熱入陽明大便燥結證，從前醫者，投以大承氣湯兩劑不下，繼延先生治之，單用威靈仙三錢，煎湯服後大便通下，病亦遂愈。
愚疑而問曰：威靈仙雖能通利二便，以較硝、黃攻下之力實遠不如，乃從前服大承氣湯兩劑大便不下，何先生只用威靈仙三錢而大便即下乎？答曰：其中原有妙理，乃前後所用之藥相藉以成功也。
蓋其從前所服之大承氣湯兩劑，猶在腹中，因其臟腑之氣化偶滯，藥力亦隨之停頓，借威靈仙走竄之力以觸發之，則硝、黃力之停頓者，可陡呈其開通攻決之本性，是以大便遂通下也。
是威靈仙之於硝、黃，猶如槍炮家導火之線也。
愚聞如此妙論，頓覺心地開通，大有會悟，後有仿此醫案之時，亦隨手奏效。
因並錄之於此，由此知醫學雖貴自悟，亦必啟發之有自也。

鄰村霍××，當怒動肝火之餘感受傷寒，七八日間腹中脹滿，大便燥結，醫者投以大承氣湯，大便未通下，肋下轉覺疼不可支。
其脈左部沉弦有力，知系肝經氣鬱火盛，急用柴胡三錢，生麥芽一兩，煎湯服後，至半點鐘肋下已不覺疼，又遲一點余鍾，大便即通下。
大便下後，腹即不脹，而病脫然全愈矣。

此案實仿前案之義，亦前後藥力相藉以通大便也。
蓋腎為二便之關，肝行腎之氣，肝又主疏泄，大便之通與不通，實於肝有關係也。
調其肝鬱，即可以通行大便，此中原有至理。
至於調肝用柴胡而又必佐以生麥芽者，因麥芽生用亦善調肝者也。
且柴胡之調肝，在於升提，生麥芽之調肝，在於宣通，若因肝不舒但用柴胡以升提之，恐初服下時肋下之疼將益劇。
惟柴胡之升提，與麥芽之宣通相濟以成調肝氣之功，則肝氣之郁者自開，遏者自舒，而徐還其疏泄之常矣。
且柴胡之性不但善調肝氣也，《神農本草經》謂柴胡主心腹腸胃中結氣，飲食積聚，寒熱邪氣，推陳致新。
三複《神農本草經》之文，是柴胡不但善於調肝，兼能消脹滿通大便矣。
然柴胡非降下之藥也，其於大便之當通者，能助硝黃以通之，若遇脾胃之氣下溜大便泄瀉者，伍以耆、術轉能升舉脾胃之氣以止泄瀉，柴胡誠妙藥也哉。
善於用柴胡者，自能深悟此中之妙理也。

至於妊婦外感熱實，大便燥結者，承氣湯亦不妨用，《內經》所謂「有故無殞亦無殞也」。
然此中須有斟酌，以上所列方中諸藥，芒硝斷不可用。
至赭石則三月以前可用，三月以後不可用。
其餘雖皆可用，然究宜先以白虎湯或白虎加人參湯代承氣，即不能完全治愈，後再用承氣時亦易奏效也。
曾治一婦人，妊過五月，得傷寒證，八九日間脈象洪實，心中熱而煩躁，大便自病後未行，其臍上似有結糞，按之微疼，因其內熱過甚，先用白虎加人參湯清之，連服兩劑內熱頗見輕減，而臍上似益高腫，不按亦疼，知非服降下之藥不可也。
然從前服白虎加人參湯兩劑，知其大便雖結不至甚燥，治以降下之輕劑當可奏效，為疏方，用大黃、野臺參各三錢，真阿膠（不炒另燉兌服）、天冬各五錢，煎湯服下，即覺臍上開通，過一點鐘，疼處即不疼矣。
又遲點半鐘，下結糞十餘枚，後代溏糞，遂覺霍然全愈，後其胎氣亦無所損，屆期舉子矣。
至方中之義：大黃能下結糞，有人參以駕馭之，則不至於傷胎。
又輔以阿膠，取其既善保胎，又善潤腸，則大便之燥者可以不燥矣。
用天冬者，取其涼潤微辛之性（細嚼之實有辛味），最能下行以潤燥開瘀，兼以解人參之熱也。
<h2><span class="darkgreen">21．陽明病茵陳蒿湯證</span></h2>
陽明原屬燥金，其為病也多燥熱，白虎、承氣諸方，皆所以解陽明之燥熱也。
然燥熱者陽明恆有之正病，而有時間見濕熱為病，此陽明之變病也。
其變病果為何病？陽明篇中諸發黃之證是也。
試再進而詳論之。

《傷寒論》原文：陽明病，發熱汗出者，此為熱越，不能發黃也。
但頭汗出，身無汗，劑頸而還，小便不利，渴引水漿者，此為瘀熱在裡，身必發黃，茵陳蒿湯主之。

陽明病發熱汗出者，熱外越而濕亦隨之外越，即不能發黃。
若其熱不外越而內蘊，又兼其人小便不利，且飲水過多，其濕與熱必至化合而生黃，是以周身必發黃也。
主以茵陳蒿湯者，以茵陳蒿湯善除濕熱也。
<strong>【茵陳蒿湯方】</strong>
茵陳蒿六兩，梔子十四枚擘，大黃二兩去皮。

上三味，以水一斗，先煮茵陳減六升，納二味，煮取三升，去滓，分溫三服，小便當利，尿如皂角汁，色正赤，一宿腹減，黃從小便去也。

茵陳，性寒味苦，具有生髮之氣，寒能勝熱，苦能勝濕，其生髮之氣能逐內蘊之濕熱外出，故可為濕熱身黃之主藥。
佐以梔子、大黃者，因二藥亦皆味苦性寒也，且梔子能屈曲引心火下行以利小便。
大黃之色能直透小便（凡服大黃者，其小便即為大黃之色，是大黃能利小便之明徵），故少用之亦善利小便。
至茵陳雖具有升發之性，《名醫別錄》亦謂其能下利小便，三藥並用，又能引內蘊之熱自小便瀉出，是以服之能隨手奏效也。

《傷寒論》原文：傷寒七、八日，身黃如橘子色，小便不利，腹微滿者，茵陳蒿湯主之。

身黃如橘而腹滿，小便不利，此因濕熱成病可知，故亦治以茵陳蒿湯也。
<h2><span class="darkgreen">22．陽明病梔子柏皮湯證</span></h2>
《傷寒論》原文：傷寒身黃髮熱，梔子柏皮湯主之。

此節示人，但見其身黃髮熱，即無腹滿小便不利諸證，亦直可以濕熱成病斷之也。
<strong>【梔子柏皮湯方】</strong>
梔子十五個擘，甘草一兩炙，黃柏二兩。

上三味，以水四升，煮取一升半，去滓，分溫再服。

此方之用意，欲以分消上中下之熱也。
是以方中梔子善清上焦之熱，黃柏善清下焦之熱，加甘草與三藥並用，又能引之至中焦以清中焦之熱也。
且梔子、黃柏皆過於苦寒，調以甘草之甘，俾其苦寒之性味少變，而不至有傷於胃也。
<h2><span class="darkgreen">23．陽明病麻黃連軺赤小豆湯證</span></h2>
《傷寒論》原文：傷寒瘀熱在裡，身必發黃，麻黃連軺赤小豆湯主之。
<strong>【麻黃連軺赤小豆湯方】</strong>
麻黃二兩去節，赤小豆一升，連軺二兩，杏仁四十個去皮尖，大棗十二枚，生梓白皮一升，生薑二兩切，甘草二兩炙。

上八味，以潦水一斗，先煮麻黃再沸，去上沫，納諸藥，煮取三升，分溫三服，半日服盡。
<strong>按</strong>
：連軺非連翹，乃連翹根也。
其性涼能瀉熱，兼善利濕，後世改用連翹則性不同矣。
赤小豆，即作飯之小豆，形如綠豆而色赤者，非南來之紅豆也。
梓白皮，藥房無鬻者，有梓樹處自加之可也。
陳修園云，若無梓白皮，可以茵陳代之。

身發黃與黃疸不同。
黃疸為膽汁妄行於血中，仲景書中雖未明言，而喻嘉言《寓意草》於錢小魯案中曾發明之，彼時西人謂膽汁溢於血中之說，猶未入中國也。
至身發黃之病，猝成於一兩日間，其非膽汁溢於血分可知矣。
茵陳為治熱結黃疸之要藥，《神農本草經》載有明文，仲景治身發黃亦用之者，誠以二證之成，皆由於濕熱，其濕熱由漸而成則為黃疸，其濕熱因外感所束，倉猝而成則為身發黃，是以皆可以茵陳蒿治之也。

身發黃之證，不必皆濕熱也。
陽明篇七十六節云：「傷寒發汗已，身目為黃，所以然者，寒濕在裡不解故也，以為不可下也，於寒濕中求之。」
王和安曰：黃為油熱色，油中含液而包脈孕血，液虛血燥則熱甚為陽黃，身黃髮熱之梔子柏皮證也。
油濕血熱相等而交蒸，為小便不利，身黃如橘之茵陳蒿證也。
油寒膜濕，鬱血為熱，則寒濕甚而為陰黃，即茵陳五苓證也。
病有熱而治從寒濕，玩以為二句，語氣之活自可想見。
蓋以為不可下，明見有可下之熱黃也，在於寒濕中求之，言治法求之寒濕，明見黃證不純為寒濕也。
凡一證二因者，治從其甚，可於二語見之。

上王氏之論甚精細，而愚於此節之文則又別有會悟，試引從前治愈之兩案以明之。

曾治一人受感冒，惡寒無汗，周身發黃，以麻黃湯發之，汗出而黃不退。
細診其脈，左部弦而無力，右部濡而無力，知其肝膽之陽不振，而脾胃又虛寒也。
蓋脾胃屬土，土色本黃，脾胃有病，現其本色，是以其病濕熱也，可現明亮之黃色，其病濕寒也，亦可現黯淡之黃色。
觀此所現之黃色，雖似黯淡而不甚黯淡者，因有膽汁妄行在其中也。
此蓋因肝膽陽分不振，其中氣化不能宣通膽汁達於小腸化食，以致膽管閉塞，膽汁遂蓄極妄行，溢於血分而透黃色，其為黃色之根源各異，竟相併以呈其象，是以其發黃似黯淡而非黯淡也。
審病既確，遂為擬分治左右之方以治之。

生箭耆六錢，桂枝尖二錢，乾薑三錢，厚朴錢半，陳皮錢半，茵陳二錢。

上藥六味，共煎湯一大盅溫服。

方中之義：用黃耆以助肝膽之陽氣，佐以桂枝之辛溫，更有開通之力也。
用乾薑以除脾胃之濕寒，輔以厚朴能使其熱力下達。
更輔以陳皮，能使其熱力旁行，其熱力能布濩充周，脾胃之寒濕自除也。
用茵陳者，為其具有升發之性，實能開啟膽管之閉塞，且其性能利濕，更與薑、桂同用，雖云苦寒而亦不覺其苦寒也。
況肝膽中寄有相火，肝膽雖涼，相火之寄者仍在，相火原為龍雷之火，不可純投以辛熱之劑以觸發之，少加茵陳，實兼有熱因寒用之義也。

又治一人，時當仲秋，寒熱往來，周身發黃，心中煩熱，腹中又似覺寒涼，飲食不甚消化，其脈左部弦硬，右部沉濡，心甚疑之，問其得病之由，答云，不知。
因細問其平素之飲食起居，乃知因屋宇窄隘，六七月間皆在外露宿，且其地多潮濕，夜間霧露尤多。
乃恍悟此因臟腑久受潮濕，脾胃屬土，土為太陰，濕鬱久則生寒，是以飲食不能消化。
肝膽屬木，木為少陽，濕鬱久則生熱，又兼有所寄之相火為之熏蒸，以致膽管腫脹閉塞，是以膽汁妄行，溢於血中而身黃也。
舌上微有白苔，知其薄受外感，侵入三焦，三焦原為手少陽與足少陽併為遊部，一氣貫通，是以亦可作寒熱，原當以柴胡和解之，其寒熱自已，茵陳性近柴胡，同為少陽之藥，因其身發黃，遂用茵陳三錢以代柴胡，又加連翹、薄荷葉、生薑各三錢，甘草二錢，煎湯服後，周身得汗（足少陽不宜發汗手少陽宜發汗），寒熱往來愈，而發黃如故。
於斯就其左右之脈寒熱迥殊者，再擬一方治之。

茵陳三錢，梔子三錢，乾薑三錢，白朮三錢炒，厚朴二錢，焰硝五分研細。

上六味，將前五味煎湯一大盅，乘熱納硝末融化服之。

方中之義：用梔子、茵陳以清肝膽之熱，用乾薑、白朮、厚朴以除脾胃之寒，藥性之涼熱迥然不同，而匯為一方自能分途施治也。
用焰硝者，因膽管之閉塞，恆有膽石阻隔，不能輸其膽汁於小腸，焰硝之性善消，即使膽管果有膽石，服之亦不難消融也，
<h2><span class="darkgreen">24．陽明病豬苓湯證</span></h2>
發黃之證，多成於濕熱，諸治發黃之方，皆治濕熱之方也。
乃有本陽明病，其人蘊有濕熱而不發黃者，自當另議治法，而陽明篇中亦曾載其治方矣。

《傷寒論》原文：若脈浮發熱，渴欲飲水，小便不利者，豬苓湯主之。

此節所謂脈浮者，乃病入陽明，而猶連太陽之府也。
蓋太陽之病，在經脈浮，在府亦脈浮，此因太陽之府蘊有實熱，以致小便不利，而熱之入於陽明者，不能由太陽之府分消其熱下行，轉上逆而累及於肺，是以渴欲飲水也。
治以豬苓湯，是仍欲由太陽之府分消其熱也。
<strong>【豬苓湯方】</strong>
豬苓去皮、茯苓、阿膠、滑石、澤瀉各一兩。

上五味，以水四升，先煮四味取二升，去滓，納下阿膠，烊消，溫服七合，日三服。

豬苓、茯苓，皆為滲淡之品，而豬苓生於楓下，得楓根陰柔之氣，以其性善化陽，以治因熱小便不利者尤宜，故用之為主藥。
用澤瀉者，因其能化水氣上升以止渴，而後下降以利小便也。
用滑石者，其性可代石膏，以清陽明之實熱，又能引其熱自小便出也。
用阿膠者，因太陽之府原與少陰相連，恐諸利水之藥或有損於少陰，故加阿膠大滋真陰之品，以助少陰之氣化也。
<h2><span class="darkgreen">25．陽明病四逆湯證</span></h2>
總計陽明篇中之病證，大抵燥而且熱也，其有不燥而轉濕者，此陽明之變證也。
於治發黃諸方，曾發明之矣。
更有不熱而反寒者，此亦陽明之變證也。
夫病既寒矣，必須治以熱劑，方為對證之藥，是則溫熱之劑，又宜講求矣。

《傷寒論》原文：脈浮而遲，表熱裡寒，下利清穀者，四逆湯主之。

外感之著人，恆視人體之稟賦為轉移，有如時氣之流行，受病者或同室、同時，而其病之偏涼、偏熱，或迥有不同。
蓋人之臟腑素有積熱者，外感觸動之則其熱益甚；其素有積寒者，外感觸動之則其寒亦益甚也。
明乎此則可與論四逆湯矣。
<strong>【四逆湯方】</strong>
甘草二兩炙，乾薑兩半，附子一枚生用去皮破八片。

上三味以水三升，煮取一升二合，去滓，分溫再服，強人可大附子一枚、乾薑三兩。

乾薑為溫暖脾胃之主藥，伍以甘草，能化其猛烈之性使之和平，更能留其溫暖之力使之常久也。
然脾胃之溫暖，恆賴相火之壯旺，附子色黑入腎，其非常之熱力，實能補助腎中之相火，以厚脾胃溫暖之本源也。
方名四逆者，誠以脾主四肢，脾胃虛寒者，其四肢常覺逆冷，服此藥後，而四肢之厥逆可回也。

方中附子，註明生用，非剖取即用也。
因附子之毒甚大，種附子者，將附子剖出，先以鹽水浸透，至藥房中又幾經泡製，然後能用，是知方中所謂附子生用者，特未用火炮熟耳。
<h2><span class="darkgreen">26．少陽病提綱及汗吐下三禁</span></h2>
陽明之熱，已入府者，不他傳矣。
若猶在經，而未入於府者，仍可傳於少陽。
而少陽確實之部位，又須詳為辨析也。
夫太陽主外，陽明主裡，而介於太陽、陽明之間者，少陽也。
少陽外與太陽相併則寒，內與陽明相併則熱，是以少陽有病而寒熱往來也。
由此而論，則傳經之次第，當由太陽而少陽，由少陽而陽明，而《內經》竟謂一日巨陽（即太陽）受之，二日陽明受之；三日少陽受之者何也？蓋他手、足同名之經各有界限，獨少陽主膜，人身之膜無不相通。
膜有連於太陽者，皮膚下腠理之白膜也。
膜有連於陽明者，肥肉、瘦肉間之膜也。
此為手少陽經以三焦為府者也（三焦亦是膜，發源於命門，下焦為包腎絡腸之膜，中焦為包脾連胃之膜，上焦為心下膈膜及心肺一系相連之膜）。
又兩脅之下皆板油，包其外者亦膜也，此為足少陽之膜以膽為府者也。
由此知介於太陽、陽明之間者，手少陽也；傳經在陽明之後者，足少陽也。
太陽傳陽明原自手少陽經過，而《傷寒論》未言及者，以其重足經，不重手經也。
總之，手、足少陽之膜原相聯絡，即手、足少陽之氣化原相貫通，是以《內經》謂少陽為遊部（遊部者，謂其中氣化自手經至足經，自足經至手經遊行無定也），更由此知所謂與太陽相併者，為手少陽腠理之膜也，與陽明相併者，為足少陽板油之膜也，以其相近故能相併也。
能明乎此，即可與論少陽篇之病矣。

《傷寒論》原文：少陽之為病，口苦，咽乾，目眩也。

《傷寒論》原文：少陽中風，兩耳無所聞，目赤胸中滿而煩者，不可吐下，吐下則悸而驚。

《傷寒論》原文：傷寒脈弦細，頭痛發熱者，屬少陽。
少陽不可發汗，發汗則譫語，此屬胃。
胃和則愈，胃不和，煩而悸。

此節所言之證，乃少陽病之偏於熱者也。
弦細，固為少陽之脈，觀提綱中諄諄以胃和、胃不和為重要之點，想自陽明傳少陽時，其外感之熱仍有一半入府，而非盡傳於少陽。
脈雖弦細，重按必然甚實，此原當為少陽、陽明合病也。
愚遇此等證脈時，恆將柴胡湯方中藥味減半（惟人參與甘草不減），外加生石膏一兩，知母五錢（此為白虎加人參湯與小柴胡湯各用一半），則少陽之病可解，其胃中之熱亦可盡清，而不至有胃不和之虞矣。
此節合上節，為少陽病汗、吐、下三禁，凡治少陽病者當切記之。
<h2><span class="darkgreen">27．少陽病小柴胡湯證</span></h2>
《傷寒論》原文：傷寒五六日中風，往來寒熱，胸脅苦滿，默默不欲飲食，心煩喜嘔。
或胸中煩而不嘔，或渴，或腹中痛，或脅下痞硬，或心下悸，小便不利，或不渴，身有微熱，或咳者，與小柴胡湯主之。
（此節載太陽篇）<strong>【小柴胡湯方】</strong>
柴胡半斤，黃芩三兩，人參三兩，甘草三兩炙，半夏半升洗，生薑三兩切，大棗十二枚擘。

上七味，以水一斗二升，煮取六升，去滓，再煎取三升，溫服一升，日三服。

用小柴胡湯加減法：若胸中煩而不嘔，去半夏、人參，加栝蔞實一枚；若渴者，去半夏，加人參，合前成四兩半，栝蔞根四兩，若腹中痛者，去黃芩，加芍藥三兩，若脅下痞硬，去大棗，加牡蠣四兩；若心下悸小便不利者，去黃芩，加茯苓四兩；若不渴外有微熱者，去人參，加桂枝三兩，溫復取微汗愈；若咳者，去人參、大棗、生薑，加五味子半升、乾薑二兩。
<strong>【附錄】後世用小柴胡湯分量</strong>
柴胡（八錢）　黃芩（三錢）　人參（三錢）　甘草（三錢）　清半夏（四錢）　生薑（三錢切）　大棗（四枚擘）
小柴胡證喜嘔者，不必作嘔吐也，但常常有欲嘔之意，即為喜嘔。
是以愚治傷寒，遇有覺噁心而微寒熱往來者，即投以小柴胡湯，一劑而愈。
此《傷寒論》所謂：「傷寒中風，有柴胡證，但見一證便是，不必悉具」也。

方中重用柴胡，正所以助少陽之樞轉以引邪外出也。
猶恐其樞轉之力或弱，故又助以人參，以厚其上升之力，則少陽之邪直能隨少陽之氣透膈上出矣。
用半夏者，因其生當夏半，能通陰陽、和表裡，且以病本喜嘔，而又升以柴胡、助以人參，少陽雖能上升，恐胃氣亦因之上逆，則欲嘔之證仍難愈，用半夏協同甘草、薑、棗降胃兼以和胃也。
用黃芩者，以其形原中空，故善清軀殼之熱，且亦以解人參之偏熱也。

小柴胡湯證，原忌發汗，其去滓重煎者，原所以減柴胡發表之力，欲其但上升而不外達也。
乃太陽篇一百零三節，服小柴胡湯後，竟有發熱汗出之文，讀《傷寒論》者，恆至此而生疑，註疏家亦未見有詳申其義者，今試錄其原文細研究之。

《傷寒論》原文：凡柴胡湯證而下之，若柴胡證不罷者，復與柴胡湯，必蒸蒸而振，卻發熱汗出而解。

服小柴胡湯，以引少陽之邪透膈上出而無事出汗，原為小柴胡湯證治法之正規。
然藥力之上升透膈頗難，必賴其人之正氣無傷，藥借正氣以運行之而後可以奏效。
至誤下者，足少陽之邪多散漫於手少陽三焦脂膜之中，仍投以小柴胡湯，其散漫於手少陽者，遂可借其和解宣通之力，達於太陽而汗解矣。
其留於脅下板油中者，因誤降傷氣，無力上達，亦遂借徑於手少陽而隨之汗解，故於汗出上特加一卻字，言非發其汗而卻由汗解，此乃因誤下之後而使然，以明小柴胡湯原非發汗之藥也。
其汗時必發熱蒸蒸而振者，有戰而後汗意也。
蓋少陽之病由汗解，原非正路，而其留於脅下之邪作汗解尤難，乃至服小柴胡湯後，本欲上透膈膜，因下後氣虛，不能由上透出，而其散漫於手少陽者，且又以同類相招，遂於蓄極之時而開旁通之路，此際幾有正氣不能勝邪氣之勢，故汗之先必發熱而振動，此小柴胡湯方中所以有人參之助也。
是以愚用此方時，於氣分壯實者，恆不用人參，而於誤服降藥後及氣虛者，則必用人參也。

人身之膜原，無處不相聯絡，女子之胞室亦膜也。
其質原兩膜相合，中為夾室，男女皆有，男以化精，女以通經，故女子之胞室亦曰血室。
當其經水初過之時，適有外感之傳經者乘虛襲入，致現少陽證病狀，亦宜治以小柴胡湯，《傷寒論》中亦曾詳論之矣。

《傷寒論》原文：婦人中風，七、八日續得寒熱，發作有時，經水適斷者，此為熱入血室。
其血必結，故使如瘧狀，發作有時，小柴胡湯主之。

傷寒之病既自陽明傳少陽矣，間有遵少陽之法治之，其證復轉陽明者，此雖僅見之證，亦宜詳考治法。

《傷寒論》原文：服柴胡湯已，渴者屬陽明，以法治之。

喻嘉言曰：風寒之邪，從陽明而傳少陽，起先不渴，里證未具，及服小柴胡湯已，重加口渴，則邪還陽明，而當調胃以存津液矣。
然不曰攻下，而曰以法治之，意味無窮。
蓋少陽之寒熱往來，間有渴證，倘少陽未罷而恣言攻下，不自犯少陽之禁乎？故見少陽重轉陽明之證，但云以法治之，其法維何？即發汗利小便已，胃中躁煩，實大便難之說也。
若未利其小便，則有豬苓、五苓之法，若津液熱熾，又有人參白虎之法，仲景圓機活潑，人存政舉，未易言矣。

少陽證，不必皆傳自陽明也。
其人若膽中素有積熱，偶受外感，即可口苦、心煩、寒熱往來，於柴胡湯中加生石膏、滑石、生杭芍各六錢，從小便中分消其熱，服後即愈。
若其左關甚有力者，生石膏可用至一兩（小柴胡湯證宜加石膏者甚多，不但此證也），自無轉陽明之虞也。

小柴胡湯本為平和之劑，而當時醫界恆畏用之，忌柴胡之升提也。
即名醫若葉天士，亦恆於當用柴胡之處避而不用，或以青蒿代之。
誠以古今之人，稟賦實有不同，古人稟質醇厚，不忌藥之升提，今人體質多上盛下虛，上焦因多有浮熱，見有服柴胡而頭疼目眩者，見有服柴胡而齒齦出血者，其人若素患吐血及腦充血證者，尤所忌服。
至愚用小柴胡湯時，恆將原方為之變通，今試舉治驗之數案以明之。

同莊張××，少愚八歲，一方之良醫也。
其初習醫時，曾病少陽傷寒，寒熱往來，頭疼發熱，心中煩而喜嘔，脈象弦細，重按有力。
愚為疏方調治，用柴胡四錢，黃芩、人參、甘草、半夏各三錢，大棗四枚，生薑三大片，生石膏一兩，俾煎湯一大盅服之。
張××疑而問曰：此方乃小柴胡湯外加生石膏也，按原方中分量，柴胡半斤以一兩折為今之三錢計之，當為二兩四錢，復三分之，當為今之八錢，今方中他藥皆用其原分量，獨柴胡減半，且又煎成一盅服之，不復去滓重煎，其故何也？弟初習醫，未明醫理，願兄明以教我也！答曰：用古人之方，原宜因證、因時，為之變通，非可膠柱鼓瑟也。
此因古今氣化，略有不同，即人之稟賦遂略有差池，是以愚用小柴胡湯時，其分量與藥味，恆有所加減。
夫柴胡之性，不但升提，實原兼有發表之力，古法去滓重煎者，所以減其發表之力也。
今於方中加生石膏一兩以化其發表之力，即不去滓重煎，自無發表之虞，且因未經重煎，其升提之力亦分毫無損，是以止用一半，其力即能透膈上出也。
放心服之，自無差謬。
張××果信用愚言，煎服一劑，諸病皆愈。

鄰村劉姓婦人，得傷寒少陽證，寒熱往來無定時，心中發熱，嘔吐痰涎，連連不竭，脈象沉弦。
為開小柴胡湯原方，亦柴胡減半用四錢，加生石膏一兩，雲苓片四錢。
有知醫者在座，疑而問曰：少陽經之證，未見有連連吐黏涎不竭者，今先生用小柴胡湯，又加石膏、茯苓，將勿不但為少陽經病，或又兼他經之病乎？答曰：君之問誠然也，此乃少陽病而連太陰也。
少陽之去路原為太陰之經，太陰在腹為濕土之氣，若與少陽相併，則濕熱化合，即可多生黏涎，故於小柴胡湯中加石膏、茯苓，以清少陽之熱，即以利太陰之濕也。
知醫者聞之，甚為歎服。
遂將此方煎服，兩劑全愈。

在遼寧曾治一婦人，寒熱往來，熱重寒輕，夜間恆作讝語，其脈沉弦有力。
因憶《傷寒論》謂婦人熱入血室證，「晝日明瞭，暮則讝語」，遂細詢之，因知其初受外感三四日，月信忽來，至月信斷後遂變斯證。
據所云云，知確為熱入血室，是以其脈沉弦有力也。
遂為開小柴胡原方，將柴胡減半，外加生黃耆二錢、川芎錢半，以升舉其邪之下陷，更為加生石膏兩半，以清其下陷之熱，將小柴胡如此變通用之，外感之邪雖深陷，實不難逐之使去矣。
將藥煎服一劑，病愈強半，又服一劑全愈。
<strong>按</strong>
：熱入血室之證，其熱之甚者，又宜重用石膏二三兩以清其熱，血室之中，不使此外感之熱稍有存留始無他虞。
愚曾治有血室潰爛膿血者數人，而究其由來，大抵皆得諸外感之餘，其為熱入血室之遺恙可知矣。
蓋當其得病之初，醫者縱知治以小柴胡湯，其遇熱之劇者，不知重用石膏以清血室之熱，遂致釀成危險之證，此誠醫者之咎也。
醫者有治熱入血室之證者，尚其深思愚言哉。
<h2><span class="darkgreen">28．少陽病大柴胡湯證</span></h2>
柴胡湯證，有但服小柴胡不能治愈，必治以大柴胡湯始能治愈者，此病欲借少陽之樞轉，外出而阻於陽明之闔，故宜於小柴胡湯中兼用開降陽明之品也。

《傷寒論》原文：太陽病過經十餘日，反二、三下之，後四、五日柴胡證仍在者，先與小柴胡。
嘔不止，心下急，鬱郁微煩者，為未解也，與大柴胡湯下之則愈。
<strong>【大柴胡湯方】</strong>
柴胡半斤，黃芩三兩，芍藥三兩，半夏半升洗，生薑五兩切，枳實四兩炙，大棗十二枚擘。

上七味，以水一斗二升，煮取六升，去滓再煎，溫服一升，日三服。
一方用大黃二兩。

《傷寒論》大柴胡湯，少陽兼陽明之方也。
陽明胃府有熱，少陽之邪又復挾之上升，是以嘔不止，心下急，鬱郁微煩。
欲用小柴胡湯提出少陽之邪，使之透膈上出，恐其補胃助熱而減去人參，更加大黃以降其熱，步伍分明，出奇致勝，此所以為百戰百勝之師也。
乃後世畏大黃之猛，遂易以枳實。
迨用其方不效，不得不仍加大黃，而竟忘去枳實，此大柴胡一方，或有大黃或無大黃之所由來也。
此何以知之？因此方所主之病宜用大黃，不宜用枳實而知之。
蓋方中以柴胡為主藥，原欲升提少陽之邪透膈上出，又恐力弱不能直達，故小柴胡湯中以人參助之。
今因證兼陽明，故不敢復用人參以助熱，而更加大黃以引陽明之熱下行，此陽明與少陽並治也。
然方名大柴胡，原以治少陽為主，而方中既無人參之助，若復大黃、枳實並用，既破其血，又破其氣，縱方中有柴胡，猶能治其未罷之柴胡證乎？蓋大黃雖為攻下之品，然偏於血分，仍於氣分無甚傷損，即與柴胡無甚齟齬，至枳實能損人胸中最高之氣，其不宜與柴胡並用明矣。
愚想此方當日原但加大黃，後世用其方者，畏大黃之猛烈，遂易以枳實，迨用其方不效，不得不仍加大黃，而竟忘去枳實，此為大柴胡或有大黃或無大黃，以致用其方者恆莫知所從也。
以後凡我同人，有用此方者，當以加大黃去枳實為定方矣。
究之，古今之氣化不同，人身之強弱因之各異，大柴胡湯用於今日，不惟枳實不可用，即大黃亦不可輕用，試舉兩案以明之。

邑諸生劉××，其女適邑中某氏，家庭之間，多不適意，於季秋感冒風寒，延其近處醫者治不愈。
劉××邀愚往診，病近一旬，寒熱往來，其胸中滿悶煩躁皆甚劇，時作嘔吐，脈象弦長有力，愚語劉××曰：此大柴胡湯證也，從前醫者不知此證治法，是以不愈。
劉××亦以愚言為然，遂為疏方，用柴胡四錢，黃芩、芍藥、半夏各三錢，生石膏兩半碎，竹茹四錢，生薑四片，大棗四枚，俾煎服。
劉××疑而問曰：大柴胡湯原有大黃、枳實，今減去之，加石膏、竹茹，將勿藥力薄弱難奏效乎？答曰：藥之所以能愈病者，在對證與否，不在其力之強弱也，宜放膽服之，若有不效，余職其咎。
病人素信愚，聞知方中有石膏，亦願急服，遂如方煎服一劑，須臾覺藥有推蕩之力，胸次頓形開朗，煩躁嘔吐皆愈。
劉××疑而問曰：余疑藥力薄弱不能奏效，而不意其奏效更捷，此其理將安在耶？答曰：凡人得少陽之病，其未病之先，肝膽恆有不舒，木病侮土，脾胃亦恆先受其擾。
迨其陽明在經之邪，半入於府半傳於少陽，於斯，陽明與少陽合病，其熱之入於府中者，原有膨脹之力，復有肝膽以擾之，其膨脹之熱，益逆行上干而凌心，此所以煩躁與脹滿並劇也。
小柴胡湯去人參原可舒其肝膽，肝膽既舒，自不復擾及脾胃，又重用石膏，以清入府之熱，俾其不復膨脹上干，則煩躁與滿悶自除也。
況又加竹茹之開胃止嘔者以輔翼之，此所以奏效甚捷也。

又治一人，年逾弱冠，稟賦素羸弱。
偶於初夏，因受感冒病於旅邸，求他醫治療，將近一旬，病猶未愈。
後愚診視，其父正為病人煎藥，視其方乃系發表之劑，及為診視，則白虎湯證也。
囑其所煎之藥，千萬莫服。
其父求為疏方，因思病者稟賦素弱，且又在勞心之餘，若用白虎湯原宜加人參，然其父雖信愚，而其人實小心過度，若加人參，石膏必須多用，或因此不敢徑服，況病者未嘗汗下，且又不渴，想但用白虎湯不加人參亦可奏效。
遂為開白虎湯原方，酌用生石膏二兩，其父猶嫌其多。
愚曰：此因君平素小心特少用耳，非多也。
又因脈有數象，外加生地黃一兩以滋其陰分，囑其煎湯兩盅，分兩次溫飲下，且囑其若服後熱未盡退，其大便不滑瀉者，可即原方仍服一劑。
迨愚旋里後，其藥止服一劑，熱退十之八九，雖有餘熱未清，不敢再服。
遲旬日大便燥結不下，兩腿微腫，擬再迎愚診視，適有其友人某，稍知醫學，謂其腿腫係為前次重用生石膏二兩所傷。
其父信友人之言，遂改延他醫，見其大便燥結，投以降下之劑，方中重用大黃八錢，將藥服下，其人即不能語矣。
其父見病勢垂危，急遣人迎愚，未及診視而亡矣。
夫此證之所以便結腿腫者，因其餘熱未清，藥即停止也。
乃調養既失之於前，又誤藥之於後，竟至一誤再誤，而不及挽救，使其當時不聽其友之盲論，仍迎愚為診治，或再投以白虎湯，或投以白虎加人參湯，將石膏加重用之，其大便即可因服涼潤之藥而通下，大便既通，小便自利，腿之腫者不治自愈矣。
就此案觀之，則知大柴胡湯中用大黃，誠不如用石膏也（重用白虎湯即可代承氣，曾於前節論承氣湯時詳言之）。
蓋愚當成童時，醫者多篤信吳又可，用大劑承氣湯以治陽明府實之證，莫不隨手奏效。
及愚業醫時，從前之篤信吳又可者，竟恆多僨事，此相隔不過十餘年耳，況漢季至今千餘年哉。
蓋愚在醫界頗以善治寒溫知名，然對於白虎湯或白虎加人參湯，旬日之間必用數次，而對於承氣湯恆終歲未嘗一用也。
<h2><span class="darkgreen">29．少陽篇三陽合病之治法</span></h2>
少陽篇，有三陽並病之證，提綱中詳其病狀而未列治法，此或有所遺失歟？抑待後人遇此證自為擬方歟？愚不揣固陋，本欲擬一方以補之，猶恐所擬者未必有效，今試即其所載病狀以研究其病情，再印徵以生平所治之驗案，或於三陽合病之治法，可得其彷彿歟。

《傷寒論》原文：三陽合病，脈浮大，上關上，但欲眠睡，目合則汗。

陶華氏謂，此節所言之病，當治以小柴胡加葛根、芍藥。
而愚對於此證有治驗之案二則，又不拘拘於小柴胡湯中加葛根、芍藥也。
試詳錄二案於下，以質諸醫界。

一人年過三旬，於初春患傷寒證，經醫調治不愈。
七八日間延為診視。
頭疼，周身發熱，噁心欲吐，心中時或煩躁，頭即有汗而身上無汗，左右脈象皆弦，右脈尤弦而有力，重按甚實，關前且甚浮。
即此脈論，其左右皆弦者，少陽也，右脈重按甚實者，陽明也，關前之脈浮甚者，太陽也，此為三陽合病無疑。
其既有少陽病而無寒熱往來者，緣與太陽、陽明相併，無所為往無所為來也。
遂為疏方：生石膏、玄參各一兩，連翹三錢，茵陳、甘草各二錢，俾共煎湯一大盅頓服之，將藥服後，俄頃汗出遍體，近一點鐘，其汗始竭，從此諸病皆愈。
其兄頗通醫學，疑而問曰：此次所服藥中分毫無發表之品，而服後竟由汗解而愈者何也？答曰：出汗之道，在調劑其陰陽，聽其自汗，非可強發其汗也，若強發其汗，則汗後恆不能愈，且轉至增劇者多矣。
如此證之三陽相併，其病機本欲借徑於手太陰之絡而外達於皮毛，是以右脈之關前獨浮也，乃因其重按有力，知其陽明之積熱，猶團結不散，故用石膏、玄參之涼潤者，調劑其燥熱，涼熱化合，自能作汗，又少加連翹、茵陳（可代柴胡）以宣通之，遂得盡隨病機之外越者，達於皮毛而為汗解矣，此其病之所以愈也。

又治一人，年近三旬，因長途勞役，感冒甚重，匆匆歸家，臥床不起。
經醫診治，半月病益加劇。
及愚視之，見其精神昏憒。
讝語不休，肢體有時惕動不安，其兩目直視，似無所見，其周身微熱，而間有發潮熱之時，心中如何，詢之不能自言，其大便每日下行皆系溏糞，其脈左右皆弦細而浮，數逾六至，重按即無。
根據此證之肢體惕動、兩目直視，且間發潮熱者，少陽也；精神昏憒、讝語不休者，陽明也；其脈弦而甚浮者，乃自宀陽還太陽也，是以謂之三陽合病也。
《傷寒論》少陽篇所謂三陽合病，然《傷寒論》中所言者，是三陽合病之實證，而此症乃三陽合病之虛證，且為極虛之證。
凡三陽合病以病已還表，原當由汗而解，此病雖虛，亦當由汗而解也。
特以脈數無根，真陰大虧，陽升而陰不能應，是以不能化合而為汗耳。
治此證者，當先置外感於不問，而以滋培其真陰為主，連服數劑，俾陰分充足，自能與陽氣化合而為汗，汗出而病即愈矣。
若但知病須汗解，當其脈數無根之時，即用藥強發其汗，無論其汗不易出也，即服後將汗發出，其人幾何不虛脫也。

愚遂為開生地黃、熟地黃、生山藥、大枸杞各一兩，玄參、沙參、淨萸肉各五錢，煎湯一大碗，分兩次溫飲下。
此藥一日夜間連進兩劑。
翌晨再診其脈，不足六至，精神亦見明瞭，自服藥後大便未行，遂於原方中去萸肉，加青連翹二錢，服後周身得汗，病若失。
<h2><span class="darkgreen">30．太陰病提綱及意義</span></h2>
病由少陽而愈者，借少陽之樞轉而外出也。
乃有治不如法，其病不能借少陽之樞轉外出，而轉由腔上之膜息息透入腹中，是由少陽而傳太陰也。
夫病既傳於太陰，其病情必然變易，自當另議治法，是則太陰經發現之病狀與其治法，又當進而研究矣。

《傷寒論》原文：太陰之為病，腹滿而吐，食不下，自利益甚，時腹自痛，若下之，必胸中結硬。

脾為太陰之府，其處重重油脂包裹，即太陰之經也。
蓋論其部位，似在中焦之內，惟其處油脂獨厚於他處，是太陰之經雖與三焦相連，而實不與三焦相混也。
且《難經》謂脾有散膏半斤，即西人所謂甜肉汁，原系胰子團結而成，方書謂系脾之副臟，其分泌善助小腸化食，實亦太陰經之區域也。
為其經居於腹之中間，是以腹滿為太陰經之的病。
其吐食、自利者，此經病而累及於府，脾病不能運化飲食，是以吐利交作也。
其腹痛者，因病在太陰，中焦鬱滿而氣化不通也。
下之必胸中結硬者，因下後脾氣下陷，不能散精以達於肺（《內經》謂脾氣散精，以達於肺），遂致鬱於胸中而為結硬也。

此節提綱甚詳，而未言治法，及下節匯通觀之，可自得其治法矣。

《傷寒論》原文：太陰中風，四肢煩疼，陽微陰澀而長者，為欲愈。

唐容川曰：此節言太陰中風，脈若陽大而陰滑，則邪盛內陷矣。
今陽不大而微，陰澀而又見長者，乃知微澀是邪不盛，不是正氣虛。
長是正氣足，不嫌其微澀，故為欲愈也。

一人，年甫弱冠，當仲春之時，因伏氣化熱竄入太陰，腹中脹滿，心中煩躁，兩手腫疼，其脈大而濡，兩尺重按頗實。
因思腹中者太陰之部位也，腹中脹滿乃太陰受病也，太陰之府為脾，脾主四肢，因伏氣化熱竄入太陰，是以兩手腫疼也，其兩足無恙者，因竄入太陰者，原系熱邪，熱之性喜上行，是以手病而足不病也。
為其所受者熱邪，是以覺煩躁也。
因憶《傷寒論》太陰篇有謂「太陰中風，四肢煩疼，陽微陰澀而長者，為欲愈」今此證所現之脈，正與欲愈之脈相反，是不得不細商治法也。
為疏方，用生萊菔子、生雞內金各三錢以開其脹滿，滑石、生杭芍各六錢以清其煩躁，青連翹、生蒲黃各四錢以愈其兩手腫疼，按方煎服兩劑，諸病皆愈。
誠以太陰之病原屬濕熱，其濕熱之鬱蒸於上者，服此湯後得微汗而解，其濕熱之陷溺於下者，服此湯後亦可由小便分利而解矣。
若執此案之方以治前節所言之病，於方中加法半夏三錢，則在上之吐可止，再加生山藥八錢，下焦之利亦可愈，至方中之連翹、蒲黃，不但能治手腫疼，即腹中作痛服之亦能奏效，將方中藥味，略為增加以治前節之病，亦可隨手治愈也。
<h2><span class="darkgreen">31．太陰病桂枝湯證</span></h2>
太陰之病，有時可由汗解者，然必須病機有外越之勢，原非強發其汗也。

《傷寒論》原文：太陰病脈浮者，可發汗，宜桂枝湯。

脈浮者，乃太陰之病機外越，原可因其勢而導之，故可服桂枝湯以發其汗也。
若其脈之浮而有力者，宜將桂枝減半（用錢半），加連翹三錢，蓋凡脈有浮熱之象者，過用桂枝，恆有失血之虞，而連翹之性涼而宣散，凡遇脈象之浮而有力者，恆得之即可出汗，故減桂枝之半而加之以發汗也。
恐其汗不出者，服藥後亦可啜粥，若間有太陰腹滿之本病者，可加生萊菔子三錢，蓋萊菔子生用，其辛辣之味不但可以消脹滿，又可助連翹發汗也。
<h2><span class="darkgreen">32．太陰病宜四逆輩諸寒證</span></h2>
太陰自少陽傳來原無寒證，乃有其臟本素有寒積，經外感傳入而觸發之，致太陰外感之證不顯，而惟顯其內蓄之寒涼以為病者，是則不當治外感，惟宜治內傷矣。

《傷寒淪》原文：自利不渴者，屬太陰，以其臟有寒故也。
當溫之，宜四逆輩。

陳修園曰：自利者，不因下而利也。
凡利則津液下注，多見口渴，惟太陰濕土之為病不渴，至於下利者當溫之，而渾言四逆輩，所包括之方原甚廣。

王和安謂：溫其中兼溫其下宜四逆，但溫其中宜理中、吳茱萸，寒結宜大建中湯。
濕宜真武湯，渴者宜五苓散，不渴而滑宜赤石脂禹餘糧湯。
而愚則謂甘草乾薑湯、乾薑附子湯、茯苓四逆湯諸方，皆可因證選用也。
<h2><span class="darkgreen">33．太陰病壞證桂枝加芍藥湯及桂枝加大黃湯證</span></h2>
太陰之證，不必皆由少陽傳來也，又間有自太陽傳來者。
然自少陽傳來，為傳經次第之正傳，自太陽傳來則為誤治之壞證矣。

《傷寒論》原文：本太陽病，醫反下之，因而腹滿時痛者，屬太陰也，桂枝加芍藥湯主之；大實痛者，桂枝加大黃湯主之。

太陽病誤下之後，外感之邪固可乘虛而入太陰，究之，脾土驟為降下所傷，肝木即乘虛而侮脾土，腹中之滿而且痛，實由肝脾之相齟齬也。
桂枝原為平肝、和脾（氣香能醒脾，辛溫之性，又善開脾瘀）之聖藥，而輔以芍藥、甘草、薑、棗，又皆為柔肝扶脾之品，是桂枝湯一方，若免去啜粥，即可為治太陰病之正藥也。
至於本太陽證，因誤下病陷太陰，腹滿時痛，而獨將方中芍藥加倍者，因芍藥善治腹痛也。
試觀仲景用小柴胡湯，腹痛者去黃芩加芍藥，通脈四逆湯腹痛者，去蔥加芍藥此明徵也。
若與甘草等分同用，為甘草芍藥湯，原為仲景復陰之方，愚嘗用之以治外感雜證、驟然腹痛（須審其腹痛非涼者），莫不隨手奏效。
惟其所用之分量，芍藥倍於甘草是為適宜，蓋二藥同用原有化合之妙，此中精微固不易窺測也。
且二藥如此並用，大有開通之力，則不惟能治腹痛，且能除腹滿也。

惟此方中芍藥加倍為六兩，甘草仍為二兩，似嫌甘草之力薄弱，服後或難速效，擬將甘草亦加重為三兩，應無藥性偏重之弊歟。
<strong>【桂枝加芍藥湯方】</strong>
桂枝三兩，芍藥六兩，甘草二兩炙，生薑三兩切，大棗十二枚擘。

上五味，以水七升，煮取三升，去滓，分溫三服。
<strong>【桂枝加大黃湯方】</strong>
即前方加大黃二兩。
<h2><span class="darkgreen">34．少陰病提綱及意義</span></h2>
中焦脂膜團聚之處，脾居其中，斯為太陰，前已言之。
而下焦脂膜團聚之處，腎居其中，故名少陰。
少陰之府在腎，少陰之經即團聚之脂膜也。
為其與中焦團聚之處相連，是以外感之傳遞，可由太陰而傳入少陰也。

《傷寒論》原文：少陰之為病，脈微細，但欲寐也。

少陰之病，有涼有熱。
說者謂，若自太陰傳來，是陽明、少陽之邪順序傳入少陰則為熱證，若外感之邪直中真陰則為寒證者。
而愚臨證實驗以來，知少陰病之涼者原非直中，乃自太陽傳來為表裡之相傳，亦為腑臟之相傳（膀胱），因太陽之府相連之脂膜，原與包腎之脂膜相通也。
其間有直中者，或因少陰驟虛之時，飲食寒涼而得，此不過百中之一二，其治法原當另商也。
至少陰病之熱者，非必自傳經而來，多由伏氣化熱入少陰也。
所謂伏氣者，因其素受外寒甚輕，不能即病，其所受之寒氣伏於三焦脂膜之中，阻塞氣化之升降而化熱（氣化因阻塞而生熱伏氣即可與之相合而化熱），恆因少陰之虛損，伏氣即乘虛而竄入少陰，此乃少陰之熱病初得即宜用涼藥者也。

至無論其病之或涼或熱而脈皆微細者，誠以脈之跳動發於心，而脈之所以跳動有力者，又關於腎。
心腎者，水火之根源也，心腎之氣相濟，則身中之氣化自然壯旺，心腎之氣若相離，身中之氣化遽形衰憊。
少陰有病者，其腎氣為外邪遏抑不能上升以濟心，是以無論病之為涼為熱，其脈象皆微細無力也。
其但欲寐者，因心腎之氣不交，身中之氣化衰憊，精神必然倦懶，是以常常閉目以靜自休息。
又因腎氣不能上達以吸引心陽下潛，是以雖閉目休息不能成寐，而為但欲寐之狀也。

《傷寒論》原文：少陰病，欲吐不吐，心煩但欲寐，五、六日自利而渴者，屬少陰也。
虛故引水自救，若小便色白者，少陰病形悉具，小便白者以下焦虛有寒，不能制水，故令色白也。

張拱端曰：少陽為陽樞，少陰為陰樞。
少陰欲吐不吐者，以少陰有水復有火，水火之氣循環上下不利，故欲吐不吐也。
少陽喜嘔者，以內外之氣由焦膜中行，焦膜不利則氣難於出入，是以逆於胃而為嘔，嘔則氣少暢，故喜嘔，此少陰欲吐、少陽喜嘔之所以然也。
又太陰、少陰俱有自利證，少陰自利而渴，從少陰本熱之化也。
太陰自利不渴，從太陰本濕之化也。
若治少陰上焦口渴之實熱，不顧及下焦下利之虛寒，則下利不止矣。
故凡對於水火分病，則當用寒熱之藥分治之。
對於水火合病，無妨用寒熱之藥合治之。
本論用方有純於寒有純於熱，復有寒熱並用者，即此理也。

——本節未列治法，張氏謂上有實熱下有虛寒，宜用寒熱之藥函問：師答曰：宜用生地一兩，生杭芍五錢，附子二錢，乾薑二錢，細辛一錢，計五味，不宜用石膏。
　高××注
《傷寒論》原文：少陰病脈緊，至七、八日自下利，脈暴微，手足反溫，脈緊反去者，為欲解也。
雖煩下利必自愈。

少陰之中有水有火，腎左右兩枚水也，腎繫命門所生之相火，少陰中之火也。
外寒自太陽透入少陰，與少陰中之水氣相併，以阻遏其元陽，是以脈現緊象，緊者寒也，乃陰盛陽衰逼陽不得宣布之象也。
迨陽氣蓄之既久，至七、八日又重值太陽、陽明主氣之候，命門之火因蓄極而暴發，遂迫陰寒自下利外出，脈之緊者亦暴微。
蓋脈緊原陽為陰迫，致現弦而有力之象，至暴微是由緊而變為和緩，未必甚微，與緊相較則見其微矣。
且其手足反溫，此為元陽已回之兆無疑，治少陰中之寒病者，原以保護其元陽為主，此時或有心煩之病，實因相火暴發，偶有浮越於上者，此益足徵元陽之來復也，是以知其必愈也。

陳修園曰：此言少陰得陽熱之氣而解也。
余自行醫以來，每遇將死之證，必以大藥救之，忽而發煩下利，病家怨而更醫，醫家亦詆前醫之誤，以搔不著疼癢之藥居功，余反因熱腸受謗，甚矣名醫之不可為也。

愚年少時，初閱《傷寒論淺注》至此，疑修園之言，似近自為掩飾。
迨醫學研究既久，又加以臨證實驗，乃知修園之言誠不誣也。
後又見常德張拱端所著《傷寒論會參》，亦謂修園之言誠然，且謂余治一人，服藥後下利苦煩，又喜哈哈，似癲非癲，數時病愈，亦與此節煩利自愈一例也。
而愚則謂，若遇少陰陰寒險證，欲用藥以回其陽時，不妨預告病家，陽回之後恆現下利心煩之象，自能免病家之生疑也。

子××按：數年前余在裡處，曾治一少陰寒證，服藥後下利發煩而愈。
一九三三年臘月，在津又治閻××少陰寒證，服茴香、乾薑等藥久不愈，乃詢方於余，俾單服生硫黃如棗大，食前服，每日三次，至五六日忽下利日二三次，駭而問余。
余曰：此寒結得硫黃之熱而開，《傷寒論》所謂雖煩下利必自愈者是也。
後數日利果止，其病亦愈。

《傷寒論》原文：少陰病下利，若利自止，惡寒而蜷臥，手足溫者，可治。

張拱端曰：以上三節，俱少陰陰寒之病，前兩節手足溫，第三節自煩欲去衣被，均為陽回之候，均為自愈、可治之證。
可見治少陰傷寒以陽為主，不特陰證見陽脈者生，即陰病見陽證亦為易愈。
論中惡寒而蜷之蜷字，足供陰寒在內之考察，何也？大凡陰寒之病，俱有屈曲身體之形，其屈曲之理，實關係於督、任二脈，蓋以督統諸陽行於背脊，任統諸陰行於胸腹，陰寒在內屈曲身體者，伸背之陽以抑陰也，陽熱在內直腰張胸者，伸腹之陰以濟陽也。
如天氣熱人必張胸，天氣寒人必拘急，觀其伸陽以自救，則蜷之屬於陰寒其理可得矣。
故陽盛則作痙，陰盛則蜷臥，理所必然也。
至於自煩欲去衣被，是陰得陽化故為可治。

張氏論督任相助之理，以釋本節中之蜷臥頗為精細，而愚於張氏所論之外，則更別有會心也。
推坎離相濟，陰陽互根之理，人之心腎相交，即能生熱（心腎相交能補助元陽故能生熱），而心腎之相交每在呼氣外出之時也。
蓋當呼氣外出之時，其心必然下降，其腎必然上升（此可默自體驗），此際之一升一降而心腎交矣。
是乃呼吸間自然之利益，以為人身熱力之補助也（試觀睡時恆畏冷，以人睡著則呼吸慢，熱力即頓形不足，是明徵也）。
人之畏冷身蜷臥者，是其心腎欲相交以生熱也（此中有無思無慮自然而然之天機）。
至於病熱，其身恆後挺，是心腎欲相遠，防其相交以助熱也。

《傷寒論》原文：少陰病吐利，手足不逆冷，反發熱者不死，脈不至者，灸少陰七壯。

陳修園謂：宜灸太谿二穴。
張拱端謂，亦可灸復溜二穴。
而愚則謂，若先灸太谿二穴，脈仍不應，可再灸復溜二穴，灸時宜兩腿一時同灸。
太谿二穴，在足內踝後五分，跟骨上動脈中，復溜二穴，在內踝上二寸，大骨後側陷中，此與太谿同為少陰生脈之源。
<h2><span class="darkgreen">35．少陰病麻黃附子細辛湯證</span></h2>
《傷寒論》原文：少陰病，始得之，反發熱脈沉者，麻黃附子細辛湯主之。

此外感之寒涼，由太陽直透少陰，乃太陽與少陰合病也。
為少陰與太陽合病，是以少陰已為寒涼所傷，而外表縱有發熱之時，然此非外表之壯熱，乃惡寒中之發熱耳。
是以其脈不浮而沉，蓋少陰之脈微細，微細原近於沉也。
故用附子以解裡寒，用麻黃以解外寒，而復佐以辛溫香竄之細辛，既能助附子以解裡寒，更能助麻黃以解外寒，俾其自太陽透入之寒，仍由太陽作汗而解，此麻黃附子細辛湯之妙用也。
<strong>【麻黃附子細辛湯方】</strong>
麻黃二兩去節，細辛二兩，附子一枚炮去皮破八片。

上三味，以水一斗，先煮麻黃減二升，去上沫，納諸藥，煮取三升，去滓，溫服一升，日三服。

方中細辛二兩，折為今之六錢，復三分之一劑中仍有二錢，而後世對於細辛有服不過錢之說，張隱菴曾明辯其非。
二錢非不可用，而欲免病家之疑，用一錢亦可奏效。
蓋凡宜發汗之病，其脈皆浮，此獨脈沉，而欲發其汗，故宜用細辛輔之，至謂用一錢亦可奏效者，因細辛之性原甚猛烈，一錢亦不為少矣。

此方若少陰病初得之，但惡寒不發熱者，亦可用。
曾治一少年，時當夏季，午間恣食西瓜，因夜間失眠，遂於食余當窗酣睡，值東風驟至，天氣忽變寒涼，因而凍醒，其未醒之先，又復夢中遺精，醒後遂覺周身寒涼抖戰，腹中隱隱作疼，須臾覺疼浸加劇。
急迎為診治，其脈微細若無，為疏方，用麻黃二錢，烏附子三錢，細辛一錢，熟地黃一兩，生山藥、淨萸肉各五錢，乾薑三錢，公丁香十粒，共煎湯服之，服後溫復，周身得微汗，抖戰與腹疼皆愈。
此於麻黃附子細辛湯外而復加藥數味者，為其少陰暴虛腹中疼痛也。

李××，夏日得少陰傷寒，用麻黃附子細辛湯，加生山藥、大熟地二味治愈。
<h2><span class="darkgreen">36．少陰病黃連阿膠湯證</span></h2>
《傷寒論》原文：少陰病得之二、三日以上，心中煩，不得臥，黃連阿膠湯主之。

二、三日以上，即一日也，合一二三日而渾言之即初得也。
細繹其文，是初得即為少陰病，非自他經傳來也。
其病既非自他經來，而初得即有熱象者，此前所謂伏氣化熱而竄入少陰者也。
蓋凡伏氣化熱之後，恆因薄受外感而猝然發動，至其竄入之處，又恆因其臟腑素有虛損，伏氣即乘虛而入。
由斯而論，則此節之所謂少陰病，乃少陰病中之腎虛兼熱者也。
夫大易之象，坎上離下為既濟，坎為腎而在上者，此言腎當上濟以鎮心也，離為心而在下者，此言心當下濟以暖腎也。
至腎素虛者，其真陰之氣不能上濟以鎮心，心火原有搖搖欲動之機，是以少陰之病初得，腎氣為伏氣所阻，欲上升以濟心尤難，故他病之現象猶未呈露，而心中已不勝熱象之煩擾而不能安臥矣，是以當治以黃連阿膠湯也。
<strong>【黃連阿膠湯】</strong>
黃連四兩，黃芩一兩，芍藥二兩，雞子黃二枚，阿膠三兩。

上五味，以水五升，先煮三味取二升，去滓，納膠烊盡，小冷，納雞子黃，攪令相得，溫取七合，甘三服。

黃連味苦入心，性涼解熱，故重用之以解心中發煩，輔以黃芩，恐心中之熱擾及於肺也，又肺為腎之上源，清肺亦所以清腎也。
芍藥味兼苦酸，其苦也善降，其酸也善收，能收降浮越之陽，使之下歸其宅，而性涼又能滋陰，兼能利便，故善滋補腎陰，更能引腎中外感之熱自小便出也。
阿膠其性善滋陰，又善潛伏，能直入腎中以生腎水。
雞子黃中含有副腎髓質之分泌素，推以同氣相求之理，更能直入腎中以益腎水，腎水充足，自能勝熱逐邪以上鎮心火之妄動，而心中發煩自愈矣。

或問：提綱明言心中煩而不能臥，夫心與腎共為少陰，使其心之本體熱而生煩，其人亦恆不能安臥，此雖為手少陰，亦可名為少陰病也，何先生獨推本於腎，由腎病而累及於心乎？答曰：凡曰少陰病者，必脈象微細，開端提綱中已明言之矣。
若謂其病發於心，因心本體過熱而發煩，則其脈必現浮洪之象，今其心雖有熱，而脈象仍然微細（若脈非微細而有變更者，本節提綱中必言明此定例也），則知其病之源不在於心而在於腎可知，其心中發煩不得臥，實因腎病而累及於心，更可知也。

此節所言之病，原系少陰病初得無大熱者，故治以黃連阿膠湯已足清其熱也。
若其為日既久，而熱浸加增，或其腎經素有蘊熱，因有伏氣之熱激發之，則其熱益甚，以致心腎皆熱，其壯熱充實於上下，又非此湯所能勝任矣。
愚遇此等證，則恆用白虎加人參湯，以玄參代知母、山藥代粳米，又加鮮茅根，生雞子黃，莫不隨手奏效，用之救人多矣，因名之為坎離互根湯，詳錄其方之分量及煎法於下。

生石膏（三兩細末）　玄參（一兩）　生懷山藥（八錢）　甘草（三錢）　野臺參（四錢）　鮮白茅根（六兩洗淨切碎）　生雞子黃（三枚）
上共六味，先將茅根煎三四沸，去滓，納余藥五味，煎湯三盅，分三次溫服，每服一次，調入雞子黃一枚。

方中之意：石膏、人參並用，不但能解少陰之實熱，並能於邪熱熾盛之時立復真陰，輔以茅根更能助腎氣上升與心火相濟也。
至於玄參，性涼多液，其質輕鬆，原善清浮游之熱，而心之煩躁可除，其色黑入腎，又能協同雞子黃以滋腎補陰，俾少陰之氣化壯旺，自能逐邪外出也。

或問：外感之伏氣，恆受於冬日，至春日陽升隨春日之陽而化熱，是以溫病多有成於伏氣化熱者，至傷寒約皆在於冬日，何亦有伏氣化熱者乎？答曰：伏氣化熱，原有兩種化法。
伏氣冬日受之，伏於三焦脂膜之中，遲至春日隨春日之陽生而化熱，此伏氣化熱之常也。
乃有伏氣受於冬日，其所伏之處，阻塞腹內升降之氣化，其氣化因阻塞而生熱，伏氣亦可隨之化熱，此伏氣化熱之變也。
迨其化熱之後，或又微受外感而觸發之，其觸發之後，又恆因某經素有虛損，乘虛而竄入其經，此所以傷寒病中亦有伏氣化熱者也。
<h2><span class="darkgreen">37．少陰病當灸及附子湯證</span></h2>
《傷寒論》原文：少陰病得之一、二日，口中和，其背惡寒者，當灸之，附子湯主之。

陳修園曰：此宜灸鬲關二穴以救太陽之寒，再灸關元一穴以助元陽之氣。

元陽存於何處？蓋人身有兩氣海，《內經》謂膈上為氣海，此後天之氣海，所藏者宗氣也（即胸中大氣）。
哲學家以臍下為氣海，此先天之氣海，所藏者祖氣，即元氣也。
人身之元陽，以元氣為體質，元氣即以元陽為主宰，誠以其能斡旋全身則為元氣，能溫暖全身則為元陽，此元陽本於先天，原為先天之君火，以命門之相火為之輔佐者也（此與以心火為君火，以肝中所寄之少陽相火為相火者，有先天后天之分）。
至下焦氣海之形質，原為脂膜及胰子團結而中空，《醫林改錯》所謂，形如倒提雞冠花者是也。
人生結胎之始先生此物，由此而下生督脈，上生任脈，以生全身，故其處最為重要之處，實人生性命之根也。
有謂人之元氣、元陽藏貯於胞室者，不知胞室若在女子，其中生瘡潰爛，原可割而去之，若果為藏元氣、元陽之處，豈敢為之割去乎？
《傷寒論》原文：少陰病，身體痛，手足寒，骨節痛，脈沉者，附子湯主之。
<strong>【附子湯方】</strong>
附子二枚炮去皮破八片，茯苓二兩，人參二兩，白朮四兩，芍藥三兩。

上五味，以水八升，煮取三升，去滓，溫服一升，日三服。
<h2><span class="darkgreen">38．少陰病桃花湯證</span></h2>
《傷寒論》原文：少陰病，下利便膿血者，桃花湯主之。

《傷寒論》原文：少陰病，二、三日至四、五日，腹痛，小便不利，下膿血者，桃花湯主之。

少陰之病寒者居多，故少陰篇之方亦多用熱藥。
此二節之文，未嘗言寒，亦未嘗言熱。
然桃花湯之藥，則純系熱藥無疑也。
乃釋此二節者，疑下利膿血與小便不利必皆屬熱，遂強解桃花湯中藥性，謂石脂性涼，而重用一斤，乾薑雖熱，而只用一兩，合用之仍當以涼論者。
然試取石脂一兩六錢、乾薑一錢煎服，或涼或熱必能自覺，藥性豈可重誤乎？有謂此證乃大腸因熱腐爛致成潰瘍，故下膿血。
《神農本草經》謂石脂能消腫去瘀，故重用一斤以治潰瘍，復少用乾薑之辛烈，以消潰瘍中之毒菌。
然愚聞之，毒菌生於熱者，惟涼藥可以消之，黃連、苦參之類是也；生於涼者，惟熱藥可以消之，乾薑、川椒之類是也。
桃花湯所主之下膿血果系熱毒，何以不用黃連、苦參佐石脂，而以乾薑佐石脂乎？雖乾薑只用一兩，亦可折為今之三錢，雖分三次服下，而病未愈者約必當日服盡。
夫一日之間服乾薑三錢，其熱力不為小矣，而以施之熱痢下膿血者，有不加劇者乎？蓋下利膿血原有寒證，即小便不利亦有寒者。
註疏諸家疑便膿血及小便不利皆為熱證之發現，遂不得不於方中藥品強為之解，斯非其智有不逮，實因臨證未多耳。

遼寧何××，年三十許，因初夏在外地多受潮濕，下痢膿血相雜，屢治不愈。
後所下者漸變紫色，有似爛炙，雜以脂膜，腹中切痛，醫者謂此因腸中腐敗，故所下如此，若不能急為治愈，則腸將斷矣。
何××聞之懼甚，遂乘火車急還遼寧，長途辛苦，至家，病益劇，下痢無度，而一日止食稀粥少許，求為診治。
其脈微弱而沉，左三部幾不見，問其心中自覺飲食不能消化，且覺上有浮熱，諸般飲食皆懶下咽，下痢一晝夜二十餘次，每欲痢時，先覺腹中墜而且疼，細審病因，確係寒痢無疑，其所下者如爛炙，雜以脂膜者，是其腸中之膜，誠然腐敗隨痢而下也。
西人謂此證為腸潰瘍，乃赤痢之壞證，最為危險，所用之藥有水銀基製品，而用於此證實有不宜。
即愚平素所遇腸潰瘍證，亦恆治以金銀花、旱三七、鴨膽子諸藥，對於此證亦不宜。
蓋腸潰瘍證多屬於熱，而此證獨屬於寒，此誠腸潰瘍證之僅見者也。
遂俾用生硫黃細末，摻熟面少許為小丸，又重用生山藥、熟地黃、龍眼肉，煎濃湯送服，連服十餘劑，共服生硫黃二兩半（日服藥一劑，頭煎次煎約各送服生硫黃八分許），其痢始愈。

此證脈微弱而沉，少陰之脈也，下者如爛炙兼脂膜，較下膿血為尤甚矣。
使其初得下膿血時，投以桃花湯不即隨手可愈乎？乃至病危已至極點，非桃花湯所能勝任，故仍本桃花湯之義，以硫黃代乾薑（上焦有浮熱者忌乾薑不忌硫黃），用生山藥、熟地黃、龍眼肉以代石脂（病入陰虛，石脂能固下不能滋陰，山藥諸藥能固下兼能滋陰），如此變通，仍不失桃花湯之本義，是以多服十餘劑亦能奏效也。
至此節之下節，下利不止，下膿血，又添腹痛，小便不利證，亦桃花湯主之。
蓋小便不利因寒者亦恆有之，故投以桃花湯亦能愈也。

奉天石××，忽然小便不通。
入西醫院治療，西醫治以引溺管，小便通出。
有頃，小便復存蓄若干。
西醫又納以橡皮管，使久在其中，有溺即通出。
乃初雖稍利，繼則小便仍不能出，遂來院求為診治。
其脈弦遲細弱；自言下焦疼甚且涼甚。
知其小便因涼而凝滯也。
為擬方用人參、椒目、懷牛膝各五錢，附子、肉桂、當歸各三錢，乾薑、小茴香、威靈仙、甘草、沒藥各二錢。
連服三劑，腹疼及便閉皆愈。
遂停湯藥，俾日用生硫黃細末錢許分兩次服下，以善其後。
方中之義：人參、靈仙並用，可治氣虛小便不利；椒目、桂、附、乾薑並用，可治因寒小便不利；又佐以當歸、牛膝、茴香、沒藥、甘草諸藥，或潤而滑之，或引而下之，或馨香以通竅，或溫通以開瘀，或和中以止疼，眾藥相濟為功，所以奏效甚速也。
觀此小便不利及《傷寒論》少陰症桃花湯後所附下利膿血治驗之案皆為寒證，非熱證也明矣。
<strong>【桃花湯方】</strong>
赤石脂一斤（一半全用，一半篩末），乾薑一兩，粳米一升。

上三味，以水七升，煮米令熟，去滓，溫服七合，納赤石脂末方寸匕，日三服，若一服愈，余勿服。

石脂原為土質，其性微溫，故善溫養脾胃。
為其具有土質，頗有黏澀之力，故又善治腸澼下膿血。
又因其生於兩石相併之夾縫，原為山脈行氣之處，其質雖黏澀，實兼能流通氣血之瘀滯，故方中重用之以為主藥。
至於一半煎湯一半末服者，因凡治下利之藥，丸散優於湯劑，且其性和平，雖重用一斤猶恐不能勝病，故又用一半篩其細末，納湯藥中服之也。
且服其末，又善護腸中之膜，不至為膿血凝滯所傷損也。
用乾薑者，因此證其氣血因寒而瘀，是以化為膿血，乾薑之熱既善祛寒，乾薑之辛又善開瘀也。
用粳米者，以其能和脾胃，兼能利小便，亦可為治下利不止者之輔佐品也。
<h2><span class="darkgreen">39．少陰病吳茱萸湯證</span></h2>
《傷寒論》原文：少陰病，吐利，手足厥冷，煩躁欲死者，吳茱萸湯主之。

柯韻伯曰：少陰病，吐利、煩躁、四逆者死。
四逆者四肢厥冷兼臂、脛而言也，此雲手足是指掌而言，四肢之陽猶在也。
<strong>【吳茱萸湯】</strong>
吳茱萸一升湯洗七遍，人參三兩切，生薑六兩切，大棗十二枚擘。

上四味，以水七升，煮取二升，去滓，溫服七合，日三服。

吳茱萸湯之實用，乃肝胃同治之劑也。
至於此證煩躁欲死，非必因肝邪盛極，實因寒邪阻塞而心腎不交也。
蓋人心腎之氣，果分毫不交，其人即危不旋踵，至於煩躁欲死，其心腎幾分毫不交矣。
夫心腎之所以相交者，實賴脾胃之氣上下通行，是以少陰他方中皆用乾薑，而吳茱萸湯中則重用生薑至六兩，取其溫通之性，能升能降（生薑善發汗，是其能升，善止嘔吐，是其能降），以開脾胃凝滯之寒邪，使脾胃之氣上下通行，則心腎自能隨脾胃氣化之升降而息息相通矣。
<h2><span class="darkgreen">40．少陰病苦酒湯證</span></h2>
《傷寒論》原文：少陰病，咽中傷，生瘡，不能語言，聲不出者，苦酒湯主之。
<strong>【苦酒湯】</strong>
半夏洗破如棗核十四枚，雞子一枚去黃，內上苦酒，著雞子殼中。

上兩味，納半夏，著苦酒中，以雞子殼著刀環中，安火上，令三沸，去滓，少少含咽之，不瘥，更作三劑。
<strong>按</strong>
：苦酒即醋也，又方中棗核當作棗仁，不然，破半夏如棗核大十四枚，即雞子空殼亦不能容，況雞子殼中猶有雞子清與苦酒乎？
古用半夏皆用生者，湯洗七次即用，此方中半夏宜用生半夏先破之，後用湯洗，始能洗出毒涎。

唐容川曰：此節所言生瘡，即今之喉癰、喉蛾，腫塞不得出聲，今有用刀針破之者，有用巴豆燒焦烙之者，皆是攻破之使不壅塞也。
仲景用生半夏正是破之也，余親見治重舌敷生半夏立即消破，即知咽喉腫閉亦能消而破之矣。
且半夏為降痰要藥，凡喉腫則痰塞，此仲景用半夏之妙。
正是破之又能去痰，與後世刀針、巴豆等方較見精密，況兼蛋清之潤，苦酒之瀉，真妙法也。
<h2><span class="darkgreen">41．少陰病白通湯證及白通加豬膽汁湯證</span></h2>
《傷寒論》原文：少陰病，下利，白通湯主之。
<strong>【白通湯方】</strong>
蔥白四莖，乾薑一兩，附子一枚生用去皮破八片。

上三味，以水三升煮取一升，去滓，分溫再服。

下利固系少陰有寒，然實與脾胃及心臟有關，故方中用附子以暖腎，用乾薑以暖脾胃，用蔥白以通心腎之氣，即引心君之火下濟（天道下濟而光明），以消腎中之寒也。

《傷寒論》原文：少陰病，下利脈微者，與白通湯。
利不止，厥逆無脈，乾嘔煩者，白通加豬膽汁湯主之。
服湯脈暴出者死，微續者生。
<strong>【白通加豬膽汁湯方】</strong>
蔥白四莖，乾薑一兩，附子一枚生用去皮破八片，人尿五合，豬膽汁一合。

以上三味，以水三升，煮取一升，去滓，納膽汁、人尿，和令相得，分溫再服。
若無膽，亦可用。

此節較前節所言之病為又重矣。
而於白通湯中加人尿、豬膽汁，即可挽回者，此中原有精微之理在也。
人尿原含有臟腑自然之生氣，愚友毛××之侄病霍亂，六脈皆閉，兩目已瞑，氣息已無，舁諸床上，毛××以手掩其口鼻覺彷彿仍有呼吸，灌水少許，似猶知下咽。
乃急用現接之童便，和硃砂細末數分灌之，須臾頓醒，則人尿之功效可知矣。
至於豬膽汁，以人之生理推之，原少陽相火之所寄生，故其味甚苦，此與命門相火原有先後天之分，當此元陽衰微、命門相火將絕之時，而以後天助其先天，西人所謂臟器療法也。
且人尿與豬膽汁之性皆涼，加於熱藥之中以為引導，則寒涼凝聚之處自無格拒，此又從治之法也。

其脈暴出者，提綱中以為不治，以其將脫之脈象已現也。
而愚臨證數十年，於屢次實驗中，得一救脫之聖藥，其功效遠過於參耆，而自古至今未有發明，其善治脫者其藥非他，即山萸肉一味大劑煎服也。
蓋無論上脫、下脫、陰脫、陽脫、奄奄一息，危在目前者，急用生淨萸肉（藥房中恆有將酒浸萸肉蒸熟者，用之無效）三兩，急火煎濃汁一大碗，連連溫飲之，其脫即止，脫回之後，再用萸肉二兩，生懷山藥一兩，真野臺參五錢煎湯一大碗，復徐徐溫飲之，暴脫之證約皆可救愈。
想此節所謂脈暴出者用之亦可愈也。
<h2><span class="darkgreen">42．少陰病真武湯證</span></h2>
《傷寒論》原文：少陰病，二、三日不已，至四、五日，腹痛，小便不利，四肢沉重疼痛，自下利者，此為有水氣。
其人或咳，或小便利，或下利，或嘔者，真武湯主之。
<strong>【真武湯方】</strong>
茯苓三兩，芍藥三兩，生薑三兩切，白朮二兩，附子一枚炮去皮破八片。

上五味，以水八升，煮取三升，去滓，溫服七合，日三服。
若咳者，加五味子半升，細辛、乾薑各一兩；若小便利者，去茯苓，若下利者，去芍藥，加乾薑二兩；若嘔者，去附子，加生薑，足前成半斤。

羅東逸曰：夫人一身制水者脾，主水者腎也。
腎為胃關，聚水而從其類，倘腎中無陽，則脾之樞機雖運，而腎之關門不開，水即欲行以無主制，故泛溢妄行而有是證也。
用附子之辛溫壯腎之元陽，則水有所主矣。
白朮之溫燥，建立中土，則水有所制矣。
生薑之辛散，佐附子以補陽，於補水中寓散水之意。
茯苓之滲淡，佐白朮以建土，於制水中寓利水之道焉。
而尤重在芍藥之苦降，其旨甚微。
蓋人身陽根於陰，若徒以辛熱補陽，不少佐以苦降之品，恐真陽飛越矣。
芍藥為春花之殿，交夏而枯，用之以極亟收散漫之陽氣而歸根。
下利減芍藥者，以其苦降湧瀉也。
加乾薑者，以其溫中勝寒也。
水寒傷肺則咳，加細辛、乾薑者，勝水寒也。
加五味子者，收肺氣也。
小便利者，去茯苓，恐其過利傷腎也。
嘔者，去附子倍生薑，以其病非下焦，水停於胃，所以不須溫腎以行水，只當溫胃以散水，且生薑功能止嘔也。
<h2><span class="darkgreen">43．少陰病通脈四逆湯證</span></h2>
《傷寒論》原文：少陰病，下利清穀，裡寒外熱，手足厥逆，脈微欲絕，身反不惡寒，其人面赤色，腹痛，或乾嘔，或咽痛，或利止脈不出者，通脈四逆湯主之。
<strong>【通脈四逆湯】</strong>
甘草二兩炙，附子大者一枚生用去皮破八片，乾薑三兩。

上三味，以水三升，煮取一升二合，去滓，分溫再服，其脈即漸而出者愈（非若暴出者之自無而忽有、既有而仍無，如燈火之回焰也）。
面赤色者，加蔥九莖，腹中痛者，去蔥，加芍藥二兩；嘔者，加生薑二兩；咽痛者，去芍藥，加桔梗一兩；利止脈不出者，去桔梗，加人參二兩。

太陽篇四逆湯中乾薑兩半，以治汗多亡陽之證。
至通脈四逆湯藥味同前，惟將乾薑加倍，蓋因寒盛脈閉，欲借辛熱之力開凝寒以通脈也。
面赤者加蔥九莖（權用粗蔥白切上九寸即可），蓋面赤乃陰寒在下，逼陽上浮，即所謂戴陽證也。
加蔥以通其上下之氣，且多用同於老陽之數，則陽可下歸其宅矣。
而愚遇此等證，又恆加芍藥數錢，蓋芍藥與附子並用，最善收斂浮越之元陽下降也。
<h2><span class="darkgreen">44．少陰病大承氣湯證</span></h2>
《傷寒論》原文：少陰病，自利清水，色純青，心下必痛，口乾燥者，急下之，宜大承氣湯。

此證乃伏氣之熱竄入肝腎二經也。
蓋以腎主閉藏，肝主疏泄，腎為二便之關，肝又為腎行氣，茲因伏氣之熱，竄入腎兼竄入肝，則肝為熱助疏泄之力太過，即為腎行氣之力太過，致腎關失其閉藏之用，而下利清水。
且因肝熱而波及於膽，致膽汁因熱妄行，隨肝氣之疏泄而下純青色之水。
於斯，腎水因疏泄太過而將竭，不能上濟以鎮心火，且肝木不得水氣之涵濡，則在下既過於疏泄，在上益肆其橫恣，是以心下作痛口中乾燥也。
此宜急下之，瀉以止瀉，則腎中之真陰可回，自能上濟以愈口中乾燥、心下作痛也。

此節之前有「少陰病得之二，三日，口燥咽乾者，急下之，宜大承氣湯。」及後節「少陰病六、七日，腹脹不大便者，急下之，宜大承氣湯。」想此二節，仲師亦皆言急下，若不急下，當亦若純下青水者，其危險即在目前。
若仲師者，宜其為醫中之聖也。
<strong>按</strong>
：方書有奇恆痢，張隱菴謂，系三陽並至，三陰莫當，九竅皆塞，陽氣旁溢，咽乾喉塞痛，並於陰則上下無常，薄為腸僻，其脈緩小遲澀，血溫身熱者死，熱見七日者死。
蓋因陽氣偏盛，陰氣受傷，是以脈小遲澀，此證宜急用大承氣湯瀉陽養陰，緩則無效。
夫奇恆痢病，未知所下者奚似，而第即其脈象緩小遲澀，固與少陰病之脈微細者同也。
其咽乾喉塞，痛並於陰，又與此節之心下痛、口中乾燥者同也。
隱菴謂宜急服大承氣湯，又與此節之急下之宜大承氣者同也。
是奇恆痢者，不外少陰下利之範圍，名之為奇恆痢可也，名之為少陰下利亦無不可也。

《傷寒論》原文：少陰病，下利，脈微澀，嘔而汗出，必數更衣，反少者，當溫其上，灸之。

注家謂：宜灸百會穴。
<h2><span class="darkgreen">45．厥陰病提綱及意義</span></h2>
傳經之次第，由少陰而厥陰。
厥陰者，肝也，肝為厥陰之府，而肝膈之下垂，與包腎之脂膜相連者，即厥陰之經也。
為其經與少陰經之脂膜相連，是以由少陰可傳於厥陰。
厥者逆也，又盡也，少陰自少陽、太陰傳來，而覆逆行上傳於肝，且經中氣化之相傳至此，又復陰盡而陽生也，是以名為厥陰也。

《傷寒論》原文：厥陰之為病，消渴，氣上撞心，心中疼熱，飢而不欲食，食則吐蛔，下之利不止。

《內經》謂：「厥陰之上，風氣主之，中見少陽。」少陽者，肝中所寄之少陽相火也。
為肝中寄有相火，因外感之激發而暴動，是以消渴。
相火挾肝氣上衝，是以覺氣上撞心，心中疼且熱也。
凡人之肝熱者，胃中亦恆有熱，胃中有熱能化食，肝中有熱又恆欲嘔，是以飢而不欲食。
至於腸中感風木兼少陽之氣化，原能生蛔，因病後懶食，腸中空虛，蛔無所養，偶食少許，蛔聞食味則上來，是以吐蛔也。
至誤下之利不止者，因肝受外感正在不能疏泄之時（經謂肝主疏泄），適有降下之藥為嚮導，遂至為腎過於行氣（肝行腎之氣）而疏泄不已。
<h2><span class="darkgreen">46．厥陰病烏梅丸證</span></h2>
《傷寒論》原文：傷寒脈微而厥，至七、八日，膚冷，其人躁無暫安時者，此為臟厥，非蛔厥也。
蛔厥者，其人當吐蛔，今病者靜，而復時煩者，此為臟寒，蛔上入膈，故煩，須臾復止，得食而嘔，又煩者，蛔聞食臭出，其人當自吐蛔，蛔厥者，烏梅丸主之，又主久利。
<strong>【烏梅丸方】</strong>
烏梅三百枚，細辛六兩，乾薑十兩，黃連一斤，當歸四兩，附子六兩去皮炮，蜀椒四兩炒出汗，人參六兩，黃柏六兩，桂枝六兩去皮。

上十味，異搗篩，合治之，以苦酒漬烏梅一宿，去核，蒸之五升米下，飯熟，搗成泥，和藥令相得，內臼中，與蜜杵二千下，丸如梧桐子大，先食飲，服十丸，日三服，稍加至二十丸。
禁生冷、滑物、臭食等。

厥陰一篇，病理深邃，最難疏解。
注家以經文中有陰陽之氣，不相順接之語，遂以經解經，於四肢之厥逆，即以陰陽之氣不相順接解之，而未有深究其不相順接之故，何獨在厥陰一經者。
蓋肝主疏泄，原為風木之臟，於時應春，實為發生之始。
肝膈之下垂者，又與氣海相連，故能宣通先天之元氣，以敷布於周身，而周身之氣化，遂無處不流通也。
至肝為外感所侵，其疏泄之力頓失，致臟腑中之氣化不能傳達於外，是以內雖蘊有實熱，而四肢反逆冷，此所謂陰陽之氣不相順接也。
至於病多嘔吐者，亦因其疏泄之力外無所瀉，遂至蓄極而上衝胃口，此多嘔吐之所以然也。
又胃為肝沖激不已，土為木傷，中氣易漓，是以間有除中之病。
除中者，脾胃之氣已傷盡，而危在目前也。
至於下利亦未必皆因藏寒，其因伏氣化熱竄入肝經，遏抑肝氣太過，能激動其疏泄之力上衝，亦可激動其疏泄之力下注以成下利，然所利者必覺熱而不覺涼也。
試舉一治驗之案以明之。

遼寧劉××，寓居天津，年近四旬，於孟秋得吐瀉證，六日之間勺飲不存，一晝夜間下利二十餘次，病勢危急莫支。
延為診治，其脈象微細，重按又似弦長，四肢甚涼，周身肌膚亦近於涼，而心中則甚覺發熱，所下利者亦覺發熱，斷瀀º系厥陰溫病，在《傷寒論》中即為厥陰傷寒（《傷寒論》開端處，曾提出溫病，後則渾名之為傷寒）。
惟其嘔吐殊甚，無論何藥，入口即吐出，分毫不能下咽，實足令醫者束手耳。
因問之曰，心中既如此發熱，亦想冰吃否？答曰，想甚，但家中人駁阻不令食耳。
愚曰，此病已近垂危，再如此吐瀉一晝夜，即仙丹不能挽回，惟用冰膏攙生石膏細末服之，可以止吐，吐止後瀉亦不難治矣。
遂立主買冰淇淋若干，攙生石膏細末兩許服之，服後病見愈，可服稀粥少許，下利亦見少。
翌日復為診視，四肢已不發涼，身亦微溫，其脈大於從前，心中猶覺發熱，有時仍復嘔吐。
俾再用生石膏細末一兩，攙西瓜中服之，嘔吐從此遂愈。
翌日再診其脈，熱猶未清，心中雖不若從前之大熱，猶思食涼物，懶於飲食，其下利較前已愈強半。
遂為開白虎加人參湯，方中生石膏用二兩，野臺參三錢，用生杭芍六錢以代知母，生山藥六錢以代粳米，甘草則多用至四錢，又加滑石六錢，方中如此加減替代者，實欲以之清熱，又欲以之止利也。
俾煎湯兩盅，分兩次溫飲下，病遂全愈。
此於厥陰溫病如此治法，若在冬令，遇厥陰傷寒之有實熱者，亦可如此治法。
蓋厥陰一經，於五行屬木，其性原溫，而有少陽相火寄生其間，則溫而熱矣。
若再有伏氣化熱竄入，以激動其相火，原可成極熱之病也。
夫石膏與冰膏、西瓜並用，似近猛浪，然以愚之目見耳聞，因嘔吐不止而廢命者多矣，況此證又兼下利乎？此為救人之熱腸所迫，於萬難挽救之中，而擬此挽救之奇方，實不暇計其方之猛浪也。
若無冰膏、西瓜時，或用鮮梨切片，蘸生石膏細末服之，當亦不難下咽而止嘔吐也。
<h2><span class="darkgreen">47．厥陰病白虎湯證</span></h2>
《傷寒論》原文：傷寒脈滑而厥者，里有熱，白虎湯主之。

太陽篇白虎湯證，脈浮滑是表裡皆有熱也。
此節之白虎湯證，脈滑而厥，是里有熱表有寒也，此所謂熱深厥深也。
愚遇此等證，恆先用鮮白茅根半斤切碎，煮四五沸，取湯一大碗，溫飲下，厥回身熱，然後投以白虎湯，可免病家之疑，病人亦敢放膽服藥。
若無鮮茅根時，可以藥房中干茅根四兩代之。
若不用茅根時，愚恆治以白虎加人參湯，蓋取人參能助人生髮之氣，以宣通內熱外出也。
<h2><span class="darkgreen">48．厥陰病當歸四逆湯及加吳茱萸生薑湯證</span></h2>
《傷寒論》原文：手足厥寒，脈細欲絕者，當歸四逆湯主之。
若其人內有久寒者，宜當歸四逆加吳茱萸生薑湯。

沈堯封曰：叔和釋脈法，細極謂之微，即此之脈細欲絕，即與脈微相渾。
不知微者，薄也，屬陽氣虛，細者小也，屬陰血虛，薄者未必小，小者未必薄也。
蓋榮行脈中，陰血虛則實其中者少，脈故小；衛行脈外，陽氣虛則約乎外者怯，脈故薄。
況前人用微字，多取薄字意，試問：「微云淡河漢」，薄乎？細乎？故少陰論中脈微欲絕，用通脈四逆主治回陽之劑也。
此之脈細欲絕，用當歸四逆主治補血之劑也。
兩脈陰陽各異，豈堪混釋！<strong>【當歸四逆湯方】</strong>
當歸三兩，桂枝三兩去皮，芍藥三兩，細辛三兩，大棗二十五枚擘，甘草二兩炙，通草二兩。

上七味，以水八升，煮取三升，去滓，溫服一升，日三服。
<strong>【當歸四逆加吳茱萸生薑湯方】</strong>
即前方加吳茱萸二升，生薑半斤切，以水六升、清酒六升，和煮取五升，去滓，分溫五服。

王和安曰：厥陰經氣來自足少陰經，宣於手太陰經，成循環不息之常度。
若以血寒自鬱於臟，脈象應有弦凝之徵。
今脈細欲絕，可知少陰經氣來源先虛，及複本經受臟寒之感，則虛寒轉甚，細而欲絕也。
治以當歸四逆湯，意在溫肝通郁，而必以桂枝、白芍疏浚經氣之源，細辛、通草暢達經氣之流，內有凝寒，重加吳萸、生薑，溫經通氣，仍加入原方以全其用，解此，則治經氣之定義可三反矣。
<h2><span class="darkgreen">49．厥陰病白頭翁湯證</span></h2>
《傷寒論》原文：熱利下重者，白頭翁湯主之。
<strong>【白頭翁湯方】</strong>
白頭翁二兩，黃連、黃柏、秦皮各三兩。

上四味，以水七升，煮取二升，去滓，溫服一升，不愈更服一升。

《醫宗金鑑》注曰：三陰俱有下利證，自利不渴屬太陰，自利渴屬少陰。
惟厥陰下利，屬寒者厥而不渴，下利清穀；屬熱者消渴，下利後重，便利膿血。
此熱利下重，乃鬱熱奔逼廣腸、魄門重滯難出。
初痢用此法以寒治熱，久痢則宜用烏梅丸，隨所利而從治之，調其氣使之平也。

白頭翁湯所主之熱利下重，當自少陰傳來，不然則為伏氣化熱竄入厥陰，其證雖熱，而仍非外感大實之熱，故白頭翁湯可以勝任。
乃有病在陽明之時，其病一半入府，一半由經而傳於少陽，即由少陽入厥陰而為腑臟之相傳。
則在厥陰者既可成厥陰熱利之下重，而陽明府中稽留之熱，更與之相助而為虐，此非但用白頭翁湯所能勝任矣。
愚遇此等證，恆將白頭翁、秦皮加於白虎加人參湯中，則莫不隨手奏效也。

曾治一中年婦人，於孟春感冒風寒，四、五日間延為診治。
其左脈弦而有力，右脈洪而有力，舌苔白而微黃，心中熱而且渴，下利膿血相雜，裡急後重，一晝夜二十餘次，即其左右之脈象論之，斷為陽明、厥陰合併病。
有一醫者在座，疑而問曰：凡病涉厥陰，手足多厥逆，此證則手足甚溫何也？答曰：此其所以與陽明並病也，陽明主肌肉，陽明府中有熱，是以周身皆熱，而四肢之厥逆，自不能於周身皆熱時外現也。
況厥陰之病，即非雜以陽明，亦未必四肢皆厥逆乎？醫者深韙愚言，與病家皆求速為疏方，遂為立方如下：
生石膏（三兩搗細）　生杭芍（八錢）　生懷山藥（八錢）　野臺參（四兩）　白頭翁（八錢）　秦皮（六錢）　天花粉（八錢）　甘草（三錢）
上藥八味，共煎三盅，分三次溫飲下。

方中之義，是合白虎加人參湯與白頭翁湯為一方，而又因證加他藥也。
白虎湯中無知母者，方中芍藥可代知母也。
蓋芍藥既能若知母之退熱滋陰，而又善治下利者之後重也。
無粳米者，方中生山藥可代粳米也，蓋山藥汁漿濃郁，既可代粳米和胃，而其溫補之性，又能助人參固下也，至於白頭翁湯中無黃連、黃柏者，因與白虎湯並用，有石膏之寒涼，可省去連、柏也。
又外加天花粉者，因其病兼渴，天花粉偕同人參最善生津止渴。
將此藥三次服完，諸病皆減三分之二。
再診其脈仍有實熱未清，遂於原方中加滑石五錢，利其小便，正所以止其大便，俾仍如從前煎服，於服湯藥之外，又用鮮白茅根半斤煎湯當茶，病遂全愈。
<h2><span class="darkgreen">50．不分經之病理中丸證、竹葉石膏湯證</span></h2>
傷寒病六經分治之外，又有不分經之病，附載於傷寒分經之後者，又宜擇其緊要者，詳為詮解，而後學治傷寒者，自能應變無窮也。

《傷寒論》原文：大病瘥後，喜唾，久不了了者，胸上有寒，當以丸藥溫之，宜理中丸。
<strong>【理中丸方】</strong>
人參、甘草、白朮、乾薑各三兩。

上四味，搗篩為末，蜜丸如雞子黃大，以沸湯數合，和一丸，研碎，溫服之，日三服，夜二服，腹中未熱，益至三、四丸，然不及湯。
湯法以四物依兩數切，用水八升，煮取三升，去滓，溫服一升，日三服。

附加減法：若臍上築者，腎氣動也，去朮，加桂四兩，吐多者，去朮，加生薑三兩；下多者，還用術；悸者，加茯苓二兩；渴欲飲水者，加朮，足前成四兩半；腹中疼者，加人參，足前成四兩半；寒者，加乾薑，足前成四兩半；腹滿者，去朮，加附子一枚。
服湯後如食頃，飲熱粥一升許，微自溫，勿發揭衣被。

此病時服涼藥太過，傷其胃中之陽，致胃陽虛損不能運化脾臟之濕，是以痰飲上溢而喜唾，久不了了也。
故方中用人參以回胃中之陽，其補益之力，且能助胃之瞤動加數，自能運化脾中之濕使之下行。
而又輔以白朮，能健脾又能滲濕。
乾薑以能暖胃又能助相火以生土。
且又加甘草以調和諸藥，使藥力之猛者，得甘草之緩而猛力悉化，使藥性之熱者，得甘草之甘而熱力愈長也。
至於方後諸多加減，又皆各具精義，隨諸證之變化，而遵其加減諸法，用之自能奏效無誤也。

《傷寒論》原文：傷寒解後，虛羸少氣，氣逆欲吐者，竹葉石膏湯主之。
<strong>【竹葉石膏湯方】</strong>
竹葉二把，石膏一斤，半夏半升洗，麥門冬一升，人參三兩，甘草二兩炙，粳米半升。

上七味，以水一斗，煮取六升，去滓，納粳米，煮米熟湯成去米，溫服一升，日三服。

前節是病時過用涼藥，傷其陽分；此節是病時不能急用涼藥以清外感之熱，致耗陰分。
且其大熱雖退，仍有餘熱未清，是以虛羸少氣，氣逆欲吐，此乃陰虛不能戀陽之象，又兼有外感之餘熱為之助虐也。
故方中用竹葉、石膏以清外感之熱，又加人參、麥冬協同石膏以滋陰分之虧，蓋石膏與人參並用，原有化合之妙，能於餘熱未清之際立復真陰也。
用半夏者，降逆氣以止吐也。
用甘草、粳米者，調和胃氣以緩石藥下侵也。
自常情觀之，傷寒解後之餘熱，何必重用石膏，以生地、玄參、天冬、麥冬諸藥，亦可勝任，然而甘寒留邪，可默釀癆瘵之基礎，此又不可不知也。
<h2><span class="darkgreen">51．溫病遺方</span></h2>
《傷寒論》中原有溫病，渾同於六經分篇之中，均名之為傷寒，未嘗明指為溫病也。
況溫病之原因各殊，或為風溫，或為濕溫，或為伏氣成溫，或為溫熱，受病之因既不同，治法即宜隨證各異。
有謂溫病入手經不入足經者，有謂當分上中下三焦施治者，皆非確當之論，斟酌再四，惟仍按《傷寒論》六經分治乃為近是。

太陽經
有未覺感冒，身體忽然痠軟，懶於動作，頭不疼，肌膚不熱，似稍畏風，舌似無苔而色白，脈象微浮，至數如常者，此乃受風甚輕，是以受時不覺也，宜用輕清辛涼之劑發之。
<strong>【處方】</strong>
薄荷葉三錢，連翹三錢，大蔥白三寸。

上藥三味，共煎湯七、八沸，取清湯一大盅溫服下，周身得汗即愈。

薄荷之成分，含有薄荷腦，辛涼芬芳，最善透竅，內而臟腑，外而皮毛，凡有風邪匿藏，皆能逐之外出，惟其性涼，故於感受溫風者最宜。
惟煮湯服之，宜取其輕清之氣，不宜過煎（過煎即不能發汗），是以以之煎湯，只宜七八沸。
若與難煎之藥同煎，後入可也。
連翹為輕清宣散之品，其發汗之力不及薄荷，然與薄荷同用，能使薄荷發汗之力悠長（曾治一少年受感冒，俾單用連翹一兩，煮兩湯服之，終宵微汗不竭，病遂愈，其發汗之力和緩兼悠長可知）。
蔥之形中空，其味微辣微甘，原微具發表之性，以旋轉於營衛之間，故最能助發表之藥以調和營衛也。

有受風較重，不但痠軟懶動，且覺頭疼，周身骨節皆疼，肌膚熱，不畏風，心中亦微覺發熱，脈象浮數似有力，舌苔白厚，宜於前方中去蔥白，加天花粉八錢以清熱，加菊花二錢以治頭疼，惟煎湯時薄荷宜後入。

有其人預有伏氣化熱，潛伏未動，後因薄受外感之觸動，其伏氣陡然勃發，一時表裡俱熱，其舌苔白厚，中心似干，脈象浮而有洪象，此其病雖連陽明而仍可由太陽汗解也。
<strong>【處方】</strong>
生石膏一兩搗細，天花粉一兩，薄荷葉錢半，連翹錢半。

上藥四味，煎湯一大盅，溫服得汗即愈，薄荷葉煎時宜後入。

或問：此方重用石膏、花粉，少用薄荷、連翹，以為發表之劑，特恐石膏、花粉監製薄荷、連翹太過，服後不能作汗耳。
答曰：此方雖為發表之劑，實乃調劑陰陽，聽其自汗，而非強發其汗也。
蓋此證原為伏氣化熱，偶為外感觸動，遂欲達於表而外出，而重用涼藥與之化合，猶如水沃冶紅之鐵，其蓬勃四達之熱氣原難遏抑。
而復少用薄荷、連翹，為之解其外表之阻隔，則腹中所化之熱氣，自奪門而出作汗而解矣。
且此等汗，原不可設法為之息止，雖如水流漓而斷無亡陰、亡陽之虞，亦斷無汗後不解之虞。
此方原與拙擬寒解湯相似。
二方任用其一，果能證脈無誤，服後覆杯之頃，即可全身得汗。
間有畏石膏之涼，將其藥先服一半者，服後亦可得汗，後再服其所餘，則分毫無汗矣。
因其熱已化汗而出，所餘之熱無多也。
即此之前後分服，或出汗或不出汗，可不深悟此藥發汗之理乎？況石膏原具有發表之力也。

有其人身體痠懶，且甚覺沉重，頭重懶抬，足重懶舉，或周身肌膚重按移時，微似有痕，或小便不利，其舌苔白而發膩，微帶灰色，其脈浮而濡，至數如常者，此濕溫也。
其人或久居潮濕之地，臟腑為濕氣所侵，或值陰雨連旬，空氣之中含水分過度，或因飲食不慎，傷其脾胃，濕鬱中焦，又復感受風邪，遂成斯證，宜用藥外解其表，內利其濕則病愈矣。
<strong>【處方】</strong>
薄荷葉三錢，連翹三錢，小蒼朮三錢，黃芩三錢，木通二錢。

上藥五味，先將後四味水煎十餘沸，再入薄荷煎七、八沸，取清湯一大盅，溫服之。
若小便不利者，於用藥之外，用鮮白茅根六兩，去皮切碎，水煎四、五沸，取其清湯以之當茶，渴則飲之。

若其人肌膚髮熱，心中亦微覺熱者，宜去蒼朮加滑石八錢。

有溫病初得作喘者，其肌膚不惡寒而發熱，心中亦微覺發熱，脈象浮而長者，此乃肺中先有痰火，又為風邪所襲也。
宜用《傷寒論》麻杏甘石湯，而更定其分量之輕重。
<strong>【更定麻杏甘石湯方】</strong>
生石膏一兩搗細，麻黃一錢，杏仁二錢去皮，甘草錢半。

上四味，共煎湯一大盅（不先煎麻黃吹去浮沫者，因所用只一錢，而又重用生石膏以監製之也）溫服。

若服後過點半鐘，汗不出者，宜服西藥阿斯匹林一瓦。
若不出汗，仍宜再服，以服至出汗為度。
蓋風邪由皮毛而入，仍使之由皮毛而出也。

有溫病旬日不解，其舌苔仍白，脈仍浮者，此邪入太陽之府也，其小便必發黃。
宜於發表清熱藥中，加清膀胱之藥，此分解法也。
今擬二方於下，以便用者相熱之輕重而自斟酌用之。
<strong>【處方】</strong>
滑石一兩，連翹三錢，蟬蛻去土足三錢，地膚子三錢，甘草二錢。

上藥五味，共煎一大盅，溫服。
<strong>【又方】</strong>
生石膏搗細一兩，滑石八錢，連翹三錢，蟬蛻去土足三錢，地膚子三錢，甘草二錢。

上藥六味，共煎湯一大盅，溫服。

有溫病至七、八日，六經已周，其脈忽然浮起，至數不數，且有大意者，宜用辛涼之劑助之達表而汗解。
<strong>【處方】</strong>
玄參一兩，寸麥冬帶心五錢，連翹二錢，菊花二錢，蟬蛻去土足二錢。

上藥五味，共煎湯一大盅，溫服。
用玄參者，恐溫病日久傷陰分也。

有溫病多日，六經已周，脈象浮數而細，關前之浮尤甚，其頭目昏沉，恆作讝語，四肢且有擾動不安之意，此乃外感重還太陽欲作汗也。
其所欲汗而不汗者，因陰分太虧，不能上濟以應陽也。
此證若因脈浮而強發其汗，必凶危立見，宜用大滋真陰之品，連服數劑，俾脈之數者漸緩，脈之細者漸大，迨陰氣充長，能上升以應其陽，則汗自出矣。
<strong>【處方】</strong>
生地黃一兩，生懷山藥一兩，玄參一兩，大甘枸杞一兩，生淨萸肉六錢，柏子仁六錢，生棗仁六錢搗碎，甘草三錢。

上藥八味，水煎一大碗，候五分鐘，調入生雞子黃二枚，徐徐溫飲之，飲完一劑再煎一劑，使晝夜藥力相繼不斷，三劑之後，當能自汗。
若至其時，汗仍不出者，其脈不似從前之數細，可仍煎此藥送服西藥阿斯匹林一瓦，其汗即出矣。

或問：山萸肉原具酸斂之性，先生所定來復湯嘗重用之以治汗出不止，此方原欲病者服之易於出汗，何方中亦用之乎？答曰：此中理甚精微，當詳細言之。
萸肉為養肝熄風之要藥，此證四肢之騷擾不安，其肝風固已動也，此方中用萸肉之本意也。
若慮用之有妨於出汗，是猶未知萸肉之性。
蓋萸肉之味至酸，原得木氣最全，是以酸斂之中，大具條暢之性，《神農本草經》謂其逐寒濕痹是明徵也。
為其味酸斂也，故遇元氣不能固攝者，用之原可止汗；為其性條暢也，遇肝虛不能疏泄者，用之又善出汗。
如此以用萸肉，是皆得之臨證實驗之餘，非但憑諸理想而云然也。
若果服藥數劑後，其脈漸有起色，四肢不復擾動，即去萸肉亦無妨，其開始服藥時，萸肉則斷不能去也。

有未病之先，心中常常發熱，後為外感觸發，則其熱益甚，五心煩躁，頭目昏沉，其舌苔白厚，且生芒刺，其口中似有辣味，其脈浮數有力者，此伏氣化熱已入心包，而又為外感束其外表，則內蘊之熱益甚，是以舌有芒刺且覺發辣也。
宜用涼潤清散之劑，內清外解，遍體得透汗則愈矣。
<strong>【處方】</strong>
鮮地黃一兩，玄參一兩，天花粉一兩，知母五錢，寸麥冬帶心五錢，西藥阿斯匹林兩瓦。

上藥先煎前五味，取清湯兩大盅，先溫服一大盅，送服阿斯匹林一瓦。
若服一次後汗未出，熱亦未消者，可再溫服一盅，送服阿斯匹林一瓦。
若汗已出熱未盡消者，藥湯可如前服法，阿斯匹林宜斟酌少服。
<h2><span class="darkgreen">52．傷寒風溫始終皆宜汗解說</span></h2>
傷寒初得宜用熱藥發其汗，麻黃、桂枝諸湯是也。
風溫初得宜用涼藥發其汗，薄荷、連翹、蟬蛻諸藥是也。
至傳經已深，陽明熱實，無論傷寒、風溫，皆宜治以白虎湯。
而愚用白虎湯時，恆加薄荷少許，或連翹、蟬蛻少許，往往服後即可得汗。
即但用白虎湯，亦恆有服後即汗者。
因方中石膏原有解肌發表之力，故其方不但治陽明府病，兼能治陽明經病，況又少加辛涼之品引之，以由經達表，其得汗自易易也。
拙擬寒解湯後載有醫案可參閱。
該方原治寒溫證周身壯熱，心中熱而且渴，舌苔白而欲黃，其脈洪滑或兼浮，或頭猶覺疼，或周身猶有拘束之意者。
果如方下所注證脈，服之覆杯可汗，勿庸慮其不效也。
蓋脈象洪滑，陽明府熱已實，原是白虎湯證。
至洪滑兼浮，舌苔猶白，是仍有些些表證未罷。
故方中重用石膏、知母以清胃府之熱，復少用連翹、蟬蛻之善達表者，引胃中化而欲散之熱仍還於表，作汗而解。
斯乃調劑陰陽，聽其自汗，非強發其汗也。

至其人氣體弱者，可用補氣之藥助之出汗。
寒解湯加潞黨參即可（寒解湯下載有治一叟年七旬，素有勞疾，薄受外感即發喘逆一案可參閱）。

若陰分虛損者，可用滋陰之藥助之出汗。
若熟地、玄參、生山藥、枸杞之類大潤之劑峻補真陰，濟陰以應其陽，設病有還表之機，必汗出而愈。

至其人陽分陰分俱虛，又宜並補其陰陽以助之出汗。
張景岳曾治一叟得傷寒證，戰而不汗。
於其翌日發戰之時，投以大劑八味地黃湯，須臾戰而得汗。
繼因汗多亡陽，身冷汗猶不止，仍投以原湯，汗止病亦遂愈。
用其藥發汗，即用其藥止汗，是能運用古方入於化境者也。

至少陽證為寒熱往來，其證介於表裡之間，宜和解不宜發汗矣。
然愚對於此證，其熱盛於寒者，多因證兼陽明，恆於小柴胡湯中加玄參八錢，以潤陽明之燥熱。
其陽明之燥熱化而欲散，自能還於太陽而作汗，少陽之邪亦可隨汗而解。
其寒盛於熱者，或因誤服降下藥虛其氣分，或因其氣分本素虛，雖服小柴胡湯不能提其邪透膈上出，又恆於小柴胡湯中加薄荷葉二錢，由足少陽引入手少陽，借徑於遊部（手足少陽合為遊部）作汗而解。
此即《傷寒論》所謂「柴胡證具，而以他藥下之，柴胡證仍在者，復與小柴胡湯，必蒸蒸而振，卻發熱汗出而解也。」然助以薄荷則出汗較易，即由汗解不必蒸蒸而振，致有戰汗之狀也。

至於當用承氣之證，卻非可發汗之證矣。
然愚臨證經驗以來，恆有投以三承氣湯，大便猶未降下而即得汗者。
蓋因胃府之實熱既為承氣衝開，其病機自外越也。
若降之前未嘗得汗，既降之後亦必於飲食之時屢次些些得汗，始能脈淨身涼。
若降後分毫無汗，其熱必不能盡消，又宜投以竹葉石膏湯，或白虎加人參湯，將其餘熱消解將盡，其人亦必些些汗出也。
此所謂傷寒、風溫始終皆宜汗解也。
<h2><span class="darkgreen">53．論冬傷於寒春必病溫及冬不藏精春必病溫治法</span></h2>
嘗讀《內經》有「冬傷於寒，春必病溫」之語，此中原有深義，非淺學者所易窺測也。
乃篤信西說者，據病菌潛伏各有定期之說，謂病菌傳於人身，未有至一月而始發動者，況數月乎？因此一倡百和，遂謂《內經》皆荒渺之談，分毫不足憑信。
不知毒氣之傳染有菌，而冬令嚴寒之氣，為寒水司天之正氣，特其氣嚴寒過甚，或人之居處衣服欠暖，或冒霜雪而出外營生，即不能御此氣耳。
是以寒氣之中人也，其重者即時成病，即冬令之傷寒也。
其輕者，微受寒侵，不能即病，由皮膚內侵，潛伏於三焦脂膜之中，阻塞氣化之升降流通，即能暗生內熱。
迨至內熱積而益深，又兼春回陽生觸發其熱，或更薄受外感以激發其熱，是以其熱自內暴發而成溫病，即後世方書所謂伏氣成溫也。

至於治之之法，有清一代名醫多有謂此證不宜發汗者。
然仍宜即脈證之現象而詳為區別。
若其脈象雖有實熱，而仍在浮分，且頭疼、舌苔猶白者，仍當投以汗解之劑。
然宜以辛涼發汗，若薄荷葉、連翹、蟬蛻諸藥，且更以清熱之藥佐之。
若拙擬之清解湯。
涼解湯、寒解湯三方，斟酌病之輕重，皆可選用也。
此乃先有伏氣又薄受外感之溫病也。

若其病初得即表裡壯熱，脈象洪實，其舌苔或白而欲黃者，宜投以白虎湯，再加宣散之品若連翹、茅根諸藥。
如此治法，非取汗解，然恆服藥後竟自汗而解。
即或服藥後不見汗，其病亦解。
因大隊寒涼之品與清輕宣散之品相併，自能排逐內蘊之熱，息息自腠理達於皮毛以透出也（此乃伏氣暴發自內達外之溫病春夏之交多有之）。
蓋此等證皆以先有伏氣，至春深萌動欲發，而又或因暴怒，或因勞心勞力過度，或因作苦於烈日之中，或因酣眠於暖室內，是以一發表裡即壯熱。
治之者，只可宣散清解，而不宜發汗也。
此冬傷於寒春必病溫之大略治法也。

《內經》又謂：「冬不藏精，春必病溫。」此二語不但為西醫所指摘，即中醫對此節經文亦恆有疑意。
謂冬不藏精之人，若因腎虛而寒入腎中，當即成少陰傷寒，為直中真陰之劇證，何能遲至春令而始成溫病？不知此二句經文原有兩解，其所成之溫病亦有兩種，至其治法又皆與尋常治法不同。
今試析言之，並詳其治法。

冬不藏精之人，其所患之溫病，有因猝然感冒而成者。
大凡病溫之人，多系內有蘊熱，至春陽萌動之時，又薄受外感拘束，其熱即陡發而成溫。
冬不藏精之人，必有陰虛，所生之熱積於臟腑，而其為外感所拘束而發動，與內蘊實熱者同也。
其發動之後，脈象多數，息多微喘，舌上微有白苔，津液短少，後或干黃，或舌苔漸黑，狀如斑點（為舌苔甚薄若有若無故見舌皮變黑），或頻飲水不能解渴，或時入陰分益加潮熱。
此證初得其舌苔白時，亦可汗解，然須以大滋真陰之藥輔之。
愚治此證，恆用連翹、薄荷葉各三錢，玄參、生地黃各一兩，煎湯服之，得汗即愈。
若服藥後汗欲出仍不能出，可用白糖水送服西藥阿斯匹林二分許，其汗即出。
或單將玄參、生地黃煎湯，送服阿斯匹林一瓦，亦能得汗。
若至熱已傳裡，舌苔欲黃，或至黃而兼黑，脈象數而有力，然按之弦硬，非若陽明有實熱者之洪滑，此陰虛熱實之象，宜治以白虎加人參湯，更以生地黃代知母，生山藥代粳米，煎一大劑，取湯一大碗，分多次溫飲下（拙著傷寒溫病同用方後載有此方，附載治愈之案若干。
可參觀也　）。

又有因伏氣所化之熱先伏藏於三焦脂膜之中，迨至感春陽萌動而觸發，其發動之後，恆因冬不藏精者其腎臟虛損，伏氣乘虛而竄入少陰。
其為病狀：精神短少，喜偃臥，昏昏似睡，舌皮乾，毫無苔，小便短赤，其熱鬱於中而肌膚卻無甚熱。
其在冬令，為少陰傷寒，即少陰證，初得宜治以黃連阿膠湯者也。
在春令，即為少陰溫病。
而愚治此證，恆用白虎加人參湯，以生地黃代知母，生懷山藥代粳米，更先用鮮白茅根三兩煎湯以之代水煎藥，將藥煎一大劑，取湯一大碗，分三次溫飲下，每飲一次調人生雞子黃一枚。
初飲一次後，其脈當見大，或變為洪大，飲至三次後，其脈又復和平，而病即愈矣。
此即冬不藏精春必病溫者之大略治法也。

上所論各種溫病治法，原非憑空擬議也，實臨證屢用有效，而後敢公諸醫界同人也。

有溫病初得即表裡大熱，宜治以白虎湯或白虎加人參湯者。
其證發現恆在長夏，或在秋夏之交。
而愚生平所遇此等證，大抵在烈日之中，或田間作苦，或長途勞役，此《傷寒論》所謂暍病也，亦可謂之暑溫也。
其脈洪滑有力者，宜用白虎湯。
若脈雖洪大而按之不實者，宜用白虎加人參湯。
又皆宜煎一大劑，分數次溫飲下，皆可隨手奏效。

伏氣化熱成溫病者，大抵因復略有感冒，而後其所化之熱可陡然成溫，表裡俱覺壯熱。
不然者，雖伏氣所化之熱深入陽明之府，而無外感束其表，究不能激發其肌肉之熱。
是以治之者恆不知其為伏氣化熱，放膽投以治溫病之重劑，是以其熱遂永留胃府致生他病。
今試舉一案以明之：
天津劉××，於壬申正月上旬，覺心中時時發熱，而周身又甚畏冷。
時愚回籍，因延他醫診治，服藥二十餘劑，病轉增劇，二便皆閉。
再服他藥，亦皆吐出。
少進飲食，亦恆吐出。
此際愚適來津，診其脈，弦長有力，然在沉分。
知其有伏氣化熱，其熱不能外達於表，是以心中熱而外畏冷，此亦熱深厥深之象也。
俾先用鮮茅根半斤切碎，水煮三四沸，視茅根皆沉水底，其湯即成。
取清湯三杯，分三次服，每服一次，將土狗三個搗為末，生赭石三錢亦為細末，以茅根湯送下。
若服過兩次未吐，至三次赭石可以不用。
及將藥服後，嘔吐即止，小便繼亦通下。
再診其脈，變為洪長有力，其心中仍覺發熱，外表則不畏冷矣。
其大便到此已半月未通下。
遂俾用大潞參五錢煎湯，送服生石膏細末一兩。
翌晨大便下燥糞數枚，黑而且硬。
再診其脈，力稍緩，知心中猶覺發熱。
又俾用潞黨參四錢煎湯，送服生石膏細末八錢。
翌晨又下燥糞二十餘枚，仍未見溏糞。
其心中不甚覺熱，脈象仍似有力，又俾用潞黨參三錢煎湯，送服生石膏細末六錢。
又下燥糞十餘枚，後則繼為溏糞，病亦從此全愈矣。

蓋凡伏氣化熱竄入胃府，非重用石膏不解，《傷寒論》白虎湯原為治此證之的方也。
然用白虎湯之例，汗吐下後皆加人參，以其虛也。
而此證病已數旬，且頻嘔吐，其元氣之虛可知，故以人參煎湯送石膏，此亦仿白虎加人參湯之義也。
至石膏必為末送服者，以其涼而重墜之性善通大便，且較水煮但飲其清湯者，其退熱之力又增數倍也。
是以凡伏氣化熱，其積久所生之病，有成肺病者，有成喉病者，有生眼疾者，有患齒疼者，有病下痢者，有病腹疼者（即盲腸炎），其種種病因若皆由於伏氣化熱，恆有用一切涼藥其病皆不能愈，而投以白虎湯或投以白虎加人參湯，再因證加減，輔以各病當用之藥，未有不隨手奏效者。
此治伏氣化熱之大略也。
至於拙著全書中，所載伏氣化熱之病甚多，其治法亦各稍有不同，皆可參觀。
<h2><span class="darkgreen">54．溫病之治法詳於傷寒論解</span></h2>
傷寒、溫病之治法始異而終同。
至其病之所受，則皆在於足經而兼及於手經。
乃今之論寒溫者，恆謂傷寒入足經不入手經，溫病入手經不入足經。
夫人之手足十二經原相貫通，謂傷寒入足經不入手經者，固為差謬，至謂溫病入手經不入足經者，尤屬荒唐。
何以言之？《傷寒論》之開始也，其第一節渾言太陽之為病，此太陽實總括中風、傷寒、溫病在內，故其下將太陽病平分為三項，其第二節論太陽中風，第三節論太陽傷寒（四節五節亦論傷寒當歸納於第三節中），第六節論太陽溫病，故每節之首皆冠以太陽病三字。
此太陽為手太陽乎？抑為足太陽乎？此固無容置辯者也。
由斯知，中風、傷寒、溫病皆可以傷寒統之（《難經》謂傷寒有五中風溫病皆在其中），而其病之初得皆在足太陽經，又可渾以太陽病統之也。
蓋所謂太陽之為病者，若在中風、傷寒，其頭痛、項強、惡寒三證可以並見。
若在溫病，但微惡寒即可為太陽病（此所謂證不必具但見一證即可定為某經病也），然惡寒須臾即變為熱耳。

曾治一人，於季春夜眠之時因衾薄凍醒，遂覺周身惡寒，至前午十句鐘表里皆覺大熱，脈象浮洪，投以拙擬涼解湯一汗而愈。
又嘗治一人，於初夏晨出被雨，遂覺頭疼周身惡寒，至下午一句鍾即變為大熱，渴嗜飲水，脈象洪滑，投以拙擬寒解湯亦一汗而愈。
至如此涼藥而所以能發汗者，為其內蘊之燥熱與涼潤之藥化合，自然能發汗，又少用達表之品以為之引導，故其得汗甚速，汗後熱亦盡消也。
此二則，皆溫病也，以其初得猶須臾惡寒，故仍可以太陽病統之。
即其化熱之後病兼陽明，然亦必先入足陽明，迨至由胃及腸，大便燥結，而後傳入手陽明，安得謂溫病入手經不入足經乎。

由斯知，《傷寒論》一書，原以中風、傷寒、溫病平分三項，特於太陽首篇詳悉言之，以示人以入手之正路。
至後論治法之處，則三項中一切諸證皆可渾統於六經，但言某經所現之某種病宜治以某方，不復別其為中風、傷寒、溫病，此乃納繁於簡之法，亦即提綱摯領之法也。
所尤當知者，諸節中偶明言中風者，是確指中風而言。
若明言為傷寒者，又恆統中風、溫病而言。
以傷寒二字為三項之總稱，其或為中風，或為傷寒，或為溫病，恆於論脈之處有所區別也。
至於六經分編之中，其方之宜於溫病者不勝舉，今將其顯然可見者約略陳之於下。

一為麻杏甘石湯。
其方原治汗出而喘無大熱者。
以治溫病，不必有汗與喘之兼證也，但其外表未解，內有蘊熱者即可用。
然用時須斟酌其熱之輕重，熱之輕者，麻黃宜用錢半，生石膏宜用六錢。
若熱之重者，麻黃宜用一錢，生石膏宜用一兩。
至愚用此方時，又恆以薄荷葉代麻黃（薄荷葉代麻黃時其分量宜加倍），服後得微汗，其病即愈。
蓋薄荷葉原為溫病解表最良之藥，而當仲師時猶未列於藥品，故當日不用也。

一為大青龍湯。
《傷寒論》中用大青龍湯者有二節。
一為第三十七節。
其節明言太陽中風脈浮緊。
夫《傷寒論》首節論太陽之脈曰浮，原統中風、傷寒而言。
至第二節則言脈緩者為中風，是其脈為浮中之緩也，第三節則言脈陰陽俱緊者為傷寒，是其脈為浮中之緊也。
今既明言中風，其脈不為浮緩而為浮緊，是中風病中現有傷寒之脈，其所中者當為凜冽之寒風，而於溫病無涉也。
一為第三十八節。
細審本節之文，知其確係溫病。
何以言之？以脈浮緩、身不疼、但重、無少陰證也。
蓋此節開端雖明言傷寒，仍是以傷寒二字為中風、傷寒、溫病之總稱。
是以傷寒初得脈浮緊，溫病初得脈浮緩。
傷寒初得身多疼，溫病初得身恆不疼而但重（《傷寒論》第六節溫病提綱中原明言身重）。
傷寒初得恆有少陰證，溫病則始終無少陰證（少陰證有寒有熱，此指少陰之寒證言，為無少陰寒證，所以敢用大青龍湯，若少陰熱證溫病中恆有之，正不妨用大青龍湯矣）。
此數者皆為溫病之明徵也。
況其病乍有輕時，若在傷寒必不復重用生石膏，惟系溫病則仍可重用生石膏如雞子大，約有今之四兩，因溫病當以清燥熱救真陰為急務也。
至愚用此方時，又恆以連翹代桂枝。
雖桂枝、連翹均能逐肌肉之外感，而一則性熱，一則性涼，溫病宜涼不宜熱，故用桂枝不如用連翹。
而當日仲師不用者，亦因其未列入藥品也（《傷寒論》方中所用之連軺是連翹根能利水不能發汗）。
況大青龍湯中桂枝之分量，僅為麻黃三分之一，仲師原因其性熱不欲多用也。

一為小青龍湯。
其方外能解表，內能滌飲，以治外感痰喘誠有奇效，中風、傷寒、溫病皆可用。
然宜酌加生石膏，以調麻、桂、薑、辛之熱方效。
是以《傷寒論》小青龍湯無加石膏之例，而《金匱》有小青龍加石膏湯，所以補《傷寒論》之未備也。
至愚用此湯時，遇挾有實熱者，又恆加生石膏至一兩強也。

一為小柴胡湯。
其方中風、傷寒病皆可用。
而溫病中小柴胡湯證，多兼嘔吐黏涎，此少陽之火與太陰之濕化合而成也（少陽傳經之去路為太陰）。
宜於方中酌加生石膏數錢或兩許，以清少陽之火，其黏涎自能化水從小便中出。
夫柴胡既能引邪上出，石膏更能逐熱下降，如此上下分消，故服藥後無事汗解，即霍然全愈也。

以上所述諸方，大抵宜於溫病初得者也。
至溫病傳經已深，若清燥熱之白虎湯、白虎加人參湯，通腸結之大小承氣湯，開胸結之大、小陷胸湯，治下利之白頭翁湯、黃芩湯，治發黃之茵陳梔子柏皮等湯，及一切涼潤清火育陰安神之劑，皆可用於溫病者，又無庸愚之贅語也。

至於伏氣之成溫者，若《內經》所謂「冬傷於寒，春必病溫」、「冬不藏精，春必病溫」之類，《傷寒論》中非無其證，特其證現於某經，即與某經之本病無所區別。
仲師未嘗顯為指示，在後世原難明辨。
且其治法與各經之本病無異，亦無須乎明辨也。
惟其病在少陰則辨之甚易。
何者？因少陰之病，寒熱迥分兩途，其寒者為少陰傷寒之本病，其熱者大抵為伏氣化熱之溫病也。
若謂系傷寒入少陰久而化熱，何以少陰病兩三日，即有宜用黃連阿膠湯、大承氣湯者？蓋伏氣皆伏於三焦脂膜之中，與手足諸經皆有貫通之路，其當春陽化熱而萌動，恆視臟腑虛弱之處以為趨向，所謂「邪之所湊，其氣必虛」也。
其人或因冬不藏精，少陰之臟必虛，而伏氣之化熱者即乘虛而入，遏抑其腎氣不能上升與心氣相接續，致心臟跳動無力，遂現少陰微細之脈。
故其脈愈微細，而所蘊之燥熱愈甚。
用黃連以清少陰之熱，阿膠、雞子黃以增少陰之液，即以助少陰腎氣之上達，俾其陰陽之氣相接續，脈象必驟有起色，而內陷之邪熱亦隨之外透矣。
至愚遇此等證時，又恆師仲師之意而為之變通，單用鮮白茅根四兩，銼碎，慢火煎兩三沸，視茅根皆沉水底，其湯即成，去渣取清湯一大碗，頓服下，其脈之微細者必遽變為洪大有力之象。
再用大劑白虎加人參湯，煎湯三茶杯，分三次溫飲下，每服一次調入生雞子黃一枚，其病必脫然全愈。
用古不必泥古，仲師有知，亦當不吾嗔也。
<h2><span class="darkgreen">55．論傷寒溫病神昏譫語之原因及治法</span></h2>
傷寒溫病皆有譫語神昏之證，論者責之陽明胃實。
然又當詳辨其脈象之虛實，熱度之高下，時日之淺深，非可概以陽明胃實論也。

其脈象果洪而有力，按之甚實者，可按陽明胃實治之。
蓋胃腑之熱上蒸，則腦中之元神，心中之識神皆受其累，是以神昏譫語，不省人事，或更大便燥結，不但胃實，且又腸實，阻塞腎氣不能上交於心，則亢陽無制，心神恍惚，亦多譫妄，或精神不支，昏憒似睡。
若斯者，可投以大劑白虎湯，遵《傷寒論》一煎三服之法，煎湯三盅，分三次溫飲下。
其大便燥結之甚者，可酌用大、小承氣湯（若大便燥結不甚者但投以大劑白虎湯大便即可通下），其神昏譫語自愈也。

有脈象確有實熱，其人神昏譫語，似可用白虎湯矣，而其脈或兼弦、兼數，或重按仍不甚實者，宜治以白虎加人參湯。
曾治一農家童子，勞力過度，因得溫病。
脈象弦而有力，數近六至。
譫語不休，所言皆勞力之事。
本擬治以白虎加人參湯，因時當仲夏，且又童年少陽之體，遂先與以白虎湯。
服後脈搏力減，而譫語益甚。
幸其大便猶未通下，急改用白虎加人參湯，將方中人參加倍，煎湯三茶杯，分三次溫飲下，盡劑而愈。
蓋脈象弦數，真陰必然虧損，白虎加人參湯能於邪熱熾盛之中滋其真陰，即以退其邪熱。
蓋當邪熱正熾時，但用玄參、沙參、生地諸藥不能滋陰，因其不能勝邪熱，陰分即無由滋長也。
惟治以白虎加人參湯，則滋陰退熱一舉兩得，且能起下焦真陰與上焦亢甚之陽相濟，是以投之有捷效也。

其證若在汗吐下後，脈雖洪實，用白虎湯時亦宜加人參。
曾治一人，溫病之熱傳入陽明，脈象洪實有力，譫語昏瞀。
投以大劑白虎湯，熱退強半，脈力亦減，而其至數轉數，一息六至，譫語更甚。
細詢其病之經過，言數日前因有梅毒服降藥兩次。
遂急改用白虎加人參湯，亦倍用人參（此兩案中用白虎加人參湯皆將人參倍加者，因從前誤用白虎湯也，若開首即用白虎加人參湯，則人參無事加倍矣），煎湯三杯，分三次溫飲下，亦盡劑而愈。

有伏氣為病，因腎虛竄入少陰，遏抑腎氣不能上升與心相濟，致心脈跳動無力，燥熱鬱中不能外透，閉目昏昏似睡，間作譫語。
此在冬為少陰傷寒之熱證，在春為少陰溫病。
宜治以大劑白虎加人參湯，用鮮白茅根煮水以之煎藥，取湯三盅，分數次飲下自愈。

有患寒溫者，周身壯熱，脈象洪實，神昏不語。
迨用涼藥清之，熱退脈近和平，而仍然神昏或譫語者，必兼有腦髓神經病，當繼用治腦髓神經之藥。
曾治一學校學生，溫病熱入陽明，脈象甚實，神昏不語，臥床並不知轉側。
用白虎湯清之，服兩劑後熱退十之七八，脈象之洪實亦減去強半，自知轉側，而精神仍不明瞭。
當系溫病之熱上蒸，致其腦膜生炎而累及神經也。
遂改用小劑白虎加人參湯，又加羚羊角二錢（另煎兌服），一劑而愈。
又治一幼童，得溫病三日，熱不甚劇，脈似有力，亦非洪實，而精神竟昏昏似睡，不能言語。
此亦溫病兼腦膜炎也。
因其溫病甚輕，俾但用羚羊角錢半煎湯服之，其病霍然頓愈。

有寒溫之病，傳經已遍，將欲作汗，其下焦陰分虛損，不能與上焦之陽分相濟以化汗，而神昏譫語者。
曾治一壯年，仲夏長途勞役，因受溫病已過旬日，精神昏憒，譫語不省人事，且兩手亂動不休，其脈弦而浮，一息近六至，不任循按，兩尺尤甚。
投以大滋真陰之品，若玄參、生地黃、生山藥、甘枸杞、天門冬之類，共為一大劑煎服，一日連進二劑，當日得汗而愈。

有寒溫之病服開破降下之藥太過，傷其胸中大氣，迨其大熱已退，而仍然神昏或譫語者。
曾治一壯年得溫病，延醫服藥二十餘日，外感之熱盡退，精神轉益昏沉。
及愚視之，周身皆涼，奄奄一息，呼之不應，舌乾如磋，毫無舌苔，其脈象微弱而遲，不足四至，五六呼吸之頃必長出氣一次。
此必因服開降之藥太過，傷其胸中大氣也。
蓋胸中大氣因受傷下陷，不能達於腦中，則神昏；不能上潮於舌本，則舌乾；其周身皆涼者，大氣因受傷不能宣布於營衛也；其五六呼吸之頃必長出氣一次者，因大氣傷後不能暢舒，故太息以舒其氣也。
遂用野臺參一兩，柴胡一錢，煎湯灌之。
連服兩劑全愈。
又治一少年，於初春得傷寒，先經他醫治愈，後因飲食過度，病又反復，投以白虎湯治愈。
隔三日，陡然反復甚劇，精神恍惚，肢體顫動，口中喃喃皆不成語。
診其脈，右部寸關皆無力而關脈尤不任循按。
愚曰此非病又反復，必因前次之過食病復，而此次又戒飲食過度也。
飽食即可愈矣。
其家人果謂有鑑前失，數日所與飲食甚少，然其精神昏憒若斯，恐其不能飲食。
愚曰果系因餓而成之病，與之食必然能食。
然仍須撙節與之，多食幾次可也。
其家人果依愚言，十小時中連與飲食三次，病若失。
蓋人胸中大氣原借水穀之氣以為培養，病後氣虛，又乏水穀之氣以培養之，是以胸中大氣虛損而現種種病狀也。
然前案因服開降之藥傷其大氣，故以補氣兼升氣之藥治之。
後案因水穀之氣缺乏虛其大氣，故以飲食治之。
斯在臨證者精心體驗，息息與病機相符耳。

有溫而兼疹，其毒熱內攻瞀亂其神明者。
曾治一少年，溫病熱入陽明，連次用涼藥清之，大熱已退強半，而心神騷擾不安，合目恆作譫語。
其脈有餘熱，似兼緊象。
因其脈象熱而兼緊，疑其伏有疹毒未出。
遂投以小劑白虎湯，送服羚羊角細末一錢，西藥阿斯匹林二分。
表出痧粒滿身而愈。
又治一幼女患溫疹，其疹出次日即靨，精神昏昏似睡，時有驚悸，脈象數而有力。
投以白虎湯加羚羊角錢半（另煎兌服），用鮮蘆根三兩煮水以之煎藥，取湯兩茶盅，分三次溫飲下，其疹得出，病亦遂愈。

有其人素多痰飲，其寒溫之熱熾盛與痰飲互相膠漆以亂其神明者。
栝蔞解下附有治驗之案可參觀。

有溫疫傳染之邪由口鼻傳入，自肺傳心，其人恆無故自笑，精神恍惚，言語錯亂，妄言妄見者。
曾治一媼患此證，脈象有力，關前搖搖而動。
投以拙擬護心至寶丹，一劑而愈。
以上所謂寒溫諸證，其精神昏憒譫語之原因及治法大略已備。
至於變通化裁，相機制宜，又在臨證者之精心研究也。
<h2><span class="darkgreen">56．論吳又可達原飲不可以治溫病</span></h2>
北方醫者治溫病，恆用吳又可達原飲，此大謬也。
吳氏謂崇禎辛巳，疫氣流行，山東、浙江南北兩道感者尤多，遂著《瘟疫論》一書。
首載達原飲，為治瘟疫初得之方，原非治溫病之方也。
疫者，天地戾氣，其中含有毒菌，遍境傳染若役使然，故名為疫。
因疫多病熱，故名為瘟疫（病寒者名為寒疫），瘟即溫也。
是以方中以逐不正之氣為主。
至於溫病，乃感時序之溫氣，或素感外寒伏於膜原，久而化熱，乘時發動，其中原無毒菌，不相傳染。
治之者惟務清解其熱，病即可愈。
若於此鑑別未精，本系溫病而誤投以達原飲，其方中檳榔開破之力既能引溫氣內陷，而厚朴、草果之辛溫開散大能耗陰助熱，尤非病溫者所宜（病溫者多陰虛尤忌耗陰之藥），雖有知母、芍藥、黃芩各一錢，其涼力甚輕，是以用此方治溫病者，未有見其能愈者也。
且不惟不能愈，更有於初病時服之即陡然變成危險之證者，此非愚之憑空擬議，誠有所見而云然也。

愚初習醫時，曾見一媼，年過六旬，因傷心過度，積有勞疾，於仲春得溫病。
醫者投以達原飲，將方中草果改用一錢，謂得汗則愈。
乃服後汗未出而病似加重，醫者遂將草果加倍，謂服後必然得汗。
果服後頭面汗出如洗，喘息大作，須臾即脫。
或疑此證之僨事，當在服達原飲將草果加重，若按其原方分量，草果只用五分，即連服數劑亦應不至汗脫也。
答曰：草果性甚猛烈，即五分亦不為少。
愚嘗治脾虛泄瀉服藥不效，因思四神丸治五更瀉甚效，中有肉果，本草謂其能健脾澀腸，遂用健補脾胃之藥煎湯送服肉果末五分。
須臾覺心中不穩，六脈皆無，遲半點鐘其脈始見。
恍悟病人身體虛弱，不勝肉果辛散之力也。
草果與肉果性原相近，而其辛散之力更烈於肉果，雖方中止用五分，而與檳榔、厚朴並用，其猛烈之力固非小矣。
由斯觀之，達原飲可輕用哉！
<h2><span class="darkgreen">57．論革脈之形狀及治法</span></h2>
革脈最為病脈中之險脈，而人多忽之，以其不知革脈之真象，即知之亦多不知治法也。
其形狀如按鼓革，外雖硬而中空，即弦脈之大而有力者。
因其脈與弦脈相近，是以其脈雖大而不洪（無起伏故不洪），雖有力而不滑（中空故不滑）。
即此以揣摩此脈，其真象可得矣。
其主病為陰陽離絕，上下不相維繫，脈至如此，病將變革（此又革脈之所以命名），有危在頃刻之勢。
丁卯在津，治愈革脈之證數次。
惟有一媼八旬有六，治之未愈，此乃年歲所關也。
今特將其脈之最險者詳錄一則於下，以為治斯證者之嚆矢。

外孫王××，年五十，身體素羸弱，於仲夏得溫病。
心中熱而煩躁，忽起忽臥，無一息之停。
其脈大而且硬，微兼洪象。
其舌苔薄而微黑，其黑處若斑點。
知其內傷與外感並重也。
其大便四日未行，腹中脹滿，按之且有硬處。
其家人言，腹中滿硬系宿病，已逾半載，為有此病，所以身形益羸弱。
因思宿病宜從緩治，當以清其溫熱為急務。
為疏方用白虎加人參湯，方中石膏用生者兩半，人參用野臺參五錢，又以生山藥八錢代方中粳米，煎湯兩盅，分三次溫飲下。
一劑，外感之熱已退強半，煩躁略減，仍然起臥不安，而可睡片時。
脈之洪象已無，而大硬如故。
其大便尤未通下，腹中脹益甚。
遂用生赭石細末、生懷山藥各一兩，野臺參六錢，知母、玄參各五錢，生雞內金錢半。
煎湯服後，大便通下。
遲兩點鐘，腹中作響，覺瘀積已開，連下三次，皆系陳積，其證陡變，脈之大與硬，較前幾加兩倍，周身脈管皆大動，幾有破裂之勢，其心中之煩躁，精神之騷擾，起臥之頻頻不安，實有不可言語形容者。
其家人環視懼甚，愚毅然許為治愈。
遂急開淨萸肉、生龍骨各兩半，熟地黃、生山藥各一兩，野臺參、白朮各六錢，炙甘草三錢。
煎湯一大碗，分兩次溫飲下，其狀況稍安，脈亦見斂。
當日按方又進一劑，可以安臥。
須臾，其脈漸若瘀積未下時，其腹亦見軟，惟心中時或發熱。
繼將原方去白朮，加生地黃八錢。
日服一劑。
三劑後，脈象已近平和，而大便數日未行，且自覺陳積未淨，遂將萸肉、龍骨各減五錢，加生赭石六錢，當歸三錢。
又下瘀積若干。
其脈又見大，遂去赭石、當歸，連服十餘劑全愈。
<h2><span class="darkgreen">58．論腦充血之原因及治法</span></h2>
腦充血病之說倡自西人，而淺見者流恆譏中醫不知此病，其人蓋生平未見《內經》者也。
嘗讀《內經》至調經論，有謂「血之與氣，並走於上，則為大厥，厥則暴死，氣反則生，不反則死」云云，非即西人所謂腦充血之證乎？所有異者，西人但言充血，《內經》則謂血之與氣並走於上。
蓋血必隨氣上升，此為一定之理。
而西人論病皆得之剖解之餘，是以但見血充腦中，而不知輔以理想以深究病源，故但名為腦充血也。
至《內經》所謂「氣反則生，不反則死」者，蓋謂此證幸有轉機，其氣上行之極，復反而下行，腦中所充之血應亦隨之下行，故其人可生；若其氣上行不反，升而愈升，血亦隨之充而愈充，腦中血管可至破裂，所以其人死也。
又《內經》厥論篇謂「巨陽之厥則腫首，頭重不能行，發為眴（眩也）僕」、「陽明之厥，面赤而熱，妄言妄見」、「少陽之厥，則暴聾頰腫而熱」，諸現象皆腦充血證也。
推之秦越人治虢太子屍厥，謂「上有絕陽之絡，下有破陰之紐」者，亦腦充血證也。
特是古人立言簡括，恆但詳究病源，而不細論治法。
然既洞悉致病之由，即自擬治法不難也。
愚生平所治此證甚多，其治愈者，大抵皆腦充血之輕者，不至血管破裂也。
今略舉數案於下，以備治斯證者之參考。

在奉天曾治一人，年近五旬，因處境不順，兼勞碌，漸覺頭疼，日浸加劇，服藥無效，遂入西人醫院。
治旬日，頭疼不減，轉添目疼。
又越數日，兩目生翳，視物不明。
來院求為診治。
其脈左部洪長有力，自言腦疼徹目，目疼徹腦，且時覺眩暈，難堪之情莫可名狀。
脈證合參，知系肝膽之火挾氣血上衝腦部，腦中血管因受沖激而膨脹，故作疼；目系連腦，腦中血管膨脹不已，故目疼，生翳且眩暈也。
因曉之曰：「此腦充血證也。
深考此證之原因，腦疼為目疼之根；而肝膽之火挾氣血上衝，又為腦疼之根。
欲治此證，當清火、平肝、引血下行，頭疼愈而目疼、生翳及眩暈自不難調治矣。」遂為疏方，用懷牛膝一兩，生杭芍、生尤骨、生牡蠣、生赭石各六錢，玄參、川楝子各四錢，龍膽草三錢，甘草二錢，磨取鐵鏽濃水煎藥。
服一劑，覺頭目之疼頓減，眩暈已無。
即方略為加減，又服兩劑，頭疼目疼全愈，視物亦較真。
其目翳原系外障，須兼外治之法，為制磨翳藥水一瓶，日點眼上五六次，徐徐將翳盡消。

在滄州治一人，六十四歲，因事心甚懊憹，於旬日前即覺頭疼，不以為意。
一日晨起，忽僕於地，狀若昏厥，移時甦醒，左手足遂不能動，且覺頭疼甚劇。
醫者投以清火通絡之劑，兼法王勳臣補陽還五湯之義，加生黃耆數錢，服後更覺腦中疼如錐刺，難忍須臾。
求為診視，其脈左部弦長，右部洪長，皆重按甚實。
詢其心中，恆覺發熱。
其家人謂其素性嗜酒，近因心中懊憹，益以燒酒澆愁，飢時恆以酒代飯。
愚曰，此證乃腦充血之劇者，其左脈之弦長，懊憹所生之熱也。
右脈之洪長，積酒所生之熱也。
二熱相併，挾臟腑氣血上衝腦部。
腦部中之血管若因其沖激過甚而破裂，其人即昏厥不復醒，今幸昏厥片時甦醒，其腦中血管當不至破裂。
或其管中之血隔血管滲出，或其血管少有罅隙，出血少許而復自止。
其所出之血著於司知覺之神經，則神昏；著於司運動之神經，則痿廢。
此證左半身偏枯，當系腦中血管所出之血傷其司右邊運動之神經也。
醫者不知致病之由，竟投以治氣虛偏枯之藥，而此證此脈豈能受黃耆之升補乎？此所以服藥後而頭疼益劇也。
遂為疏方，亦約略如前。
為其右脈亦洪實，因於方中加生石膏一兩，亦用鐵鏽水煎藥。
服兩劑，頭疼全愈，脈已和平，左手足已能自動。
遂改用當歸、赭石、生杭芍、玄參、天冬各五錢，生黃耆、乳香、沒藥各三錢，紅花一錢，連服數劑，即扶杖能行矣。
方中用紅花者，欲以化腦中之瘀血也。
為此時脈已和平，頭已不疼，可受黃耆之溫補，故方中少用三錢，以補助其正氣，即藉以助歸、芍、乳、沒以流通血脈，更可調玄參、天冬之寒涼，俾藥性涼熱適均，而可多服也。

上所錄二案，用藥大略相同，而皆以牛膝為主藥者，誠以牛膝善引上部之血下行，為治腦充血證無上之妙品，此愚屢經試驗而知，故敢貢諸醫界。
而用治此證，尤以懷牛膝為最佳。
<h2><span class="darkgreen">59．論腦充血證可預防及其證誤名中風之由</span></h2>
（附：建瓴湯）
腦充血證即《內經》之所謂厥證，亦即後世之誤稱中風證，前論已詳辯之矣。
而論此證者謂其猝發於一旦，似難為之預防。
不知凡病之來皆預有朕兆，至腦充血證，其朕兆之發現實較他證為尤顯著。
且有在數月之前，或數年之前，而其朕兆即發露者。
今試將其發現之朕兆詳列於下：
（一）其脈必弦硬而長，或寸盛尺虛，或大於常脈數倍，而毫無緩和之意。

（二）其頭目時常眩暈，或覺腦中昏憒，多健忘，或常覺疼，或耳聾目脹。

（三）胃中時覺有氣上衝，阻塞飲食不能下行，或有氣起自下焦，上行作呃逆。

（四）心中常覺煩躁不寧，或心中時發熱，或睡夢中神魂飄蕩。

（五）或舌脹、言語不利，或口眼歪斜，或半身似有麻木不遂，或行動腳踏不穩、時欲眩僕，或自覺頭重足輕，腳底如蹅棉絮。

上所列之證，偶有一二發現，再參以脈象之呈露，即可斷為腦充血之朕兆也。
愚十餘年來治愈此證頗多，曾酌定建瓴湯一方，服後能使腦中之血如建瓴之水下行，腦充血之證自愈。
爰將其方詳列於下，以備醫界採用。
<strong>【建瓴湯】</strong>
生懷山藥（一兩）　懷牛膝（一兩）　生赭石（八錢軋細）　生龍骨（六錢搗細）　生牡蠣（六錢搗細）　生懷地黃（六錢）　生杭芍（四錢）　柏子仁（四錢）
磨取鐵鏽濃水以之煎藥。

方中赭石必一面點點有凸，一面點點有凹，生軋細用之方效。
若大便不實者去赭石，加建蓮子（去心）三錢。
若畏涼者，以熟地易生地。

在津曾治遲××之母，年七旬有四，時覺頭目眩暈，腦中作疼，心中煩躁，恆覺發熱，兩臂覺撐脹不舒，脈象弦硬而大，知係為腦充血之朕兆，治以建瓴湯。
連服數劑，諸病皆愈，惟脈象雖不若從前之大，而仍然弦硬。
因苦於吃藥，遂停服。
後月餘，病驟反復。
又用建瓴湯加減，連服數劑，諸病又愈。
脈象仍未和平，又將藥停服。
後月餘，病又反復，亦仍用建瓴湯加減，連服三十餘劑，脈象和平如常，遂停藥勿服，病亦不再反復矣。

天津王姓叟，年過五旬，因頭疼、口眼歪斜，求治於西人醫院，西人以表測其脈，言其脈搏之力已達百六十毫米汞柱，斷為腦充血證，服其藥多日無效，繼求治於愚。
其脈象弦硬而大，知其果系腦部充血，治以建瓴湯，將赭石改用一兩，連服十餘劑，覺頭部清爽，口眼之歪斜亦愈，惟脈象仍未復常。
復至西人醫院以表測脈，西醫謂較前低二十餘毫米汞柱，然仍非無病之脈也。
後晤面向愚述之，勸其仍須多多服藥，必服至脈象平和，方可停服。
彼覺病愈，不以介意。
後四閱月未嘗服藥。
繼因有事出門，勞碌數旬，甫歸後又連次勞累，一旦忽眩僕於地而亡。
觀此二案，知用此方以治腦充血者，必服至脈象平和，毫無弦硬之意，而後始可停止也。

友人朱缽文，未嘗業醫而實精於醫。
嘗告愚曰：「腦充血證，宜於引血下行藥中加破血之藥以治之。」愚聞斯言，恍有悟會。
如目疾其疼連腦者，多系腦部充血所致，至眼科家恆用大黃以瀉其熱，其腦與目即不疼，此無他，服大黃後腦充血之病即愈故也。
夫大黃非降血兼能破血最有力之藥乎？由斯知凡腦充血證其身體脈象壯實者，初服建瓴湯一兩劑時，可酌加大黃數錢。
其身形脈象不甚壯實者，若桃仁、丹參諸藥，亦可酌加於建瓴湯中也。

天津於氏少婦，頭疼過劇，且心下發悶作疼，兼有行經過多症，以建瓴湯加減治愈。

至唐宋以來名此證為中風者，亦非無因。
嘗徵以平素臨症實驗，知腦充血證恆因病根已伏於內，繼又風束外表，內生燥熱，遂以激動其病根，而猝發於一旦。
是以愚臨此證，見有夾雜外感之熱者，恆於建瓴湯中加生石膏一兩；或兩三日後見有陽明大熱、脈象洪實者，又恆治以白虎湯或白虎加人參湯，以清外感之熱，而後治其腦充血證。
此愚生平之閱歷所得，而非為唐宋以來之醫家諱過也。
然究之此等證，謂其為中風兼腦充血則可，若但名為中風仍不可也。
迨至劉河間出，謂此證非外襲之風，乃內生之風，實因五志過極，動火而猝中。
大法以白虎湯、三黃湯沃之，所以治實火也；以逍遙散疏之，所以治鬱火也；以通聖散、涼膈散雙解之，所以治表裡之邪火也，以六味湯滋之，所以壯水之源以制陽光也；以八味丸引之，所謂從治之法，引火歸原也；又用地黃飲子治舌喑不能言，足廢不能行。
此等議論，似高於從前誤認腦充血為中風者一籌。
蓋腦充血證之起點，多由於肝氣肝火妄動。
肝屬木能生風，名之為內中風，亦頗近理。
然因未悟《內經》所謂血之與氣並走於上之旨，是以所用之方，未能絲絲入扣，與病證吻合也。
至其所載方中有防風、柴胡、桂、附諸品，尤為此證之禁藥。

《金匱》有風引湯除熱癱癇。
夫癱既以熱名，明其病因熱而得也。
其證原似腦充血也。
方用石藥六味，多系寒涼之品，雖有乾薑、桂枝之辛熱，而與大黃、石膏、寒水石、滑石並用，藥性混合，仍以涼論（細按之桂枝幹姜究不宜用）。
且諸石性皆下沉，大黃性尤下降，原能引逆上之血使之下行。
又有龍骨、牡蠣與紫石英同用，善斂沖氣，與桂枝同用，善平肝氣。
肝沖之氣不上干，則血之上充者自能徐徐下降也。
且其方雖名風引，而未嘗用祛風之藥，其不以熱癱癇為中風明矣。
特後世不明方中之意，多將其方誤解耳。
拙擬之建瓴湯，重用赭石、龍骨、牡蠣，且有加石膏之時，實竊師風引湯之義也（風引湯方下之文甚簡，似非仲景筆墨，故方書多有疑此係後世加入者，故方中之藥品不純）。
<strong>【附錄】</strong>
湖北天門崔××來函：張港一人患腦充血證，忽然仆地，上氣喘急，身如角弓，兩目直視。
<strong>全家惶恐，眾醫束手，殮服已備，迎為診治。
遵建瓴湯原方治之，一劑病愈強半。
後略有加減，服數劑，脫然全愈。
</strong>
按　：鎮肝熄風湯，實由建瓴湯加減而成。
<h2><span class="darkgreen">60．論腦貧血治法</span></h2>
（附：腦髓空治法）
腦貧血者，其腦中血液不足，與腦充血之病正相反也。
其人常覺頭重目眩，精神昏憒，或面黃唇白、或呼吸短氣、或心中怔忡。
其頭與目或間有作疼之時，然不若腦充血者之脹疼，似因有收縮之感覺而作疼。
其劇者亦可猝然昏僕，肢體頹廢或偏枯。
其脈象微弱，或至數兼遲。
西人但謂腦中血少，不能榮養腦筋，以致腦失其司知覺、司運動之機能。
然此證但用補血之品，必不能愈。
《內經》則謂「上氣不足，腦為之不滿」，此二語實能發明腦貧血之原因，並已發明腦貧血之治法。
蓋血生於心，上輸於腦（心有四血脈管通腦）。
然血不能自輸於腦也。
《內經》之論宗氣也，謂宗氣積於胸中，以貫心脈，而行呼吸，由此知胸中宗氣，不但為呼吸之中樞，而由心輸腦之血脈管亦以之為中樞。
今合《內經》兩處之文參之，知所謂上氣者，即宗氣上升之氣也。
所謂上氣不足腦為之不滿者，即宗氣不能貫心脈以助之上升，則腦中氣血皆不足也。
然血有形而氣無形，西人論病皆從實驗而得，故言血而不言氣也。
因此知腦貧血治法固當滋補其血，尤當峻補其胸中宗氣。
以助其血上行。
持此以論古方，則補血湯重用黃耆以補氣、少用當歸以補血者，可為治腦貧血之的方矣。
今錄其方於下並詳論其隨證宜加之藥品。

生箭耆一兩、當歸三錢。
呼吸短氣者，加柴胡、桔梗各二錢。
不受溫補者，加生地、玄參各四錢。
素畏寒涼者，加熟地六錢、乾薑三錢。
胸有寒飲者，加乾薑三錢、廣陳皮二錢。

《內經》：「上氣不足，腦為之不滿」二語，非但據理想象也，更可實徵諸囟門未合之小兒。
《靈樞》五味篇謂「大氣摶於胸中，賴穀氣以養之，谷不入半日則氣衰，一日則氣少」，大氣即宗氣也。
觀小兒慢驚風證，脾胃虛寒，飲食不化，其宗氣之衰可知。
更兼以吐瀉頻頻，虛極風動，其宗氣不能助血上升以灌注於腦更可知。
是以小兒得此證者，其囟門無不塌陷，此非上氣不足頭為不滿之明徵乎？王勉能謂：「小兒慢驚風證，其脾胃虛寒，氣血不能上朝腦中，既有貧血之病，又兼寒飲填胸，其陰寒之氣上衝腦部，激動其腦髓神經，故發癇痙」，實為通論。

方書謂：真陰寒頭疼證，半日即足損命。
究之此證實兼因宗氣虛寒，不能助血上升，以致腦中貧血乏氣，不能禦寒，或更因宗氣虛寒之極而下陷，呼吸可至頓停，故至危險也。
審斯，知欲治此證，拙擬回陽升陷湯可為治此證的方矣。
若細審其無甚劇之實寒者，宜將乾薑減半，或不用亦可。

《內經》論人身有四海，而腦為髓海。
人之色欲過度者，其腦髓必空，人之腦髓空者，其人亦必頭重目眩，甚或猝然昏厥，知覺運動俱廢，因腦髓之質原為神經之本源也。
其證實較腦貧血尤為緊要。
治之者，宜用峻補腎經之劑，加鹿角膠以通督脈。
並宜清心寡慾，按此服藥不輟，還精補腦之功自能收效於數旬中也。
<h2><span class="darkgreen">61．論腦貧血痿廢治法</span></h2>
（附：干頹湯、補腦振痿湯）
肢體痿廢，而其病因實由於腦部貧血也。
按生理之實驗，人之全體運動皆腦髓神經司之，雖西人之說，而洵可確信。
是以西人對於痿廢之證皆責之於腦部。
而實有腦部充血與腦部貧血之殊。
蓋腦髓神經原借血為濡潤者也，而所需之血多少，尤以適宜為貴。
彼腦充血者，血之注於腦者過多，力能排擠其腦髓神經，俾失所司。
至腦貧血者，血之注於腦者過少，無以養其腦髓神經，其腦髓神經亦恆至失其所司。
至於腦中之所以貧血，不可專責諸血也，愚嘗讀《內經》而悟其理矣。

《內經》謂：「上氣不足，腦為之不滿，耳為之苦鳴，頭為之傾，目為之眩。」夫腦不滿者，血少也。
因腦不滿而貧血，則耳鳴、頭目傾眩即連帶而來，其劇者能使肢體痿廢不言可知。
是西人腦貧血可致痿廢之說原與《內經》相符也。
然西醫論痿廢之由，知因腦中貧血，而《內經》更推腦中貧血之由，知因上氣不足。
夫上氣者何？胸中大氣也（亦名宗氣）。
其氣能主宰全身，斡旋腦部，流通血脈。
彼腦充血者，因肝胃氣逆，挾血上衝，原於此氣無關，至腦貧血者，實因胸中大氣虛損，不能助血上升也。
是以欲治此證者，當以補氣之藥為主，以養血之藥為輔，而以通活經絡之藥為使也。
爰本此義擬方於下。
<strong>【干頹湯】</strong>
治肢體痿廢，或偏枯，脈象極微細無力者。

生箭耆（五兩）　當歸（一兩）　甘枸杞果（一兩）　淨杭萸肉（一兩）　生滴乳香（三錢）　生明沒藥（三錢）　真鹿角膠（六錢搗碎）
先將黃耆煎十餘沸，去渣。
再將當歸、枸杞、萸肉、乳香、沒藥入湯同煎十餘沸，去渣。
入鹿角膠末融化取湯兩大盅，分兩次溫飲下，
方中之義，重用黃耆以升補胸中大氣，且能助氣上升，上達腦中，而血液亦即可隨氣上注。
惟其副作用能外透肌表，具有宣散之性，去渣重煎，則其宣散之性減，專於補氣升氣矣。
當歸為生血之主藥，與黃耆並用，古名補血湯，因氣旺血自易生，而黃耆得當歸之濡潤，又不至燥熱也。
萸肉性善補肝，枸杞性善補腎，肝腎充足，元氣必然壯旺，元氣者胸中大氣之根也。
且肝腎充足則自脊上達之督脈必然流通，督脈者又腦髓神經之根也。
且二藥皆汁漿稠潤，又善贊助當歸生血也。
用乳香、沒藥者，因二藥善開血痹，血痹開則痿廢者久瘀之經絡自流通矣。
甩鹿角膠者，誠以腦既貧血，其腦髓亦必空虛，鹿角其所熬之膠善補腦髓，腦髓足則腦中貧血之病自易愈也。
此方服數十劑後身體漸漸強壯，而痿廢仍不愈者，可繼服後方。
<strong>【補腦振痿湯】</strong>
治肢體痿廢偏枯，脈象極微細無力，服藥久不愈者。

生箭耆（二兩）　當歸（八錢）　龍眼肉（八錢）　杭萸肉（五錢）　胡桃肉（五錢）　䗪蟲（三枚大者）　地龍（三錢去淨土）　生乳香（三錢）　生沒藥（三錢）　鹿角膠（六錢）　制馬錢子末（三分）
共藥十一味，將前九味煎湯兩盅半，去渣，將鹿角膠入湯內融化，分兩次送服制馬錢子末一分五釐。

此方於前方之藥獨少枸杞，因胡桃肉可代枸杞補腎，且有強健筋骨之效也。
又嘗閱《滬濱醫報》，謂腦中血管及神經之斷者，地龍能續之。
愚則謂必輔以䗪蟲，方有此效。
蓋蚯蚓（即地龍）善引，䗪蟲善接（斷之能自接），二藥並用能將血管神經之斷者引而接之，是以方中又加此二味也。
加制馬錢子者，以其能瞤動神經使靈活也。
此方與前方若服之覺熱者，皆可酌加天花粉、天冬各數錢。

天津於××，年過四旬，自覺呼吸不順，胸中滿悶，言語動作皆漸覺不利，頭目昏沉，時作眩暈。
延醫治療，投以開胸理氣之品，則四肢遽然痿廢。
再延他醫，改用補劑而仍兼用開氣之品，服後痿廢加劇，言語竟不能發聲。
愚診視其脈象沉微，右部尤不任循按，知其胸中大氣及中焦脾胃之氣皆虛陷也。
於斯投以拙擬升陷湯加白朮、當歸各三錢。
服兩劑，諸病似皆稍愈，而脈象仍如舊。
因將耆、朮、當歸、知母各加倍，升麻改用錢半，又加黨參、天冬各六錢，連服三劑，口可出聲而仍不能言，肢體稍能運動而不能步履，脈象較前有起色似堪循按。
因但將黃耆加重至四兩，又加天花粉八錢，先用水六大盅將黃耆煎透，去渣，再入他藥，煎取清湯兩大盅，分兩次服下，又連服三劑，勉強可作言語，然恆不成句，人扶之可以移步。
遂改用干頹湯，惟黃耆仍用四兩，服過十劑，脈搏又較前有力；步履雖仍需人，而起臥可自如矣；言語亦稍能達意，其說不真之句，間可執筆寫出，從前之頭目昏沉眩暈者，至斯亦見輕。
俾繼服補腦振痿湯，囑其若服之順利，可多多服之，當有脫然全愈之一日也。
<strong>按</strong>
：此證其胸滿悶之時，正因其呼吸不順也。
其呼吸之所以不順，因胸中大氣及中焦脾胃之氣皆虛而下陷也。
醫者竟投以開破之藥，是以病遽加重。
至再延他醫，所用之藥補多開少，而又加重者，因氣分當虛極之時，補氣之藥難為功，破氣之藥易生弊也。
愚向治大氣下陷證，病人恆自覺滿悶，其實非滿悶，實短氣也，臨證者細細考究，庶無差誤。
<h2><span class="darkgreen">62．論心病治法</span></h2>
心者，血脈循環之樞機也。
心房一動則周身之脈一動，是以心機亢進，脈象即大而有力，或脈搏更甚數；心臟麻痹，脈象即細而無力，或脈搏更甚遲。
是脈不得其平，大抵由心機亢進與心臟麻痹而來也。
於以知心之病雖多端，實可分心機亢進、心臟麻痹為二大綱。

今試先論心機亢進之病：有因外感之熱熾盛於陽明胃府之中，上蒸心臟，致心機亢進者，其脈象洪而有力，或脈搏加數。
可用大劑白虎湯以清其胃。
或更兼腸有燥糞，大便不通者，酌用大、小承氣湯以滌其腸，則熱由下瀉，心機之亢進者自得其平矣。

有下焦陰分虛損，不能與上焦陽分相維繫，其心中之君火恆至浮越妄動，以致心機亢進者，其人常苦眩暈，或頭疼、目脹、耳鳴，其脈象上盛下虛，或搖搖無根，至數加數。
宜治以加味左歸飲。
方用大熟地、大生地、生懷山藥各六錢，甘枸杞、懷牛膝、生龍骨、生牡蠣各五錢，淨萸肉三錢，雲苓片一錢。
此壯水之源以制浮游之火，心機之亢者自歸於和平矣。

有心體之陽素旺，其胃腑又積有實熱，復上升以助之，以致心機亢進者，其人脈雖有力，而脈搏不數，五心恆作灼熱。
宜治以鹹寒之品（《內經》謂熱淫於內治以鹹寒），若朴硝、太陰玄精石及西藥硫苦皆為對證之藥（每服少許日服三次久久自愈）。
蓋心體屬火，味之咸者屬水，投以鹹寒之品，是以寒勝熱水勝火也。

人之元神藏於腦，人之識神發於心。
識神者思慮之神也。
人常思慮，其心必多熱，以人之神明屬陽，思慮多者，其神之陽常常由心發露，遂致心機因熱亢進，其人恆多迷惑。
其脈多現滑實之象，因其思慮所生之熱恆與痰涎互相膠漆，是以其脈滑而有力也。
可用大承氣湯（厚朴宜少用），以清熱降痰；再加赭石（生赭石兩半軋細同煎）、甘遂（甘遂一錢研細調藥湯中服）以助其清熱降痰之力。
藥性雖近猛烈，實能穩建奇功，而屢試屢效也。

有心機亢進之甚者，其鼓血上行之力甚大，能使腦部之血管至於破裂，《內經》所謂血之與氣並走於上之大厥也，亦即西人所謂腦充血之險證也。
推此證之原因，實由肝木之氣過升，肺金之氣又失於肅降，則金不制木，肝木之橫姿遂上干心臟，以致心機亢進。
若更兼沖氣上衝，其脈象之弦硬有力更迥異乎尋常矣。
當此證之初露朕兆時，必先腦中作疼，或間覺眩暈，或微覺半身不利，或肢體有麻木之處。
宜思患預防，當治以清肺、鎮肝、斂沖之劑，更重用引血下行之藥輔之，連服十餘劑或數十劑，其脈象漸變柔和，自無意外之患。
向因此證方書無相當之治法，曾擬得建瓴湯一方，屢次用之皆效。
即不能治之於預，其人忽然昏倒，須臾能自甦醒者，大抵腦中血管未甚破裂，急服此湯，皆可保其性命。
連服數劑，其頭之疼者可以全愈，即腦中血管不復充血，其從前少有破裂之處亦可自愈，而其肢體之痿廢者亦可徐徐見效。
此方原用鐵鏽水煎藥，若刮取鐵鏽數錢，或多至兩許，與藥同煎服更佳。

有非心機亢進而有若心機亢進者，怔忡之證是也。
心之本體，原長髮動以運行血脈，然無病之人初不覺其動也，惟患怔忡者則時覺心中跳動不安。
蓋人心中之神明原以心中之氣血為憑依，有時其氣血過於虛損，致神明失其憑依，雖心機之動照常，原分毫未嘗亢進，而神明恆若不任其震撼者。
此其脈象多微細，或脈搏兼數。
宜用山萸肉、酸棗仁、懷山藥諸藥品以保合其氣；龍眼肉、熟地黃、柏子仁諸藥以滋養其血；更宜用生龍骨，牡蠣、硃砂（研細送服）諸藥以鎮安其神明。
氣分虛甚者可加人參，其血分虛而且熱者可加生地黃。
有因心體腫脹，或有瘀滯，其心房之門戶變為窄小，血之出入致有激盪之力，而心遂因之覺動者，此似心機亢進而亦非心機亢進也。
其脈恆為澀象，或更兼遲。
宜治以拙擬活絡效靈丹加生懷山藥、龍眼肉各一兩，共煎湯服。
或用節菖蒲三兩，遠志二兩，共為細末，每服二錢，紅糖沖水送下，日服三次，久當自愈。
因菖蒲善開心竅，遠志善化瘀滯（因其含有稀鹽酸），且二藥並用實善調補心臟，而送以紅糖水者，亦所以助其血脈流通也。

至心臟麻痹之原因，亦有多端，治法亦因之各異。
如傷寒溫病之白虎湯證，其脈皆洪大有力也，若不即時投以白虎湯，脈洪大有力之極，又可漸變為細小無力，此乃由心機亢進而轉為心臟麻痹。
病候至此，極為危險，宜急投以大劑白虎加人參湯，將方中人參加倍，煎湯一大碗，分數次溫飲下，使藥力相繼不斷，一日連服二劑，庶可挽回。
蓋外感之熱，傳入陽明，其熱實脈虛者，原宜治以白虎加人參湯（是以傷寒汗吐下後用白虎湯時皆加人參）。
然其脈非由實轉虛也。
至其脈由實轉虛，是其心臟為熱所傷而麻痹，已成壞證，故用白虎加人參湯時宜將人參加倍，助其心脈之跳動，即可愈其心臟之麻痹也。

有心臟本體之陽薄弱，更兼胃中積有寒飲，溢於膈上，凌逼心臟之陽，不能用事，其心臟漸欲麻痹，脈象異常微細，脈搏異常遲緩者，宜治以拙擬理飲湯，連服十餘劑，寒飲消除淨盡，心臟之陽自復其初，脈之微弱遲緩者亦自復其常矣。
此證間有心中覺熱、或周身發熱、或耳鳴欲聾之種種反應象，須兼看理飲湯後所載治愈諸案，臨證診斷，自無差誤。

有心臟為傳染之毒菌充塞以至於麻痹者，霍亂證之六脈皆閉者是也。
治此證者，宜治其心臟之麻痹，更宜治其心臟之所以麻痹，則興奮心臟之藥，自當與掃除毒菌之藥並用，如拙擬之急救回生丹、衛生防疫寶丹是也。
此二方中用樟腦所升之冰片，是興奮心臟以除其麻痹也。
二方中皆有硃砂、薄荷冰，是掃除毒菌以治心臟之所以麻痹也。
是以無論霍亂之因涼因熱，投之皆可奏效也（急救回生丹藥性微涼，以治因熱之霍亂尤效；衛生防疫寶丹其性溫，無論病因涼熱用之皆有捷效）。

有心中神明不得寧靜，有若失其憑依，而常驚悸者，此其現象若與心臟麻痹相反，若投以西藥麻醉之品，亦可取效於一時。
而究其原因，實亦由心體虛弱所致，惟投以強心之劑，乃為根本之治法。
當細審其脈，若數而兼滑者，當繫心血虛而兼熱，宜用龍眼肉、熟地黃諸藥補其虛，生地黃、玄參諸藥瀉其熱，再用生龍骨、牡蠣以保合其神明，鎮靖其魂魄，其驚悸自除矣。
其脈微弱無力者，當繫心氣虛而莫支，宜用參、朮、耆諸藥以補其氣，兼用生地黃、玄參諸滋陰藥以防其因補生熱，更用酸棗仁、山萸肉以凝固其神明，收斂其氣化，其治法與前條脈弱怔忡者大略相同。
特脈弱怔忡者，心機之發動尤能照常，而此則發動力微，而心之本體又不時顫動，猶人之力小任重而身顫也，其心臟弱似較怔忡者尤甚矣。

有其驚悸恆發於夜間，每當交睫甫睡之時，其心中即驚悸而醒，此多因心下停有痰飲，心臟屬火，痰飲屬水，火畏水迫，故作驚悸也。
宜清痰之藥與養心之藥並用，方用二陳湯加當歸、菖蒲、遠志，煎湯送服硃砂細末三分。
有熱者加玄參數錢，自能安枕穩睡而無驚悸矣。
<h2><span class="darkgreen">63．論肺病治法</span></h2>
（附：清金二妙丹、清肺三妙丹、治肺病便方）
肺病之因，有內傷外感之殊。
然無論內傷外感，大抵皆有發熱之證，而後釀成肺病。
誠以肺為嬌臟，且屬金，最畏火刑故也。
有如肺主皮毛，外感風邪，有時自皮毛襲入肺臟，阻塞氣化，即暗生內熱。
而皮毛為風邪所束，不能由皮毛排出炭氣，則肺中不但生熱，而且釀毒，肺病即由此起點。
其初起之時，或時時咳嗽，吐痰多有水泡，或周身多有疼處，舌有白苔，或時覺心中發熱，其脈象恆浮而有力。
可先用西藥阿斯匹林一瓦，白糖沖水送下，俾周身得汗；繼用玄參、天花粉各五錢，金銀花、川貝母各三錢，硼砂八分（研細分兩次送服），粉甘草細末三錢（分兩次送服），煎湯服。
再每日用阿斯匹林一瓦，分三次服，白糖水送下，勿令出汗，此三次中或一次微有汗者亦佳。
如此服數日，熱不退者，可於湯藥中加生石膏七八錢。
若不用石膏，或用湯藥送服西藥安知歇貌林半瓦亦可。

若此時不治，病浸加劇，吐痰色白而黏，或帶腥臭，此時亦可先用阿斯匹林汗之。
然恐其身體虛弱，不堪發汗，宜用生懷山藥一兩或七八錢煮作茶湯，送服阿斯匹林半瓦，俾服後微似有汗即可。
仍用前湯藥送服粉甘草細末、三七細末各一錢，煎渣時再送服二藥如前。
仍兼用阿斯匹林三分之一瓦，白糖沖水送下，或生懷山藥細末四五錢煮茶湯送下，日兩次。
其嗽不止者，可用山藥所煮茶湯送服川貝細末三錢。
山藥煮作茶湯，其味微酸，欲其適口可少調以白糖或柿霜皆可。
若不欲吃茶湯者，可用生山藥片，將其分量加倍，煮取清湯，以代茶湯飲之。

若當此時不治，以後病又加劇，時時咳吐膿血，此肺病已至三期，非尋常藥餌所能療矣。
必用中藥極貴重之品，若徐靈胎所謂用清涼之藥以清其火，滋潤之藥以養其血，滑降之藥以祛其痰，芳香之藥以通其氣，更以珠黃之藥解其毒，金石之藥填其空，兼數法而行之，屢試必效。
又邑中曾××，精醫術，嘗告愚曰：「治肺癰惟林屋山人《外科證治全生集》中犀黃丸最效，余用之數十年，治愈肺癰甚多。」後愚至奉天，遇肺癰咳吐膿血服他藥不愈者，俾於服湯藥之外兼服犀黃丸，果如曾××所言，效驗異常。
清涼華蓋飲後有案，可參觀。
至所服湯藥，宜用前方加牛蒡子、栝蔞仁各數錢以瀉其膿，再送服三七細末二錢以止其血。
至於犀黃丸配製及服法，皆按原書，茲不贅。

有外感伏邪伏膈膜之下，久而入胃，其熱上熏肺臟，以致成肺病者，其咳嗽吐痰始則稠黏，繼則腥臭，其舌苔或白而微黃，其心中燥熱，頭目昏眩，脈象滑實，多右勝於左。
宜用生石膏一兩，玄參、花粉、生懷山藥各六錢，知母、牛蒡子各三錢，煎湯，送服甘草、三七細末如前。
再用阿斯匹林三分之一瓦，白糖水送服，日兩次。
若其熱不退，其大便不滑瀉者，石膏可以加重。
曾治奉天徐姓叟病肺，其脈弦長有力，迥異尋常，每劑藥中用生石膏四兩，連服數劑，脈始柔和。
由斯觀之，藥以勝病為準，其分量輕重，不可預為限量也。
若其脈雖有力而至數數者，可於前方中石膏改為兩半，知母改為六錢，再加潞黨參四錢。
蓋脈數者其陰分必虛，石膏、知母諸藥雖能退熱，而滋陰仍所非長，輔之以參，是仿白虎加人參湯之義，以滋其真陰不足（涼潤之藥得人參則能滋真陰），而脈之數者可變為和緩也。
若已咳嗽吐膿血者，亦宜於服湯藥外兼服犀黃丸。

至於肺病由於內傷，亦非一致。
有因脾胃傷損，飲食減少，土虛不能生金，致成肺病者。
蓋脾胃虛損之人，多因肝木橫恣，侮克脾土，致胃中飲食不化精液，轉多化痰涎，溢於膈上，黏滯肺葉作咳嗽，久則傷肺，此定理也。
且飲食少則虛熱易生，肝中所寄之相火，因肝木橫恣，更挾虛熱而刑肺，於斯上焦恆覺煩熱，吐痰始則黏滯，繼則腥臭，脅下時或作疼，其脈弦而有力，或弦而兼數，重按不實。
方用生懷山藥一兩，玄參、沙參、生杭芍、柏子仁炒不去油各四錢，金銀花二錢，煎湯，送服三七細末一錢，西藥百布聖二瓦。
湯藥煎渣時，亦如此送服。
若至咳吐膿血，亦宜服此方，兼服犀黃丸。
或因服犀黃丸，減去三七亦可。
至百布聖，則不可減去，以其大有助脾胃消化之力也。
然亦不必與湯藥同時服，每於飯後遲一句鍾服之更佳。

有因腎陰虧損而致成肺病者。
蓋腎與肺為子母之臟，子虛必吸母之氣化以自救，肺之氣化即暗耗。
且腎為水臟，水虛不能鎮火，火必妄動而刑金。
其人日晚潮熱，咳嗽，懶食，或乾咳無痰，或吐痰腥臭，或兼喘促，其脈細數無力。
方用生山藥一兩，大熟地、甘枸杞、柏子仁各五錢，玄參、沙參各四錢，金銀花、川貝各三錢，煎湯送服甘草、三七細末如前。
若咳吐膿血者，去熟地，加牛蒡子、蔞仁各三錢，亦宜兼服犀黃丸。
若服藥後脈之數者不能漸緩，亦可兼服阿斯匹林，日兩次，每次三分之一瓦。
蓋阿斯匹林之性既善治肺結核，尤善退熱，無論虛熱實熱，其脈象數者服之，可使其至數漸緩。
然實熱服之，汗出則熱退，故可服至一瓦。
若虛熱，不宜出汗，但可解肌，服後或無汗，或微似有汗，方能退熱，故一瓦必須分三次服。
若其人多汗者，無論虛熱實熱，皆分毫不宜用。
若其人每日出汗者，無論其病因為內傷、外感、虛熱、實熱，皆宜於所服湯藥中加生龍骨、生牡蠣、淨山萸肉各數錢。
或研服好硃砂五分，亦可止汗，蓋以汗為心液，硃砂能涼心血，故能止汗也。

有其人素患吐血衄血，陰血傷損，多生內熱；或醫者用藥失宜，強止其血，俾血瘀經絡亦久而生熱，以致成肺病者。
其人必心中發悶發熱，或有疼時，廉於飲食，咳嗽短氣，吐痰腥臭，其脈弦硬，或弦而兼數。
方用生懷山藥一兩，玄參、天冬各五錢，當歸、生杭芍、乳香、沒藥各三錢，遠志、甘草、生桃仁（桃仁無毒，宜帶皮生用，因其皮紅能活血也，然須明辨其果為桃仁，不可誤用帶皮杏仁）各二錢，煎湯，送服三七細末錢半，煎渣時亦送服錢半。
蓋三七之性，不但善止血，且善化瘀血也。
若咳吐膿血者，亦宜於服湯藥之外兼服犀黃丸。

或問：桔梗能引諸藥入肺，是以《金匱》治肺癰有桔梗湯。
此論肺病諸方何以皆不用桔梗？答曰：桔梗原提氣上行之藥，病肺者多苦咳逆上氣，恆與桔梗不相宜，故未敢加入方中。
若其人雖病肺而不咳逆上氣者，亦不妨斟酌用之。

或問：方書治肺癰，恆於其將成未成之際，用皂莢丸或葶藶大棗湯瀉之，將肺中之惡濁瀉去，而後易於調治。
二方出自《金匱》，想皆為治肺良方。
此論中皆未言及，豈其方不可採用乎？答曰：二方之藥性近猛烈，今之病肺者多虛弱，是以不敢輕用。
且二方瀉肺，治肺實作喘原是正治。
至瀉去惡濁痰涎，以防肺中腐爛，原是兼治之證。
其人果肺實作喘且不虛弱者，葶藶大棗湯愚曾用過數次，均能隨手奏效。
皂莢丸實未嘗用，因皂莢性熱，與肺病之熱者不宜也。
至欲以瀉濁防腐，似不必用此猛烈之品，若拙擬方中之硼砂、三七及乳香、沒藥，皆化腐生新之妙品也。
況硼砂善治痰厥，曾治痰厥半日不醒，用硼砂四錢，水煮化灌下，吐出稠痰而愈。
由斯知硼砂開痰瀉肺之力，固不讓皂莢、葶藶也。
所可貴者，瀉肺臟之實，即以清肺金之熱，潤肺金之燥，解肺金之毒（清熱潤燥解毒皆硼砂所長）。
人但知口中腐爛者漱以硼砂則愈（冰硼散善治口瘡），而不知其治肺中之腐爛亦猶治口中之腐爛也。
且拙制有安肺寧嗽丸，治肺郁痰火作嗽，肺結核作嗽，用之數年，屢建奇效，此丸藥中實亦硼砂之功居多也。

或問：古有單用甘草四兩煎湯治肺癰者，今所用治肺病諸方中，其有甘草者皆為末送服，而不以之入煎者何也？答曰：甘草最善解毒瀉熱，然生用勝於熟用。
因生用則其性平，且具有開通之力，熟用則其性溫，實多填補之力。
故其解毒瀉熱之力，生勝於熟。
夫炙之為熟，水煮之亦為熟，若入湯劑是仍煎熟用矣，不若為末服之之為愈也。
且即為末服，又須審辨，蓋甘草軋細頗難，若軋之不細，而用火炮焦再軋，則生變為熟矣。
是以用甘草末者，又宜自監視軋之。
再者，愚在奉時曾制有清金二妙丹，方用粉甘草細末二兩，遠志細末一兩，和勻，每服錢半，治肺病勞嗽甚有效驗。
肺有熱者，可於每二妙丹一兩中加好硃砂細末二錢，名為清肺三妙丹。
以治病肺結核咳嗽不止，亦極有效。
然初服三四次時，宜少加阿斯匹林，每次約加四分之一瓦，或五分之一瓦。
若汗多，可無加也。
<strong>【治肺病便方】</strong>
鮮白茅根去皮銼碎一大碗，用水兩大碗煎兩沸，候半點鐘，視其茅根不沉水底，再煎至微沸。
候須臾茅根皆沉水底，去渣，徐徐當茶溫飲之。

鮮小薊根二兩，銼細，煮兩三沸，徐徐當茶溫飲之，能愈肺病吐膿血者。

白蓮藕一斤，切細絲，煮取濃汁一大碗，再用柿霜一兩融化其中，徐徐溫飲之。
以上尋常土物，用之皆能清減肺病。
恆有單用一方，浹辰之間即能治愈肺病者。
醫方中有將鮮茅根、鮮小薊根、鮮藕共切碎煮汁飲之，名為三鮮飲，以治因熱吐血者甚效，而以治肺病亦有效。
若再調以柿霜更佳。

拙擬寧嗽定喘飲，亦治肺病之妙品也，而肺病之咳而兼喘者服之尤宜。

北沙參細末，每日用豆腐漿送服二錢，上焦發熱者送服三錢，善治肺病及肺勞喘嗽。

又：西藥有橄欖油，性善清肺，其味香美，病肺者可以之代香油，或滴七八滴於水中服之亦佳。

飲食宜淡泊，不可過食炮炙厚味及過咸之物，宜多食菜蔬若藕、鮮筍、白菜、萊菔、冬瓜，果品若西瓜、梨、桑堪、蘋果、荸薺、甘蔗皆宜。
不宜桃、杏。
忌菸酒及一切辛辣之物。
又忌一切變味，若糟魚、松花蛋、滷蝦油、醬豆腐、臭豆腐之類，亦不宜食。
<h2><span class="darkgreen">64．總論喘證治法</span></h2>
俗語云喘無善證，誠以喘證無論內傷外感，皆為緊要之證也。
然欲究喘之病因，當先明呼吸之樞機何臟司之。
喉為氣管，內通於肺，人之所共知也，而吸氣之入，實不僅入肺，並能入心，入肝，入衝任，以及於腎。
何以言之？氣管之正支入肺，其分支實下通於心，更透膈而下通於肝（觀肺心肝一系相連可知），由肝而下更與衝任相連以通於腎。
倘曰不然，何以婦人之妊子者，母呼而子亦呼，母吸而子亦吸乎？呼吸之氣若不由氣管分支通於肝，下及於衝任與腎，何以子之臍帶其根蒂結於衝任之間，能以臍承母之呼吸之氣，而隨母呼吸乎？是知肺者發動呼吸之機關也。
喘之為病，《神農本草經》名為吐吸，因吸入之氣內不能容，而速吐出也。
其不容納之故，有由於肺者，有由於肝腎者。
試先以由於肝腎者言之。

腎主閉藏，亦主翕納，原所以統攝下焦之氣化，兼以翕納呼吸之氣，使之息息歸根也。
有時腎虛不能統攝其氣化，致其氣化膨脹於衝任之間，轉挾沖氣上衝，而為腎行氣之肝木（方書謂肝行腎之氣），至此不能疏通腎氣下行，亦轉隨之上衝，是以吸入之氣未受下焦之翕納，而轉受下焦之沖激，此乃喘之所由來，方書所謂腎虛不納氣也。
當治以滋陰補腎之品，而佐以生肝血、鎮肝氣及鎮沖、降逆之藥。
方用大懷熟地、生懷山藥各一兩，生杭芍、柏子仁、甘枸杞、淨萸肉、生赭石細末各五錢，蘇子、甘草各二錢。
熱多者可加玄參數錢。
汗多者可加生龍骨、生牡蠣各數錢。

有腎虛不納氣，更兼元氣虛甚，不能固攝，而欲上脫者，其喘逆之狀恆較但腎虛者尤甚。
宜於前方中去芍藥、甘草，加野臺參五錢，萸肉改用一兩，赭石改用八錢。
服一劑喘見輕，心中覺熱者，可酌加天冬數錢。
或用拙擬參赭鎮氣湯亦可。
有因猝然暴怒，激動肝氣、肝火，更挾沖氣上衝，胃氣上逆，迫擠肺之吸氣不能下行作喘者，方用川楝子、生杭芍、生赭石細末各六錢，厚朴、清夏、乳香、沒藥、龍膽草、桂枝尖、蘇子、甘草各二錢，磨取鐵鏽濃水煎服。
以上三項作喘之病因，由於肝腎者也，而其脈象則有區別。
陰虛不納氣者，脈多細數；陰虛更兼元氣欲脫者，脈多上盛下虛；肝火肝氣挾沖氣胃氣上衝者，脈多硬弦而長。
審脈辨證，自無差誤也。

至喘之由於肺者，因肺病不能容納吸入之氣，其證原有內傷外感之殊。
試先論肺不納氣之由於內傷者。
一闟一闢，呼吸自然之機關也。
至問其所以能呼吸者，固賴胸中大氣為之斡旋，又賴肺葉具有活潑機能，以遂其闟闢之用。
乃有時肺臟受病，肺葉之闟闢活潑者變為易闟難闢，而成緊縮之性。
暑熱之時其緊數稍緩，猶可不喘，一經寒涼，則喘立作矣。
此肺勞之證，多發於寒涼之時也。
宜用生懷山藥軋細，每用兩許煮作粥，調以蔗白糖，送服西藥百布聖七八分。
蓋肺葉緊縮者，以其中津液減少，血脈凝滯也。
有山藥蔗糖以潤之，百布聖以化之（百布聖為小豬小牛之胃液製成故善化），久當自愈。
其有頑痰過盛者，可再用蓬砂細末二分，與百布聖同送服。
若外治，灸其肺腧穴亦有效，可與內治之方並用。
若無西藥百布聖處，可代以生雞內金細末三分，其化痰之力較百布聖尤強。

有痰積胃中，更溢於膈上，浸入肺中，而作喘者。
古人恆用葶藶大棗瀉肺湯或十棗湯下之，此乃治標之方，究非探本窮源之治也。
拙擬有理痰湯，連服十餘劑，則此證之標本皆清矣。
至方中之義，原方下論之甚詳，茲不贅。
若其充塞於胸膈胃府之間，不為痰而為飲，且為寒飲者（飲有寒熱，熱飲脈滑，其人多有神經病，寒飲脈弦細，概言飲為寒者非是），其人或有時喘，有時不喘，或感受寒涼病即反復者，此上焦之陽分虛也，宜治以《金匱》苓桂朮甘湯，加乾薑三錢，厚朴、陳皮各錢半，俾其藥之熱力能勝其寒，其飲自化而下行，從水道出矣。
又有不但上焦之陽分甚虛，並其氣分亦甚虛，致寒飲充塞於胸中作喘者，其脈不但弦細，且甚微弱，宜於前方中加生箭耆五錢，方中乾薑改用五錢。
壬戌秋，嚴××為其友問二十六七年寒飲結胸，時發大喘，極畏寒涼，曾為開去此方（方中生箭耆用一兩乾薑用八錢非極虛寒之證不可用此重劑），連服十餘劑全愈。
方中所以重用黃耆者，以其能補益胸中大氣，俾大氣壯旺自能運化寒飲下行也。
上所論三則，皆內傷喘證之由於肺者也。

至外感之喘證，大抵皆由於肺。
而其治法，實因證而各有所宜。
人身之外表，衛氣主之，衛氣本於胸中大氣，又因肺主皮毛，與肺臟亦有密切之關係。
有時外表為風寒所束，衛氣不能流通周身，以致胸中大氣無所輸泄，驟生膨脹之力，肺懸胸中，因受其排擠而作喘。
又因肺與衛氣關係密切，衛氣鬱而肺氣必郁，亦可作喘。
此《傷寒論》麻黃湯所主之證，多有兼喘者也。
然用麻黃湯時，宜加知母數錢，汗後方無不解之虞。
至溫病亦有初得作喘者，宜治以薄荷葉、牛蒡子各三錢，生石膏細末六錢，甘草二錢，或用麻杏甘石湯方亦可，然石膏萬勿煆用，而其分量又宜數倍於麻黃（石膏可用至一兩麻黃治此證多用不過二錢）。
此二證之喘同而用藥迥異者，因傷寒之脈浮緊，溫病之脈洪滑也。

有外感之風寒內侵，與胸間之水氣凝滯，上迫肺氣作喘者，此《傷寒論》小青龍湯證也。
當必效《金匱》之小青龍加石膏法，且必加生石膏至兩許，用之方效。
又此方加減定例，喘者去麻黃，加杏仁。
而愚用此方治喘時，恆加杏仁，而仍用麻黃一錢。
其脈甚虛者，又宜加野臺參數錢。
更定後世所用小青龍湯分量，可參觀也。
又拙擬從龍湯方，治服小青龍湯後喘愈而仍反復者。
用之曾屢次奏效。
上所論兩則治外感作喘之大略也。

有其人素有勞疾喘嗽，少受外感即發，此乃內傷外感相併作喘之證也，宜治以拙擬加味越婢加半夏湯。
因其內傷外感相併作喘，故所用之藥亦內傷外感並用。

特是上所論之喘，其病因雖有內傷、外感、在肝腎、在肺之殊，約皆不能納氣而為吸氣難，即《神農本草經》所謂吐吸也。
乃有其喘不覺吸氣難而轉覺呼氣難者，其病因由於胸中大氣虛而下陷，不能鼓動肺臟以行其呼吸，其人不得不努力呼吸以自救，其呼吸迫促之形狀有似乎喘，而實與不納氣之喘有天淵之分。
設或辨證不清，見其作喘，復投以降氣納氣之藥，則凶危立見矣。
然欲辨此證不難也，蓋不納氣之喘，其劇者必然肩息（肩上聳也）；大氣下陷之喘，縱呼吸有聲，必不肩息，而其肩益下垂。
即此二證之脈論，亦迥不同，不納氣作喘者，其脈多數，或尺弱寸強；大氣下陷之喘，其脈多遲而無力，尺脈或略勝於寸脈。
察其狀而審其脈，辨之固百不失一也。
其治法當用拙擬升陷湯，以升補其胸中大氣，其喘自愈。

有大氣下陷作喘，又兼陰虛不納氣作喘者，其呼吸皆覺困難，益自強為呼吸而呈喘狀，其脈象微弱無力，或脈搏略數，或背發緊而身心微有灼熱。
宜治以生懷山藥一兩，玄參、甘枸杞各六錢，生箭耆四錢，知母、桂枝尖各二錢，煎湯服。
方中不用桔梗、升、柴者，恐與陰虛不納氣有礙也。
上二證之喘，同中有異，升陷湯後皆有驗案可參觀也。

有肝氣膽火挾沖胃之氣上衝作喘，其上衝之極至排擠胸中大氣下陷，其喘又頓止，並呼吸全無，須臾忽又作喘，而如斯循環不已者，此乃喘證之至奇者也。
曾治一少婦，因夫妻反目得此證，用桂枝尖四錢，恐其性熱，佐以帶心寸冬三錢，煎湯服下，即愈。
因讀《神農本草經》桂枝能升大氣兼能降逆氣，用之果效如影響。
夫以桂枝一物之微，而升陷降逆兩擅其功，此誠天之生斯使獨也。
<h2><span class="darkgreen">65．論胃病噎膈（即胃癌）治法及反胃治法</span></h2>
（附：變質化瘀丸）
噎膈之證，方書有謂賁門枯乾者，有謂沖氣上衝者，有謂痰瘀者，有謂血瘀者。
愚向謂此證系中氣衰弱，不能撐懸賁門，以致賁門縮如藕孔（賁門與大小腸一氣貫通，視其大便若羊矢，其賁門大小腸皆縮小可知），痰涎遂易於壅滯，因痰涎壅滯沖氣更易於上衝，所以不能受食。
向曾擬參赭培氣湯一方，仿仲景旋覆代赭石湯之義，重用赭石至八錢，以開胃鎮沖，即以下通大便（此證大便多艱），而即用人參以駕馭之，俾氣化旺而流通，自能撐懸賁門使之寬展，又佐以半夏、知母、當歸、天冬諸藥，以降胃、利痰、潤燥、生津，用之屢見效驗。
迨用其方既久，效者與不效者參半，又有初用其方治愈，及病又反復再服其方不效者。
再三躊躇，不得其解，亦以為千古難治之證，原不能必其全愈也。
後治一叟，年近七旬，住院月餘，已能飲食，而終覺不脫然。
迨其回家年餘，仍以舊證病故，瀕危時吐出膿血若干，乃恍悟從前之不能脫然者，系賁門有瘀血腫脹也，當時若方中加破血之藥，或能全愈。
蓋愚於瘀血致噎之證，素日未有經驗，遂至忽不留心。
後讀吳鞠通、楊素園論噎膈，亦皆注重瘀血之說，似可為從前所治之叟亦有瘀血之確徵。
而愚於此案，或從前原有瘀血，或以後變為瘀血，心中仍有遊移。
何者？以其隔年餘而後反復也。
迨辛酉孟夏閱天津《盧氏醫學報》百零六期，謂胃癌由於胃瘀血，治此證者兼用古下瘀血之劑，屢屢治愈，又無再發之阨，覺胸中疑團頓解。
蓋此證無論何因，其賁門積有瘀血者十之七八。
其瘀之重者，非當時兼用治瘀血之藥不能愈。
其瘀之輕者，但用開胃降逆之藥，瘀血亦可些些消散，故病亦可愈，而究之瘀血之根蒂未淨，是以有再發之阨也。

古下瘀血之方，若抵當湯、抵當丸、下瘀血湯、大黃䗪蟲丸諸方，可謂能勝病矣。
而愚意以為欲治此證，必中、西之藥並用，始覺有把握。
蓋以上諸方治瘀血雖有效，以消瘤贅恐難見效。
西醫名此證為胃癌，所謂癌者因其處起凸若山之有岩也。
其中果函有瘀血，原可用消瘀血之藥消之。
若非函有瘀血，但用消瘀血之藥，即不能消除。
夫人之腸中可生腸蕈，腸蕈即瘤贅也。
腸中可生瘤贅，即胃中亦可生瘤贅。
而消瘤贅之藥，惟西藥沃剝即沃度加⿰馬義謨最效，此其在變質藥中獨佔優勝之品也。
今愚閤中、西藥品，擬得一方於下，以備試用。
<strong>【變質化瘀丸】</strong>
旱三七（一兩細末）　桃仁（一兩炒熟細末）　硼砂（六錢細末）　粉甘草（四錢細末）　西藥沃剝（十瓦）　百布聖（二十瓦）
上藥六味調和，煉蜜為丸，二錢重。
服時含化，細細嚥津。

今擬定治噎膈之法：無論其病因何如，先服參赭培氣湯兩三劑，必然能進飲食。
若以後愈服愈見效，七八劑後，可於原方中加桃仁、紅花各數錢，以服至全愈為度。
若初服見效，繼服則不能遞次見效者，可於原方中加三稜二錢，䗪蟲錢半；再於湯藥之外，每日口含化服變質化瘀丸三丸或四丸，久久當有效驗。
若其瘀血已成潰瘍，而膿未盡出者，又宜投以山甲、皂刺、乳香、沒藥、花粉、連翹諸藥，以消散之。

此證之脈若見滑象者，但服參赭培氣湯必愈。
而服過五六劑後，可用藥湯送服三七細末一錢，煎渣服時亦如此。
迨愈後自無再發之阨矣。

王孟英謂，以新生小鼠新瓦上焙乾，研末，溫酒沖服，治噎膈極有效。
蓋鼠之性能消癥瘕，善通經絡，故以治血瘀賁門成噎膈者極效也。

有一人患噎膈，偶思飲酒，飲盡一壺而脫然病愈。
驗其壺中，有蜈蚣一條甚巨，因知其病愈非由於飲酒，實由於飲煮蜈蚣之酒也。
聞其事者質疑於愚。
此蓋因蜈蚣善消腫瘍，患者必因賁門瘀血成瘡致噎，故飲蜈蚣酒而頓愈也。
欲用此方者，可用無灰酒數兩（白酒黃酒皆可不宜用燒酒）煮全蜈蚣三條飲之。

總論破瘀血之藥，當以水蛭為最。
然此物忌炙，必須生用之方有效。
乃醫者畏其猛烈，炙者猶不敢用，則生者無論矣。
不知水蛭性原和平，而具有善化瘀血之良能。
若服以上諸藥而病不愈者，想系瘀血凝結甚固，當於服湯藥、丸藥之外，每用生水蛭細末五分，水送服，日兩次。
若不能服藥末者，可將湯藥中䗪蟲減去，加生水蛭二錢。
<strong>【附錄】</strong>
唐××登醫志原文：讀雜誌第四期張錫純君論治噎膈，闡發玄微，於此證治法別開徑面，卓<strong>見名言，實深欽佩。
及又讀侯××（西醫）反胃論（見第三中學第二期雜誌中），謂病原之最重要者，乃幽門之發生胃癌，妨礙食物入腸之道路。
初時胃力尚佳，猶能努力排除障礙，以輸運食物於腸。
久而疲勞，機能愈弱，病勢益進，乃成反胃。
</strong>
按　：其引西醫之論反胃，言其原因同於噎膈，可以治噎膈之法治之，固屬通論。
然即愚生平經驗以來，反胃之證原有兩種，有因幽門生癌者；有因胃中虛寒兼胃氣上逆、沖氣上衝者。
其幽門生癌者，治法原可通於噎膈。
若胃中虛寒兼氣機沖逆者，非投以溫補胃府兼降逆鎮沖之藥不可。
且即以胃中生癌論，賁門所生之癌多屬瘀血，幽門所生之癌多屬瘤贅。
瘀血由於血管凝滯，瘤贅由於腺管肥大。
治法亦宜各有注重，宜於參赭培氣湯中加生雞內金三錢，三稜二錢；於變質化瘀丸中加生水蛭細末八錢，再將西藥沃剝改作十五瓦，蜜為丸，桐子大，每服三錢。
日服兩次。
而後幽門所生之癌，若為瘤贅，可徐消，即為瘀血亦不難消除。
又治噎膈便方，用昆布二兩洗淨鹽，小麥二合，用水三大盞，煎至小麥爛熟，去渣，每服不拘時飲一小盞；仍取昆布不住口含兩三片咽津，極效。
按此方即用西藥沃度加⿰馬義謨之義也。
蓋西藥之沃度加⿰馬義謨原由海草燒灰製出，若中藥昆布、海藻、海帶皆含有沃度加⿰馬義謨之原質者也。
其與小麥同煮服者，因昆布味鹹性涼，久服之恐與脾胃不宜，故加小麥以調補脾胃也。
此方果效，則人之幽門因生瘤贅而反胃者，用之亦當有效也。
<h2><span class="darkgreen">66．論胃氣不降治法</span></h2>
陽明胃氣以息息下行為順。
為其息息下行也，即時時借其下行之力，傳送所化飲食達於小腸，以化乳糜；更傳送所餘渣滓，達於大腸，出為大便。
此乃人身氣化之自然，自飛門以至魄門，一氣運行而無所窒礙者也。
乃有時胃氣不下行而轉上逆，推其致病之由，或因性急多怒，肝膽氣逆上干；或因腎虛不攝，沖中氣逆上衝，而胃受肝膽沖氣之排擠，其勢不能下行，轉隨其排擠之力而上逆。
迨至上逆習為故常，其下行之能力盡失，即無他氣排擠之時，亦恆因蓄極而自上逆。
於斯飲食入胃不能傳送下行，上則為脹滿，下則為便結，此必然之勢也。
而治之者，不知其病因在胃府之氣上逆不下降，乃投以消脹之藥，藥力歇而脹滿依然。
治以通便之劑，今日通而明日如故，久之兼證歧出，或為嘔噦，或為呃、為逆，或為吐衄，或胸膈煩熱，或頭目眩暈，或痰涎壅滯，或喘促咳嗽，或驚悸不寐，種種現證頭緒紛繁，則治之愈難。
即間有知其致病之由在胃氣逆而不降者，而所用降胃之藥若半夏、蘇子、蔞仁、竹茹、厚朴、枳實諸品，亦用之等於不用也。
而愚數十年經驗以來，治此證者不知凡幾，知欲治此證非重用赭石不能奏效也。
蓋赭石對於此證，其特長有六：其重墜之力能引胃氣下行，一也，既能引胃氣下行，更能引胃氣直達腸中以通大便，二也；因其饒有重墜之力，兼能鎮安沖氣使不上衝，三也；其原質系鐵養化合，含有金氣，能制肝木之橫恣，使其氣不上干，四也；為其原質系鐵養化合，更能引浮越之相火下行，而胸膈煩熱、頭目眩暈自除，五也；其力能降胃通便，引火下行，而性非寒涼開破，分毫不傷氣分，因其為鐵養化合轉能有益於血分（鐵養化合同於鐵鏽故能補血中之鐵鏽），六也。
是以愚治胃氣逆而不降之證，恆但重用赭石，即能隨手奏效也。

丙寅季春，愚自滄州移居天津。
有郭××者，年近三旬，造寓求診。
自言心中常常滿悶，飲食停滯胃中不下，間有嘔吐之時，大便非服通利之品不行，如此者年餘，屢次服藥無效，至今病未增劇，因飲食減少則身體較前羸弱矣。
診其脈，至數如常，而六部皆有郁象。
因曉之曰：「此胃氣不降之證也，易治耳。
但重用赭石數劑即可見效也。」為疏方，用生赭石細末一兩，生懷山藥、炒懷山藥各七錢，全當歸三錢，生雞內金二錢，厚朴、柴胡各一錢。
囑之曰：「此藥煎湯日服一劑，服至大便日行一次再來換方。」
時有同縣醫友李××在座，亦為診其脈，疑而問曰：「凡胃氣不降之病，其脈之現象恆弦長有力。
今此證既系胃氣不降，何其六脈皆有郁象，而重按轉若無力乎？」答曰：「善哉問也，此中頗有可研究之價值。
蓋凡胃氣不降之脈，其初得之時，大抵皆弦長有力，以其病因多系沖氣上衝，或更兼肝氣上干。
沖氣上衝，脈則長而有力；肝氣上干，脈則弦而有力；肝沖並見，脈則弦長有力也。
然其初為肝氣衝氣之所迫，其胃府之氣不得不變其下行之常而上逆，迨其上逆既久，因習慣而成自然，即無他氣衝之干之，亦恆上逆而不能下行。
夫胃居中焦，實為後天氣化之中樞。
故胃久失其職，則人身之氣化必郁，亦為胃久失其職，則人身之氣化又必虛，是以其脈之現象亦鬱而且虛也。
為其鬱也，是以重用赭石以引胃氣下行，而佐以厚朴以通陽（葉天士謂厚朴多用則破氣，少用則通陽），雞內金以化積，則鬱者可開矣。
為其虛也，是以重用山藥生、熟各半，取其能健脾兼能滋胃（脾濕勝不能健運，宜用炒山藥以健之，胃液少不能化食，宜用生山藥以滋之），然後能受開鬱之藥，而無所傷損。
用當歸者，取其能生血兼能潤便補虛，即以開鬱也。
用柴胡者，因人身之氣化左宜升、右宜降，但重用鎮降之藥，恐有妨於氣化之自然，故少加柴胡以宣通之，所以還其氣化之常也。」李××聞之，深韙愚言。
後其人連服此藥八劑，大便日行一次，滿悶大減，飲食加多。
遂將赭石改用六錢，柴胡改用五分，又加白朮錢半。
連服十劑全愈。
閱旬日，李××遇有此證，脈亦相同，亦重用赭石治愈。
<h2><span class="darkgreen">67．論吐血衄血之原因及治法</span></h2>
《內經》厥論篇謂「陽明厥逆衄嘔血」，此陽明指胃腑而言也。
蓋胃腑以熟腐水穀，傳送飲食為職，其中氣化，原以息息下行為順。
乃有時不下行而上逆，胃中之血亦恆隨之上逆。
其上逆之極，可將胃壁之膜排擠破裂，而成嘔血之證；或循陽明之經絡上行，而成衄血之證。
是以《內經》謂陽明厥逆衄嘔血也。
由此知：無論其證之或虛或實，或涼或熱，治之者，皆當以降胃之品為主。
而降胃之最有力者，莫赭石若也，故愚治吐衄之證，方中皆重用赭石，再細審其胃氣不降之所以然，而各以相當之藥品輔之。
茲爰將所用之方，詳列於下。
<strong>【平胃寒降湯】</strong>
治吐衄證脈象洪滑重按甚實者，此因熱而胃氣不降也。

生赭石（一兩軋細）　栝蔞仁（一兩炒搗）　生杭芍（八錢）　嫩竹茹（三錢細末）　牛蒡子（三錢搗碎）　甘草（錢半）
此拙擬寒降湯，而略有加減也。
服後血仍不止者，可加生地黃一兩，三七細末三錢（分兩次用頭煎二煎之湯送服）。

吐衄之證，忌重用涼藥及藥炭強止其血。
因吐衄之時，血不歸經，遽止以涼藥及藥炭，則經絡瘀塞，血止之後，轉成血痹虛勞之證。
是以方中加生地黃一兩，即加三七之善止血兼善化瘀血者以輔之也。
<strong>【健胃溫降湯】</strong>
治吐衄證脈象虛濡遲弱，飲食停滯胃口，不能下行，此因涼而胃氣不降也。

生赭石（八錢軋細）　生懷山藥（六錢）　白朮（四錢炒）　乾薑（三錢）　清半夏（三錢溫水淘淨礬味）　生杭芍（二錢）　厚朴（錢半）
此方原名溫降湯，茲則於其分量略有加減也。
方中猶用芍藥者，防肝中所寄之相火不受乾薑之溫熱也。

吐衄之證因涼者極少，愚臨證四十餘年，僅遇兩童子，一因涼致胃氣不降吐血，一因涼致胃氣不降衄血，皆用溫降湯治愈，其詳案皆載原方之後，可參觀。
<strong>【瀉肝降胃湯】</strong>
治吐衄證左脈弦長有力，或肋下脹滿作疼，或頻作呃逆，此肝膽之氣火上衝胃腑，致胃氣不降而吐衄也。

生赭石（八錢搗細）　生杭芍（一兩）　生石決明（六錢搗細）　栝蔞仁（四錢炒搗）　甘草（四錢）　龍膽草（二錢）　淨青黛（二錢）
此方因病之原因在膽火肝氣上衝，故重用芍藥、石決明及龍膽、青黛諸藥，以涼之、鎮之。
至甘草多用至四錢者，取其能緩肝之急，兼以防諸寒涼之藥傷脾胃也。
<strong>【鎮沖降胃湯】</strong>
治吐衄證右脈弦長有力，時覺有氣起在下焦，上衝胃腑，飲食停滯不下，或頻作呃逆，此沖氣上衝，以致胃不降而吐衄也。

生赭石（一兩軋細）　生懷山藥（一兩）　生龍骨（八錢搗細）　生牡蠣（八錢搗細）　生杭芍（三錢）　甘草（二錢）　廣三七（細末二錢分兩次用頭煎二煎之湯送服）
方中龍骨、牡蠣，不但取其能斂沖，且又能鎮肝，因沖氣上衝之由，恆與肝氣有關係也。
<strong>【滋陰清降湯】</strong>
治吐衄證失血過多，陰分虧損，不能潛陽而作熱，不能納氣而作喘，甚或沖氣因虛上干，為呃逆、眩暈、咳嗽，心血因不能內榮，為怔忡、驚悸、不寐，脈象浮數重按無力者。

生赭石（八錢軋細）　生懷山藥（一兩）　生地黃（八錢）　生龍骨（六錢搗細）　生牡蠣（六錢搗細）　生杭芍（四錢）　甘草（二錢）　廣三七（細末二錢分兩次用頭煎二煎之湯送服）
此方即清降湯，加龍骨、牡蠣、地黃、三七也。
原方所主之病，原與此方無異，而加此數味治此病尤有把握。
此因臨證既多，屢次用之皆驗，故於原方有所增加也。
<strong>【保元清降湯】</strong>
治吐衄證血脫氣亦隨脫，言語若不接續，動則作喘，脈象浮弦，重按無力者。

生赭石（一兩軋細）　野臺參（五錢）　生地黃（一兩）　生懷山藥（八錢）　淨萸肉（八錢）　生龍骨（六錢搗細）　生杭芍（四錢）　廣三七（細末三錢分兩次用頭煎二煎之湯送服）
此方曾載吐衄門，而茲則略有加減也。
<strong>【保元寒降湯】</strong>
治吐衄證血脫氣亦隨脫，喘促咳逆，心中煩熱，其脈上盛下虛者。

生赭石（一兩軋細）　野臺參（五錢）　生地黃（一兩）　知母（八錢）　淨萸肉（八錢）　生龍骨（六錢搗細）　生牡蠣（六錢搗細）　生杭芍（四錢）　廣三七（細末三錢搗分兩次用頭煎二煎藥湯送服）
此方亦載於吐衄門中，而茲則略有變更也。
至於醫方所載此二方之原方，非不可用，宜彼宜此之間，細為斟酌可也。

上所列諸方，用之與病因相當，大抵皆能奏效。
然病機之呈露多端，病因即隨之各異，臨證既久，所治愈吐衄之驗案，間有不用上列諸方者，如拙擬秘紅丹及補絡補管湯等方後各案，可互相參觀。

吐衄證最忌黃耆、升、柴、桔梗諸藥，恐其能助氣上升血亦隨之上升也。
若確知病系宗氣下陷，可以放膽用之，然必佐以龍骨、牡蠣，以固血之本源，始無血隨氣升之虞也。

然吐衄證之因宗氣下陷者極少，愚臨證四十餘年，僅遇趙姓一人，再四斟酌，投以升陷湯加龍骨、牡蠣治愈，然此方實不可輕試也。
近津沽有張姓，年過三旬，患吐血證，醫者方中有柴胡二錢，服後遂大吐不止。
倉猝迎愚診視，其脈弦長有力，心中發熱，知系胃氣因熱不降也。
所攜藥囊中，有生赭石細末約兩餘，俾急用水送服強半。
候約十二分鐘，覺心中和平，又送服其餘，其吐頓止。
繼用平胃寒降湯調之，全愈。
是知同一吐血證也，有時用柴胡而愈，有時用柴胡幾至誤人性命，審證時豈可不細心哉。

至於婦女倒經之證，每至行經之期，其血不下行而上逆作吐衄者，宜治以四物湯去川芎，加懷牛膝、生赭石細末，先期連服數劑可愈。
然其證亦間有因氣陷者，臨證時又宜細察。
曾治一室女吐血，及一少婦衄血，皆系倒行經證，其脈皆微弱無力，氣短不足以息，少腹時有氣下墜，皆治以他止血之藥不效，後再三斟酌，皆投以升陷湯，先期連服，數日全愈。
總之，吐衄之證，大抵皆因熱而氣逆，其因涼氣逆者極少，即兼沖氣肝氣衝逆，亦皆挾熱，若至因氣下陷致吐衄者，不過千中之一二耳。

天津趙××，年近三旬，病吐血，經醫治愈，而飲食之間若稍食硬物，或所食過飽，病即反復。
診其六脈和平，重按似有不足，知其脾胃消化弱，其胃中出血之處，所生肌肉猶未復原，是以被食物撐擠，因傷其處而復出血也。
斯當健其脾胃，補其傷處，吐血之病庶可除根。
為疏方用生山藥、赤石脂各八錢，煆龍骨、煆牡蠣、淨萸肉各五錢，白朮、生明沒藥各三錢，天花粉、甘草各二錢。
按此方加減，服之旬余，病遂除根。
此方中重用石脂者，因治吐衄病凡其大便不實者，可用之以代赭石降胃。
蓋赭石能降胃而兼能通大便，赤石脂亦能降胃而轉能固大便，且其性善保護腸胃之膜，而有生肌之效，使胃膜因出血而傷者可速愈也。

或問：方書治吐衄之方甚多，今詳論吐衄治法，皆系自擬，豈治吐衄成方皆無可取乎？答曰：非也。
《金匱》治吐衄有瀉心湯，其方以大黃為主，直入陽明，以降胃氣，佐以黃芩，以清肺金之熱，俾其清肅之氣下行，以助陽明之降力，黃連以清心火之熱，俾其亢陽默化潛伏，以保少陰之真液，是瀉之適所以補之也。
凡因熱氣逆吐衄者，至極危險之時用之，皆可立止。
血止以後，然後細審其病因，徐為調補未晚也。
然因方中重用大黃，吐衄者皆不敢輕服，則良方竟見埋沒矣。
不知大黃與黃連並用，但能降胃，不能通腸，雖吐衄至身形極虛，服後斷無泄瀉下脫之弊。
乃素遇吐衄證，曾開此方兩次，病家皆不敢服，遂不得已另擬平胃寒降湯代之，此所以委曲以行其救人之術也。

《金匱》有柏葉湯方，為治因寒氣逆以致吐血者之良方也。
故其方中用乾薑、艾葉以暖胃，用馬通汁以降胃，然又慮薑、艾之辛熱，宜於脾胃，不宜於肝膽，恐服藥之後，肝膽所寄之相火妄動，故又用柏葉之善於鎮肝且善於涼肝者以輔之。
此所謂有節制之師，先自立於不敗之地，而後能克敵致勝也。
至後世薛立齋謂，因寒吐血者，宜治以理中湯加當歸，但知暖胃，不知降胃，並不知鎮肝涼肝，其方遠遜於柏葉湯矣。
然此時有喜服西藥，恆譏中藥為不潔，若雜以馬通汁，將益嫌其不潔矣，是以愚另擬健胃溫降湯以代之也。

近時醫者治吐衄，喜用濟生犀角地黃湯。
然其方原治傷寒胃火熱盛以致吐血、衄血之方，無外感而吐衄者用之，未免失於寒涼，其血若因寒涼而驟止，轉成血痹虛勞之病。
至愚治寒溫吐衄者，亦偶用其方，然必以其方煎湯送服三七細末二錢，始不至血瘀為恙。
若其脈左右皆洪實者，又宜加羚羊角二錢，以瀉肝膽之熱，則血始能止。

至葛可久之十灰散，經陳修園為之疏解，治吐衄者亦多用之。
夫以藥炭止血，原為吐衄者所甚忌，猶幸其雜有大黃炭（方下注灰存性即是炭），其降胃開瘀之力猶存，為差強人意耳。
其方遇吐衄之輕者，或亦能奏效，而愚於其方，實未嘗一用也。
至於治吐衄便方，有用其吐衄之血煆作炭服者，有用發髲（即剃下之短髮）煅作炭服者，此二種炭皆有化瘀生新之力，而善止血，勝於諸藥之炭但能止血而不能化瘀血以生新血者遠矣。

方書有謂血脫者，當先益其氣，宜治以獨參湯。
然血脫須有分別，若其血自二便下脫，其脈且微弱無力者，獨參湯原可用。
若血因吐衄而脫者，縱脈象微弱，亦不宜用。
夫人身之陰陽原相維繫，即人身之氣血相維繫也。
吐衄血者因陰血虧損，維繫無力，原有孤陽浮越之虞，而復用獨參湯以助其浮越，不但其氣易上奔（喻嘉言謂氣虛欲脫者但服人參轉令氣高不返），血亦將隨之上奔而復吐衄矣。
是拙擬治吐衄方中，凡用參者，必重用赭石輔之，使其力下達也。

尋常服食之物，亦有善止血者，鮮藕汁、鮮萊菔汁是也。
曾見有吐衄不止者，用鮮藕自然汁一大盅溫飲之（勿令熟），或鮮萊菔自然汁一大盅溫飲之，或二汁並飲之，皆可奏效。

有堂兄××，年五旬，得吐血證，延醫治不效，脈象滑動，按之不實。
時愚年少，不敢輕於疏方，遂用鮮藕、鮮白茅根各四兩，切碎，煎湯兩大碗，徐徐當茶飲之，數日全愈。
自言未飲此湯時，心若虛懸無著，既飲之後，若以手按心還其本位，何其神妙如是哉！隔數日，又有鄰村劉姓少年患吐血證，其脈象有力，心中發熱，遂用前方，又加鮮小薊根四兩，如前煮湯飲之，亦愈。
因名前方為二鮮飲，後方為三鮮飲。

至於咳血之證，上所錄醫案中間或連帶論及，實非專為咳血發也。
因咳血原出於肺，其詳細治法皆載於治肺病方中，茲不贅。
<h2><span class="darkgreen">68．論痢證治法</span></h2>
（附：開胃資生丹）
唐容川曰：「《內經》云：『諸嘔吐酸，暴注下迫，皆屬於熱。
』下迫與吐酸同言，則知其屬於肝熱也。
仲景於下利後重便膿血者，亦詳於厥陰篇中，皆以痢屬肝經也。
蓋痢多發於秋，乃肺金不清，肝木遏郁。
肝主疏泄，其疏泄之力太過，則暴注裡急，有不能待之勢。
然或大腸開通，則直瀉下矣。
乃大腸為肺金之腑，金性收澀，秋日當令，而不使瀉出，則滯塞不得快利，遂為後重。
是以治痢者，開其肺氣，清其肝火，則下痢自愈。」，此論甚超妙，其推詳痢之原因及治痢之法，皆確當。
愚今特引伸其說，復為詳悉言之。
蓋木雖旺於春，而其發榮滋長實在於夏。
故季夏六月為未月，未者，木重葉也，言木至此旺之極也。
而肝臟屬木，故於六月亦極旺。
肝木過旺而侮克脾土，是以季夏多暴注下瀉之證，而痢證甚少，因肺金猶未當令，其收澀之力甚微也。
即其時偶有患痢者，亦多系濕熱釀成，但利濕清熱，病即可愈。
是以六一散為治暑痢之定方，而非所論於秋日之痢也。
迨至已交秋令，金氣漸伸，木氣漸斂，人之臟腑原可安於時序之常，不必發生痢證也。
惟其人先有蘊熱，則肝木乘熱恣肆，當斂而不斂，又於飲食起居之間感受寒涼，肺金乘寒涼之氣，愈施其肅降收澀之權，則金木相犯，交迫於腸中，而痢作矣。
是知痢之成也，固由於金木相犯，而金木之相犯，實又因寒火交爭之力以激動之也。
若唐氏所謂開肺清肝，原為正治之法。
然止可施於病之初起，非所論於痢病之已深也。
且統觀古今治痢之方，大抵皆用之於初期則效，用之於末期則不效。
今特將痢證分為數期，詳陳其病之情狀及治法於下。

痢之初得也，時時下利膿血，後重，腸疼，而所下膿則甚稠，血則甚鮮，腹疼亦不甚劇，脈之滑實者，可用小承氣湯加生杭芍四錢，甘草二錢下之。
蓋方中樸、實原可開肺；大黃、芍藥又善清肝；且厚朴溫而黃、芍涼，更可交平其寒熱，以成滌腸蕩滯之功；加甘草者，取其能調胃兼能緩肝，即以緩承氣下降之力也。

其脈按之不實者，可治以拙擬化滯湯。
若當此期不治，或治以前方而仍不愈，或遷延數旬或至累月，其腹疼浸劇，所下者雖未甚改色，而間雜以脂膜，其脈或略數或微虛，宜治以拙擬燮理湯。
愚生平用此方治愈之人甚多，無論新痢、久痢皆可用。

用上方雖新痢、久痢皆可奏效，而其腸中大抵未至腐爛也。
乃有腹中時時切疼後重，所下者多如爛炙，雜以脂膜，是其腸中已腐爛矣，當治以拙擬通變白頭翁湯。
方中之意：用白頭翁、秦皮、芍藥、生地榆以清熱；三七、鴉膽子以化瘀生新，治腸中腐爛，而又重用生山藥以滋其久耗之津液，固其已虛之氣化，所以奏效甚捷也。
愚在奉時，有王××下痢甚劇，曾以此方治愈，其詳案載此方之後可考也。
至素有鴉片嗜好者，無論其痢之初得及日久，皆宜治以此方，用之屢建奇功。
至地榆方書多炒炭用之，而此方生用者，因生用性涼，善保人之肌膚，使不因熱潰爛。
是以被湯火傷肌膚者，用生地榆為末，香油調敷立愈。
痢之熱毒侵入腸中肌膚，久至腐爛，亦猶湯火傷人肌膚至潰爛也，此地榆之所以生用也。
至白頭翁湯原方，原白頭翁、秦皮與黃連、黃柏並用，方中藥品若此純用苦寒者，誠以其方本治厥陰熱痢，原挾有傷寒實熱。
今用以治痢久腸中腐爛，故不得不為變通也。

上之痢證，又可治以拙擬生化丹。
為其虛甚，加生懷山藥一兩。
先用白糖水送服三七、鴉膽子各一半，再將餘四味煎湯服。
至煎渣服時，仍先用白糖水送服所餘之三七、鴉膽子，再煎服湯藥。
蓋痢證至此，西人謂之腸潰瘍，不可但以痢治，宜半從瘡治，是以用金銀花、粉甘草以解瘡家之熱毒；三七、鴉膽子以化瘀生新；而鴉膽子味至苦，且有消除之力（搗膏能點疣），又可除痢證傳染之毒菌；用芍藥泄肝火，以治痢之本病；又恐其痢久傷陰，及下焦氣化不固，是以又重用生山藥以滋陰液固氣化，此所以投之必效也（醫方篇本方後載有醫案可參觀）。
當愚初擬此方時，猶未見西人腸潰瘍之說。
及後見西書，其所載治法，但注重腸潰瘍，而不知兼用藥清痢之本源，是以不如此方之效也。

有下痢日久，虛熱上蒸，飲食減少，所下者形如爛炙，雜以脂膜，又兼腐敗之色，腥臭異常，腹中時時切疼益甚者，此腹中生機將斷，其為病尤重矣。
宜治以前方，再加潞黨參、天門冬各三錢。
此用參以助其生機，即用天冬以調劑參之熱也。

有因素傷煙色，腎經虛憊，復下痢日久，腸中欲腐爛，其下焦之氣化愈虛脫而不能固攝者，宜治以拙擬三寶粥。
方中之意：用三七、鴉膽子以治腸中之腐爛，用山藥粥以補下焦之虛脫也。

有下痢或赤、或白、或赤白參半，後重腹疼，表裡俱覺發熱，服涼藥而熱不退，痢亦不愈，其脈確有實熱者。
此等痢證原兼有外感之熱，其熱又實在陽明之腑，非少陰篇之桃花湯所能愈，亦非厥陰篇之白頭翁湯所能愈也。
惟治以拙擬通變白虎加人參湯則隨手奏效。
痢證身熱不休，服清火藥而熱亦不休者，方書多諉為不治。
然治果對證，其熱焉有不休之理？此誠因外感之熱邪隨痢深陷，永無出路，以致痢為熱邪所助，日甚一日，而永無愈期。
治以此湯，以人參助石膏，能使深陷之熱邪徐徐上升外散，消解無餘，加以芍藥、甘草以理後重腹疼，生山藥以滋陰固下，連服數劑，熱退而痢亦遂愈。
方中之藥原以芍藥代知母，生山藥代粳米，與白虎加人參湯之原方猶相彷彿，故曰通變白虎加人參湯也。
愚生平用此方治愈此等痢證甚多（醫方篇本方後載有數案可參觀也）。

此外感之熱與痢相併，最為險證。
嘗見東人×××著有《赤痢新論》，大為丁仲祜所推許。
然其中載有未治愈之案二則：一體溫至38.7℃，脈搏至百一十至，神識蒙昏，言語不清，舌腫大幹燥，舌苔剝離，顯然夾雜外感之實熱可知，乃東人不知以清其外感實熱為要務，而惟日注射以治痢之血清，竟至不救；其二發劇熱，夜發躁狂之舉動，後則時發譫語，體溫達40.2℃，此又顯然有外感之大熱也。
案中未載治法，想其治法，亦與前同，是以亦至不救。
設此二證若治以拙擬之通變白虎加人參湯，若慮病重藥輕，可將兩劑並作一劑，煎湯四五茶杯，分多次徐徐溫飲下，病愈不必盡劑，其熱焉有不退之理？大熱既退，痢自隨愈。
而東人見不及此者，因東人盡棄舊日之中學，而專尚西學也。
蓋中、西醫學原可相助為理，而不宜偏廢，吾國果欲醫學之振興，固非溝通中、西不可也。

上所論之痢證乃外感之熱已入陽明之腑者也。
然痢證初得，恆有因外感束縛而激動其內傷者，臨證者宜細心體察。
果其有外感束縛也，宜先用藥解其外感，而後治痢；或加解表之藥於治痢藥中；或用治痢藥煎湯送服西藥阿斯匹林瓦許亦可解表。
設若忽不加察，則外感之邪隨痢內陷，即成通變白虎加人參湯所主之險證，何如早治為愈也。

痢證雖為寒熱凝滯而成，而論者多謂白痢偏寒，赤痢偏熱。
然此為痢證之常，而又不可概論也。
今試舉治愈之案以明之。
同莊張××妻，年近六旬，素多疾病。
於季夏晨起，偶下白痢，至暮十餘次。
秉燭後，忽周身大熱，昏不知人，循衣摸床，呼之不應，其脈洪而無力，肌膚之熱烙手。
知其痢因傷暑而成，且多病之身不禁暑熱之熏蒸，所以若是昏沉也。
急用生石膏三兩，野臺參四錢，煎湯一大碗，俾徐徐溫飲下，至夜半盡劑而醒。
詰朝煎渣再服，熱退痢亦遂愈。
此純系白痢而竟若是之熱也。

有前後連兩次病痢，其前後寒熱不同者，為細診其脈，前後迥異，始能用藥各得其宜，無所差誤。
曾治劉××，於初秋得痢證甚劇。
其痢膿血稠黏，脈象弦細，重診仍然有力。
治以通變白頭翁湯，兩劑全愈。
隔旬余，痢又反復，自用原方治之，病轉增劇，復來院求診。
其脈弦細兼遲，不任循按，知其已成寒痢，所以不受原方也。
俾用生懷山藥細末煮粥，送服小茴香細末一錢、生硫黃細末四分，數次全愈。
又如三寶粥方後治愈盧氏婦一案亦然。
二案皆隨病機之轉移，而互治以涼熱之藥，自能隨手奏效。
故治之者宜於臨證時細心研究，息息與病機相符也。

有痢證，上熱下涼，所用之藥宜上下分途，以涼治上，以熱治下者。
曾治天津張姓媼，年近五旬，於孟秋患痢，兩旬不愈。
所下者赤痢雜以血水，後重腹疼，繼則痢少瀉多，亦兼瀉血水，上焦煩熱，噤口不食，聞食味即噁心欲嘔，頭目眩暈，不能起床，其脈關前浮弦，重診不實，兩尺則微弱無根，一息五至，病人自覺心中怔忡，精神恍惚，似難支持，此乃虛極將脫之兆也。
遂急用淨萸肉、生懷山藥各一兩，大熟地、龍眼肉、白龍骨各五錢，生杭芍、雲苓片、炙甘草各二錢，俾煎湯兩盅，分兩次溫服下。
初服一次，心神即覺安穩。
盡劑後，少進飲食，瀉痢亦少止。
又即原方加生地黃四錢，炙甘草改用三錢，煎湯兩盅，分兩次溫服下，每服一次送服生硫黃細末二分半，日服一劑，數日全愈。

至於暑天熱痢，宜治以六一散，前已言之。
然南方之暑熱兼濕，用六一散誠為至當；北方之暑熱恆不兼濕，且有兼燥之時，若用六一散時，原當有所變通。
愚嘗擬得一方，用之甚效。
方用滑石、生石膏各五錢，硃砂、粉甘草細末各二錢，薄荷冰一分，共和勻，每服二錢，開水送下。
熱甚痢劇者，一日可服五六次。
名之曰加味益元散，蓋以六一散加硃砂為益元散，茲則又加石膏、薄荷冰也。
<strong>按</strong>
：暑熱之痢恆有噤口不食者，而治以加味益元散，即可振興其食欲。
若非暑熱之痢而亦不思飲食者，宜用硃砂、粉甘草細末等分，少加薄荷冰，每服一錢，竹茹煎湯送下，即可思食。
蓋此等證多因肝膽之火挾胃氣上逆，其人聞食味即噁心欲嘔，所以不能進食，用硃砂以降胃鎮肝，甘草以和胃緩肝，竹茹以平其逆氣，薄荷冰以散其鬱熱，所以服之即效也。
因此方屢次奏功，遂名之曰開胃資生丹。

有當暑熱之時，其肝膽腸胃先有蘊熱，又更奔走作勞於烈日之中，陡然下痢，多帶鮮血，其脈洪大者。
宜治以大劑白虎湯，煎數盅，分數次溫飲下，每次送服鴉膽子仁三十粒。
若其脈雖洪大而按之虛者，宜治以大劑白虎加人參湯，送服鴉膽子仁。

有痢久清陽下陷者，即胸中大氣因痢下陷也。
其病情常覺下墜腹疼（此氣分下陷迫其下焦腹疼），或痢或瀉，多帶虛氣，呼吸短氣，或兼有寒熱往來，其脈象遲弱者，宜治以拙擬升陷湯，去知母，加生懷山藥六錢，白頭翁三錢。
蓋原方之意：原用生箭耆以升補胸中大氣，而以柴胡、桔梗、升麻之善升清陽者以輔之，更加知母以調劑黃耆之熱也。
茲因下焦瀉痢頻頻，氣化不固，故以白頭翁易知母，而更以山藥輔之。
因知母之性寒而滑，白頭翁之性涼而澀，其涼也能解黃耆之熱，其澀也能固氣化之脫，且為治痢要藥，伍以山藥，又為止瀉之要藥也。

諸痢之外又有所謂休息痢者，其痢大抵皆不甚重而不易除根，治愈恆屢次反復，雖遷延日久而猶可支持，有若阿米巴痢之輕者，至累年累月不愈而猶可支持也。
或此等痢即阿米巴痢歟？須待後實驗。
然其所以屢次反復者，實因有原蟲伏於大小腸曲折之處，是以愈而復發，惟用藥除淨其原蟲則不反復矣。
至除之之法，證之近於熱者，可用鴉膽子仁，以治痢之藥佐之；近於涼者，可用硫黃末，而以治痢之藥佐之。
再者，無論或熱或涼，所用藥中皆宜加木賊一錢，為其性善平肝，又善去腸風止血，故後世本草謂其善治休息痢也。
其脾胃不健壯者，又宜兼用健補脾胃之藥以清痢之上源，自能祓除病根也。

痢證又有日下痢頻頻，其腸中仍有燥結，必去其燥結而痢始愈者，此固屬罕見之證，而治痢者實不可不知也。
表弟劉××，年二十四歲，於中秋下痢，膿血稠黏，一日十五六次，腹疼後重甚劇。
治以化滯湯，連服兩劑，下痢次數似少減，而後重腹疼如舊。
細診其脈，尺部重按甚實，疑其腸有結糞，投以小承氣湯加生杭芍數錢，下燥糞長約四寸，後重腹疼頓愈十之八九。
再與以化滯湯一劑，病若失。

治痢最要藥品，其痢之偏熱者，當以鴉膽子為最要之藥，其痢之偏寒者，當以硫黃為最要之藥，以此二藥皆有消除痢中原蟲之力也。
此二種藥，上所錄方案中已屢言之。
今再論之。

鴉膽子，一名鴨蛋子，其性善涼血，止血，兼能化瘀生新。
凡痢之偏於熱者，用之皆有捷效，而以治下鮮血之痢，瀉血水之痢，則尤效。
鴉膽子又善清胃腑之熱，凡胃脘有實熱充塞、噤口不食者，服之即可進食。
服時須去其硬皮，若去皮時其中仁破者，即不宜服，因破者服後易消，其苦味遽出，恆令人嘔吐，是以治痢成方，有用龍眼肉包鴉膽子仁囫圇吞服者。
藥房中秘方，有將鴉膽子仁用益元散為衣，名之為菩提丹者，是皆防其入胃即化出其苦味也，若以西藥房中膠囊盛之吞服，雖破者亦可用。

硫黃原稟火之精氣，其挾有雜質者有時有毒，若其色純黃，即純系硫質，分毫無毒，為補相火暖下焦之主藥。
痢證下焦涼者，其上焦恆有虛熱，硫黃質重，其熱力直達下焦而不至助上焦之虛熱。
且痢之寒者雖宜治以熱藥，而仍忌溫補收澀之品。
至硫黃，諸家本草謂其能使大便潤、小便長，西人謂系輕瀉之品，是其性熱而能通，故以治寒痢最宜也。
愚屢次品驗此藥，人之因寒作瀉者，服之大抵止瀉之時多。
更有五更瀉證，服他藥不效，而放膽服硫黃即愈者。
又間有本系因寒作瀉，服硫黃而瀉轉劇者，惟與乾薑、白朮、五味等藥同用，則確能治因寒作瀉而無更瀉之弊。
古方書用硫黃皆系制用，然制之則熱力減，必須多服，有時轉因多服而生燥，實不如少服生者之為愈也。
且擇其純系硫質者用之，原分毫無毒，亦無須多方制之也。
至其用量，若以治寒痢，一次可服二三分，極量至五六分，而以治他證，則不在此例。
曾治鄰村張氏婦，年二十餘，胃寒作吐，所吐之食分毫不能消化（凡食後半日吐出不消化者皆系胃寒），醫治半年無效，雖投以極熱之藥亦分毫不覺熱，脈甚細弱，且又沉遲。
知其胃寒過甚，但用草木之品恐難療治。
俾用生硫黃細末一兩，分作十二包，先服一包，過兩句鐘不覺熱，再服一包。
又為開湯劑乾薑、炙甘草各一兩，烏附子、廣油桂、補骨脂、於朮各五錢，厚朴二錢，日煎服一劑。
其硫黃當日服至八包，猶不覺熱，然自此即不吐食矣。
後數日，似又反復，遂於湯劑中加代赭石細末五錢，硫黃仍每日服八包，其吐又止。
連服數日，覺微熱，俾將硫黃減半，湯劑亦減半，惟赭石改用三錢。
又服二十餘日，其吐永不反復。
愚生平用硫黃治病，以此證所用之量為最大。
至於西藥中硫黃三種，其初次制者名昇華硫黃，只外用於瘡瘍，不可內服。
用昇華硫黃再製之，為精製硫黃，用精製硫黃再製之為沉降硫黃，此二種硫黃可以內服。
然欲其熱力充足，服之可以補助元陽、溫暖下焦，究不若擇純質生硫黃服之之為愈也。
<h2><span class="darkgreen">69．論腸結治法</span></h2>
腸結最為緊要之證，恆於人性命有關。
或因常常嘔吐，或因多食生冷及硬物，或因怒後飽食，皆可致腸結，其結多在十二指腸及小腸間，有結於幽門者。
其證有腹疼者，有嘔吐者，尤為難治。
因投以開結之藥，不待藥力施展而即吐出也。
亦有病本不吐，因所服之藥行至結處不能通過，轉而上逆吐出者。
是以治此證者，當使服藥不使吐出為第一要著。
愚於此證吐之劇者，八九日間杓飲不存，曾用赭石細末五兩，從中又羅出極細者一兩，將所餘四兩煎湯，送服極細者，其吐止而結亦遂開。
若結證在極危急之時，此方宜放膽用之。
雖在孕婦惡阻嘔吐者，亦可用之（赭石解參赭鎮氣湯後載有數案可參觀），有謂孕婦惡阻，無論如何嘔吐，與性命無關者，乃閱歷未到之言也。

有患此證急欲通下者，愚曾用赭石細末三兩、芒硝五錢，煎湯送服甘遂細末錢半，服後兩點半鐘其結即通下矣。
後有醫者得此方以治月餘之腸結證，亦一劑而愈。
後聞此醫自患腸結，亦用此方煎湯先服一半，甘遂亦送下一半，藥力下行，結不能開，仍復吐出；繼服其餘一半，須臾仍然吐出，竟至不起。
由此知用藥一道，過於放膽固多失事，若過於小心亦多誤事也。
況甘遂之性，無論服多服少，初次服之尚可不吐；若連次服之，雖佐以赭石，亦必作吐。
是以拙擬蕩胸加甘遂湯，原用大劑大承氣湯加赭石二兩煎湯，送服甘遂細末二錢。
方下注云：若服一劑不愈者，須隔三日方可再服。
此固欲緩服以休養其正氣，實亦防其連服致吐也。
至於赭石可如此多用者，以其原質為鐵養化合，性甚和平，且善補血，不傷氣分，雖多用於人無損也。
特是藥房中赭石，必火煆醋激然後軋細，如此製法，則養氣不全，不如徑用生者之為愈也。
況其雖為石類，與鐵鏽相近（鐵鏽亦鐵養化合），即服生赭石細末，亦於人腸胃毫無傷損。
若嫌上方中甘遂之性過猛烈者，本書載有硝菔通結湯方，藥性甚穩善，惟制此藥時，略費手續。
方後載有治驗兩則，後又遇此證多次，皆以此方治愈。
<h2><span class="darkgreen">70．論結胸治法</span></h2>
結胸之證，有內傷外感之殊。
內傷結胸，大抵系寒飲凝於賁門之間，遏抑胃氣不能上達，阻隔飲食不能下降。
當用乾薑八錢，赭石兩半，川樸、甘草各三錢開之。
其在幼童，脾胃陽虛，寒飲填胸，嘔吐飲食成慢驚，此亦皆寒飲結胸證。
可治以莊在田《福幼編》逐寒蕩驚湯。
若用其方寒痰仍不開，嘔吐仍不能止者，可將方中胡椒倍用二錢。
若非寒飲結胸，或為頑痰結胸，或為熱痰結胸者，阻塞胸中之氣化不能升降，甚或有礙呼吸，危在目前，欲救其急，可用硼砂四錢開水融化服之，將其痰吐出。
其為頑痰者，可再用栝蔞仁二兩，苦葶藶三錢（袋裝）煎湯飲之，以滌盪其痰。
其為熱痰者，可於方中加芒硝四錢。
有胸中大氣下陷，兼寒飲結胸者，其證尤為難治。
（曾治一趙姓媼，案詳回陽升陷湯後，可參閱）。

至於外感結胸，傷寒與溫病皆有。
傷寒降早可成結胸，溫病即非降早亦可成結胸，皆外感之邪內陷與胸中痰飲互相膠漆也。
無論傷寒、溫病，其治法皆可從同。
若《傷寒論》大陷胸湯及大陷胸丸，俱為治外感結胸良方，宜斟酌病之輕重淺深，分別用之。
至拙擬之蕩胸湯，亦可斟酌加減，以代諸陷胸湯、丸。

有內傷結胸與外感結胸相併而成一至險之結胸證者。
在奉天時曾治郝××，年四十餘，心下痞悶杜塞，飲食不能下行，延醫治不效。
繼入東人醫院，治一星期，仍然無效。
浸至不能起床，吐痰腥臭，精神昏憒。
再延醫診視，以為肺病已成，又兼胃病，不能治療。
其家人惶恐無措，迎愚診治。
其脈左右皆弦，右部則弦而有力，其舌苔白厚微黃，撫其肌膚髮熱，問其心中亦覺熱，思食涼物，大便不行者已四五日，自言心中滿悶異常，食物已數日不進，吐痰不惟腥臭，且又覺涼。
愚籌思再四，知系溫病結胸。
然其脈不為洪而有力，而為弦而有力，且所吐之痰臭而且涼者何也？蓋因其人素有寒飲，其平素之脈必弦，其平素吐痰亦必涼（平素忽不自覺，今因病溫咽喉發熱覺痰涼耳），因有溫病之熱與之混合，所以脈雖弦而仍然有力，其痰雖涼，而為溫病之熱熏蒸，遂至腥臭也。
為疏方用蔞仁、生赭石細末各一兩，玄參、知母各八錢，蘇子、半夏、黨參、生薑各四錢，煎湯沖服西藥留苦四錢。
一劑胸次豁然，可進飲食，右脈較前柔和，舌苔變白，心中猶覺發熱，吐痰不臭，仍然覺涼。
遂將原方前四味皆減半，加當歸三錢，服後大便通下，心中益覺通豁。
惟有時覺有涼痰自下發動，逆行上衝，周身即出汗。
遂改用赭石、黨參、乾薑各四錢，半夏、白芍各三錢。
川樸、五味、甘草各二錢，細辛一錢，連服數劑，寒痰亦消矣。
此證原寒飲結胸與溫病結胸相併而成，而初次方中但注重溫病結胸，惟生薑一味為治寒飲結胸之藥。
因此二病之因，一涼一熱，原難並治。
若將方中之生薑改為乾薑，則溫病之熱必不退。
至若生薑之性雖熱，而與涼藥並用實又能散熱。
迨至溫病熱退，然後重用乾薑以開其寒飲。
此權其病勢之緩急先後分治，而仍用意周匝，不至顧此失彼，是以能循序奏效也。
<h2><span class="darkgreen">71．論霍亂治法</span></h2>
霍亂為最險要緊急之證，且其證分陰陽，陰證宜治以溫藥，陽證宜治以涼藥，設或辨證不清，而涼熱誤投，必凶危立見。
即辨證清矣，而用藥涼熱不爽，亦未必能救其強半也。
己未孟秋，奉天霍亂盛行，吐瀉轉筋，甚者脈閉，身冷如冰，而心中發熱，嗜飲涼水。
愚斷為陽證，而擬得急救回生丹一方，藥性雖涼，然善發汗，且善解毒，能使內伏之毒熱透表外出，而身之涼者可溫，脈之閉者可現，服此方者，大抵皆愈。
繼又擬得衛生防疫寶丹方，於前方之中加辛香溫通之藥兩味，俾其藥性涼熱適均，日服數十粒可暗消病根於無形。
若含數粒，可省視病人不受傳染。
時有劉××見病者臥街頭，吐瀉轉筋，病勢垂危，而劉××適帶有衛生防疫寶丹，與以數十粒，復至茶館尋開水半盞，俾送下，須臾吐瀉轉筋皆愈，而可起坐矣。
繼有尚××，來院購防疫之藥，即將衛生防疫寶丹二百包與之。
其煤礦工人患霍亂者，或服八十粒，或服一百二十粒，皆完全救愈，由斯知衛生防疫寶丹之於霍亂，既可防之於未然，又可制之於既發，其功效亦不減急救回生丹也。

【《時行伏陰芻言》李××評語原文】辛酉六月三十日，余方就診戚家，不意長兒××（現年十二）大瀉不止，及余回家，而吐亦作矣。
其脈尤緊而遲，四末微麻，頭疼，身熱，無汗，口渴，此伏陰而兼外感也，遂投以先生所創之急救回生丹。
小兒此證雖屬伏陰，因有兼證，須兼解表，且先生謂此丹服之可溫復得汗，故與之。
從此可知無論伏陰霍亂，其病初起時，可先與此丹，令其得汗以減其勢，而後再分途治之可也（若但系伏陰證先與以先生所制衛生防疫寶丹更妙）。
乃服藥後，須臾汗出，吐瀉之勢亦稍緩。
繼與以漂蒼朮三錢，枳殼二錢，厚朴錢半，西砂仁、廣陳皮、炙甘草、蘇葉各一錢，薄荷八分，加生薑、大棗，煎湯服之，未盡劑而愈。
<strong>按</strong>
：其子兼外感，所以身熱口渴。
若但為伏陰，初則吐瀉，繼則身冷、轉筋、目眶塌陷，無一不與霍亂相同，惟心中不覺發熱，且四肢有拘急之象耳。
斯實彷彿陰證霍亂，與《傷寒論》所載之霍亂相似，故其書所載復陽消陰法即系附子理中湯。
今李××於其初得，謂可治以急救回生丹，且謂若治以衛生防疫寶丹更妙。
蓋衛生防疫寶丹，初服下覺涼，繼則終歸於熱，因冰片、薄荷冰皆性熱用涼也，況細辛、白芷原屬溫熱之品，是以此丹之妙用，在上能清，在下能溫耳。
至急救回生丹，無辛、芷之熱，硃砂又加重，藥性似偏於涼矣，然硃砂原汞硫化合，涼中含有熱性，況冰片、薄荷冰亦加多，發汗甚捷，服後無論新受之外感，久伏之邪氣，皆可由汗透出。
由斯觀之，若果系陽證霍亂，即放膽投以急救回生丹，必能回生。
若不能斷其為陰為陽，即投以衛生防疫寶丹，亦無不效也。

衛生防疫寶丹多服亦可發汗，無論霍亂因涼因熱，用之皆效，並治一切暴病痧證，頭疼，心煩，四肢作疼，泄瀉，痢疾，呃逆（治此證尤效）。
若無病者，每飯後服二十粒，能使飲食速消，飯量驟加，實為健胃良藥。
且每日服之，尤能預防一切雜證，不受傳染。

霍亂之證，有但用上二方不效者，其吐瀉已極，奄奄一息將脫者是也。
方書有謂霍亂為脫疫者，實指此候。
此時無論病因為涼為熱，皆當急用人參八錢以復其陽，生山藥一兩、生杭芍六錢以滋其陰，山萸肉八錢以斂肝氣之脫（此證吐瀉之始，肝木助邪侮土，吐瀉之極而肝氣轉先脫將肝氣斂住而元氣可固），炙甘草三錢以和中氣之漓，赭石細末四錢引人參之力下行即以防其嘔吐，硃砂、童便（先用溫熱童便送服硃砂細末五分再煎服前藥）以交其心腎。
此方名急救回陽湯，實陰陽俱補也。
心中覺熱者，加天冬六七錢。
身涼、脈不見、心中分毫不覺熱者，去芍藥，加烏附子一錢。
若心中猶覺熱，雖身涼脈閉，不可投以熱藥。
汗多者，萸肉可用至兩餘。
方中人參，若用野臺參，即按方中分量，若用野山參，分量宜減半，另燉兌服。
　按　：此方當用於吐瀉既止之後，若其勢雖垂危，而吐瀉猶未止，仍當審其涼熱，用前二方，以清內毒，然後以此方繼之。
其服藥距離時間，約在多半點鐘。
曾治奉天寇姓媼，霍亂吐瀉一日夜，及愚診視時，吐瀉已止，周身皆涼，六脈閉塞，精神昏憒，閉目無聲，而呼之仍有知覺，且恆蹙其額，知霍亂之毒猶擾亂於其心中也。
問其吐瀉時情狀，常覺心中發熱，頻頻嗜飲涼水，知其確係陽證。
先與以急救回生丹三分之一，和溫開水灌下。
遲半點鐘，視其形狀較安，仍身涼無脈，俾煎急救回陽湯一劑，徐徐灌下，且囑其服藥以後，且不時少與以溫開水。
至翌晨，復為診視，身熱脈出，已能言語，仍自言心中熱甚。
遂用玄參二兩，潞參一兩，煎湯一大碗，俾徐徐溫飲下，盡劑而愈。
詳觀此案，當知用急救回陽湯之方針矣。

上所擬治霍亂三方，急救回生丹宜於霍亂之偏熱者；衛生防疫寶丹，宜於霍亂之偏涼者；急救回陽湯以救霍亂之將脫者。
治霍亂之方，似已略備。
然霍亂中間有大涼、大熱之證，似宜另商治法，今更進而申論之。
《傷寒論》之論霍亂也，主於寒，且主於大寒，若理中加附子、通脈四逆加人參諸方，皆治大寒之藥也。
然其各節中多言惡寒，四肢拘急，厥冷，或吐利汗出，或寒多不用水，必其病象中現如此形狀，且脈象沉細欲無者，方可酌用《傷寒論》中諸方以急回其陽。
陽回之後，間有覺煩熱者，又宜急服涼潤滋陰之藥，以善其後。
蓋陽回其心臟跳動有力，則脈可復，身可熱，吐瀉亦可止。
因其從前吐瀉過劇，傷其陰分，是以陽回之後恆有覺煩熱者，故又宜服涼潤滋陰之藥以善其後也。
然此等證極少，愚經歷霍亂多次，所治若此等證者不過四五焉。

至霍亂之大熱者，則恆有之。
憶昔壬寅孟秋，邑中霍亂盛行，按涼治者多僨事，按熱治者亦愈否參半，惟放膽恣飲新汲井泉水者皆愈，愚則重用羚羊角治愈此證若干。
後愚問恣飲井泉水愈者數人，皆言彼時雖吐瀉交作，脈微身涼，而心中則熱而且渴，須臾難忍，惟恣飲涼水可稍解，飲後須臾復吐出，又須再飲，過半日涼水飲近一大水桶，熱渴漸愈而吐瀉亦止矣。
　按　：此原當飲以冰水，或食冰塊，而鄉村無冰，故以井泉水代之。

丁卯季夏，天氣炎熱非常，愚臨睡時偶食西瓜數塊，睡至黎明，覺心中擾亂噁心，連吐三次，繼又作瀉。
急服急救回生丹錢許，心中稍安。
須臾病又如舊，且覺心中發熱，火氣上騰，右腿轉筋，而身不涼，脈不閉。
自知純系熱證。
《千金方》治霍亂用治中湯（即理中湯），轉筋者加石膏，是霍亂之兼熱者原可重用石膏也。
遂煎白虎加人參湯一大劑，服後病又稍愈。
須臾仍然反復，心中熱渴，思食冰。
遂買冰若干，分作小塊吞之，閱點半鐘，約食冰二斤，熱渴、吐瀉俱止，而病若失矣。
此雖因食涼物激動伏暑之熱，然吐瀉轉筋非霍亂而何也？上二案皆證之大熱者也，若無井泉水與無冰之處，可用鮮梨片或西瓜蘸生石膏細末食之，此愚治寒溫之病陽明大熱且嘔不受藥者之方也。
究之其病發動之時，其大涼者仍宜先服衛生防疫寶丹，其大熱者仍宜先服急救回生丹，因此二藥皆能除毒菌、助心臟，使心臟不至受毒麻痹，病自無危險也。

申濟人（順義縣人）曰，「霍亂有陰陽之辨。
若於六、七月間，或棲當樓窗，或夜臥露地，忽患上吐下瀉、兩腿筋抽、眼窩青、唇黑、身涼、有汗、脈沉伏者，此陰證也，急以針刺尺澤、少澤、委中（此穴宜深寸許）、十宣，若吐瀉不止，刺中脘、水分，其病立愈。
若身熱、無汗、脈沉緊、腹疼甚、嘔而不得上出、脹而不得下瀉，此陽證也，急用針刺少商、委中、尺澤，腹疼不止，刺氣海、章門、足三里，依法灸刺，無不愈者。
<strong>按</strong>
：此論辨陰陽之證頗精確。
其謂陰證腿筋抽者，非轉筋也，即《傷寒論》所謂四肢拘急也。
若轉筋，則陰陽之證皆有矣。
其謂眼窩青、唇黑者，斯實陰證之明徵。
其謂身涼、脈沉伏者，陽證亦間有之，然陰證至此時恆惡寒，身欲厚復；陽證則始終不惡寒，即復以單被亦不欲。
至其謂陰證有汗，陽證無汗，此論最確。
又其論陰證，未言腹疼，論陽證則言腹疼甚，蓋陽證邪正相爭，仍有抗拒之力，其吐不得吐、瀉不得瀉者必然腹疼，即吐瀉頻頻者亦恆腹疼，至陰證則邪太盛，正太衰，毫無抗拒之力，初得或猶有腹疼者，至吐瀉數次後即不腹疼矣。
至其以腹疼、吐不能吐、瀉不能瀉，名為乾霍亂者，專屬於陽證，尤具有特識。
所論針刺十餘穴皆為治此證要著，即不諳針灸者亦宜單習此十餘穴，以備不時之需，且臨時果能針藥並用，證愈必速。
總之證無論涼熱，凡驗其病原蟲若蝌蚪形而曲其尾者，皆霍亂也。
又天津鮑××曰：「余遇純陰霍亂，分毫不覺熱者，恆用大塊生薑切成方片，密排臍上兩層，摶艾絨如棗大灸之，其吐瀉轉筋可立止。」
<h2><span class="darkgreen">72．論肝病治法</span></h2>
（附：新擬和肝丸）
肝為厥陰，中見少陽，且有相火寄其中，故《內經》名為將軍之官，其性至剛也。
為其性剛，當有病時恆侮其所勝，以致脾胃受病，至有脹滿、疼痛、泄瀉種種諸證。
因此方書有平肝之說，謂平肝即所以扶脾。
若遇肝氣橫恣者，或可暫用而不可長用。
因肝應春令，為氣化發生之始，過平則人身之氣化必有所傷損也。
有謂肝於五行屬木，木性原善條達，所以治肝之法當以散為補（方書謂肝以斂為瀉以散為補）。
散者即升發條達之也，然升散常用，實能傷氣耗血，且又暗傷腎水以損肝木之根也。

有謂：肝惡燥喜潤。
燥則肝體板硬，而肝火肝氣即妄動；潤則肝體柔和，而肝火肝氣長寧靜。
是以方書有以潤藥柔肝之法。
然潤藥屢用，實與脾胃有礙，其法亦可暫用而不可長用。
然則治肝之法將惡乎宜哉？
《內經》謂：「厥陰不治，求之陽明」。
《金匱》謂：「知肝之病，當先實脾。」先聖後聖，其揆如一，此誠為治肝者之不二法門也。
惜自漢、唐以還，未有發明其理者。
獨至黃坤載，深明其理謂：「肝氣宜升，膽火宜降。
然非脾氣之上行，則肝氣不升，非胃氣之下行，則膽火不降。」旨哉此言，誠窺《內經》、《金匱》之精奧矣。
由斯觀之，欲治肝者，原當升脾降胃，培養中宮，俾中宮氣化敦厚，以聽肝木之自理。
即有時少用理肝之藥，亦不過為調理脾胃劑中輔佐之品。
所以然者，五行之土原能包括金木水火四行，人之脾胃屬土，其氣化之敷布，亦能包括金木水火諸臟腑。
所以脾氣上行則肝氣自隨之上升，胃氣下行則膽火自隨之下降也。
又《內經》論厥陰治法，有「調其中氣，使之和平」之語。
所謂調其中氣者，即升脾降胃之謂也。
所謂使之和平者，即升脾降胃而肝氣自和平也。
至仲景著《傷寒論》，深悟《內經》之旨，其厥陰治法有吳茱萸湯；厥陰與少陽臟腑相依，乃由厥陰而推之少陽治法，有小柴胡湯。
二方中之人參、半夏、大棗、生薑、甘草，皆調和脾胃之要藥也。
且小柴胡湯以柴胡為主藥，而《神農本草經》謂其主腸胃中結氣，飲食積聚，寒熱邪氣，推陳致新。
三複《神農本草經》之文，則柴胡實亦為陽明胃府之藥，而兼治少陽耳。
欲治肝膽之病者，易弗祖《內經》而師仲景哉！
獨是，肝之為病不但不利於脾，舉凡驚癇、癲狂、眩暈、腦充血諸證西人所謂腦氣筋病者，皆與肝經有涉。
蓋人之腦氣筋發源於腎，而分派於督脈，系淡灰色之細筋。
肝原主筋，肝又為腎行氣，故腦氣筋之病實與肝臟有密切之關係也。
治此等證者，當取五行金能制木之理，而多用五金之品以鎮之，如鐵鏽、鉛灰、金銀箔、赭石（赭石鐵養化合亦含有金屬）之類，而佐以清肝潤肝之品，若羚羊角、青黛、芍藥、龍膽草、牛膝（牛膝味酸入肝，善引血火下行，為治腦充血之要藥，然須重用方見奇效）諸藥，俾肝經風定火熄，而腦氣筋亦自循其常度，不至有種種諸病也。
若目前不能速愈者，亦宜調補脾胃之藥佐之，而後金屬及寒涼之品可久服無弊。
且諸證多系挾有痰涎，脾胃之升降自若而痰涎自消也。

有至要之證，其病因不盡在肝，而急則治標，宜先注意於肝者，元氣之虛而欲上脫者是也。
其病狀多大汗不止，或少止復汗，而有寒熱往來之象。
或危極至於戴眼，不露黑睛；或無汗而心中搖搖，需人按住；或兼喘促。
此時宜重用斂肝之品，使肝不疏泄，即能杜塞元氣將脫之路。
至汗止、怔忡、喘促諸疾暫愈，而後徐圖他治法。
宜重用山茱萸淨肉至二兩（《神農本草經》山萸肉主治寒熱即指此證），斂肝即以補肝，而以人參、赭石、龍骨、牡蠣諸藥輔之。
拙著來復湯後載有本此法挽回垂絕之證數則，可參閱也。

究之肝膽之為用，實能與脾胃相助為理。
因五行之理，木能侮土，木亦能疏土也。
曾治有飲食不能消化，服健脾暖胃之藥百劑不效。
診其左關太弱，知系肝陽不振，投以黃耆（其性溫升肝木之性亦溫升有同氣相求之義，故為補肝之主藥）一兩，桂枝尖三錢，數劑而愈。
又治黃疸，診其左關特弱，重用黃耆煎湯，送服《金匱》黃疸門硝石礬石散而愈。
若是皆其明徵也。
且膽汁入於小腸，能助小腸消化食物，此亦木能疏土之理。
蓋小腸雖屬火，而實與胃腑一體相連，故亦可作土論。
膽汁者，原由肝中回血管之血化出，而注之於膽，實得甲乙木氣之全，是以在小腸中能化胃中不能化之食，其疏土之效愈捷也。
又西人謂肝中為回血管會合之處，或肝體發大，或肝內有熱，各管即多凝滯壅脹。
由斯知疏達肝鬱之藥，若柴胡、川芎、香附、生麥芽、乳香、沒藥皆可選用；而又宜佐以活血之品，若桃仁、紅花、樗雞、䗪蟲之類，且又宜佐以瀉熱之品，然不可驟用大涼之藥，恐其所瘀之血得涼而凝，轉不易消散，宜選用連翹、茵陳、川楝子、梔子（梔子為末，燒酒調敷，善治跌打處青紅腫疼，能消瘀血可知）諸藥，涼而能散，方為對證。

肝體木硬，宜用柔肝之法。
至柔肝之藥，若當歸、芍藥、柏子仁、玄參、枸杞、阿膠、鱉甲皆可選用，而亦宜用活血之品佐之。
而活血藥中尤以三七之化瘀生新者為最緊要之品，宜煎服湯藥之外，另服此藥細末日三次，每次錢半或至二錢。
則肝體之木硬者，指日可柔也。

《內經》謂：「肝苦急，急食甘以緩之。」所謂苦急者，乃氣血忽然相併於肝中，致肝臟有急迫難緩之勢，因之失其常司。
當其急迫之時，肝體亦或木硬，而過其時又能復常。
故其治法，宜重用甘緩之藥以緩其急，其病自愈，與治肝體長此木硬者有異。
曾閱《山西醫志》二十四期，有人過服燥熱峻烈之藥，驟發痙厥，角弓反張，口吐血沫。
喬××遵《內經》之旨，但重用甘草一味，連煎服，數日全愈，可謂善讀《內經》者矣。
然此證若如此治法仍不愈者，或加以涼潤之品，若羚羊角、白芍，或再加鎮重之品，若硃砂（研細送服）、鐵鏽，皆可也。
<strong>【新擬和肝丸】</strong>
治肝體木硬，肝氣鬱結，肝中血管閉塞，及肝木橫恣侮克脾土。
其現病或脅下脹疼，或肢體串疼，或飲食減少，嘔噦，吞酸，或噫氣不除，或呃逆連連，或頭疼目脹、眩暈、痙癇，種種諸證。

粉甘草（五兩細末）　生杭芍（三兩細末）　青連翹（三兩細末）　廣肉桂（兩半去粗皮細末）　冰片（三錢細末）　薄荷冰（四錢細末）　片硃砂（三兩細末）
上藥七味，將前六味和勻，水泛為丸，梧桐子大，晾乾（不宜曬），用硃砂為衣，勿餘剩。
務令堅實光滑始不走味。
每於飯後一點鐘服二十粒至三十粒，日再服。
病急劇者，宜空心服；或於服兩次之後，臨睡時又服一次更佳。
若無病者，但以為健胃消食藥，則每飯後一點鐘服十粒即可。

數年來肝之為病頗多，而在女子為尤甚。
醫者習用香附、青皮、枳殼、延胡開氣之品，及柴胡、川芎升氣之品。
連連服之，恆有肝病未除，元氣已弱，不能支持，後遇良醫，亦殊難為之挽救，若斯者良可慨也。
此方用甘草之甘以緩肝；芍藥之潤以柔肝；連翹以散其氣分之結（嘗單用以治肝氣鬱結有殊效）；冰片、薄荷冰以通其血管之閉；肉桂以抑肝木之橫恣；硃砂以制肝中之相火妄行。
且合之為丸，其味辛香甘美，能醒脾健胃，使飲食加增。
又其藥性平和，在上能清，在下能溫（此藥初服下覺涼及行至下焦則又變為溫性）。
故凡一切肝之為病，服他藥不愈者，徐服此藥，自能奏效。
<h2><span class="darkgreen">73．論黃疸有內傷外感及內傷外感之兼證並詳治法</span></h2>
黃疸之證，中說謂脾受濕熱，西說謂膽汁濫行，究之二說原可溝通也。
黃疸之載於方書者，原有內傷、外感兩種，試先以內傷者言之。
內傷黃疸，身無熱而發黃，其來以漸，先小便黃，繼則眼黃，繼則周身皆黃，飲食減少，大便色白，恆多閉塞，乃脾土傷濕（不必有熱）而累及膽與小腸也。
蓋人身之氣化由中焦而升降，脾土受濕，升降不能自如以敷布其氣化，而肝膽之氣化遂因之湮瘀（黃坤載謂肝膽之升降由於脾胃確有至理），膽囊所藏之汁亦因之湮瘀而蓄極妄行，不注於小腸以化食，轉溢於血中而周身發黃。
是以仲景治內傷黃疸之方，均是膽脾兼顧。
試觀《金匱》黃疸門，其小柴胡湯顯為治少陽膽經之方無論矣。
他如治谷疸之茵陳蒿湯，治酒疸之梔子黃柏湯，一主以茵陳，一主以梔子，非注重清肝膽之熱，俾肝膽消其炎腫而膽汁得由正路以入於小腸乎？至於硝石礬石方，為治女勞疸之的方，實可為治內傷黃疸之總方。
其方硝石（俗名火硝亦名焰硝）礬石等分為散，大麥粥汁和服方寸匕（約重一錢），日三服，病隨大小便去。
小便正黃色，大便正黑色是也。
特是方中礬石，釋者皆以白礬當之，不無遺議。
考《神農本草經》礬石一名羽涅，《爾雅》又名涅石。
徐氏說文釋涅字，謂黑土在水中，當系染黑之色。
礬石既名為涅石，亦當為染黑色所需之物，豈非今之皂礬乎？是知皂礬、白礬，古人皆名為礬石。
而愚臨症體驗以來，知以治黃疸，白礬之功效，誠不如皂礬。
蓋黃疸之證，中法謂由脾中蘊蓄濕熱，西法謂由膽汁溢於血中。
皂礬退熱燥濕之力，不讓白礬，故能去脾中濕熱。
而其色綠且青（亦名綠礬又名青礬），能兼入膽經，借其酸收之味，以斂膽汁之妄行。
且此物化學家原可用硫酸水化鐵而成。
是知礦中所產之皂礬，亦必多含鐵質。
尤可借金鐵之餘氣，以鎮肝膽之本也。
硝石性寒，能解臟腑之實熱，味鹹入血分，又善解血分之熱。
且其性善消，遇火即燃，又多含養氣。
人身之血，得養氣則赤。
又借硝石之消力，以消融血中之渣滓，則血之因膽汁而色變者，不難復於正矣。
矧此證大便難者甚多，得硝石以軟堅開結，濕熱可從大便而解。
而其鹹寒之性，善清水腑之熱，即兼能使濕熱自小便解也。
至用大麥粥送服者，取其補助脾胃之土以勝濕，而其甘平之性，兼能緩硝礬之猛峻，猶白虎湯中之用粳米也。
<strong>按</strong>
：原方礬石下注有燒字，蓋以礬石酸味太烈，製為枯礬則稍和緩。
而愚實驗以來，知徑用生者，其效更速。
臨證者，相其身體強弱，斟酌適宜可也。

或曰：硝石、朴硝性原相近，仲景他方皆用朴硝，何此方獨用硝石？答曰：朴硝味鹹，硝石則咸而兼辛，辛者金之味也。
就此一方觀之，礬石既含有鐵質，硝石又具有金味，既善理脾中之濕熱，又善制膽汁之妄行，中、西醫學之理，皆包括於一方之中，所以為醫中之聖也。
且朴硝降下之力多，硝石消融之力多（理詳砂淋丸下）。
膽汁之溢於血中者，布滿周身難盡降下，實深賴硝石之善消融也。
又朴硝為水之精華結聚，其鹹寒之性，似與脾濕者不宜。
硝石遇火則燃，兼得水中真陽之氣。
其味之咸不若朴硝，且兼有辛味。
似能散濕氣之鬱結，而不致助脾濕也。

特是《金匱》治內傷黃疸，雖各有主方，而愚臨證經驗以來，知治女勞疸之硝石礬石散不但治女勞疸甚效，即用以治各種內傷黃疸，亦皆可隨手奏效。
惟用其方時，宜隨證制宜而善為變通耳。
<strong>按</strong>
：硝石礬石散原方，用硝石、礬石等分為散，每服方寸匕（約重一錢），大麥粥送下。
其用大麥粥者，所以調和二石之性，使之與胃相宜也。
至愚用此方時，為散藥難服，恆用炒熟大麥面，或小麥面亦可，與二石之末等分，和水為丸，如五味子大，每服二錢，隨證擇藥之相宜者，數味煎湯送下（因藥中已有麥面為丸，不必再送以大麥粥）。
其有實熱者，可用茵陳、梔子煎湯送服。
有食積者，可用生雞內金、山楂煎湯送服。
大便結者，可用大黃、麻仁煎湯送服。
小便閉者，可用滑石、生杭芍煎湯送服。
噁心嘔吐者，可用赭石、青黛煎湯送服。
左脈沉而無力者，可用生黃耆、生薑煎湯送服。
右脈沉而無力者，可用白朮、陳皮煎湯送服。
其左右之脈沉遲而弦，且心中覺涼，色黃黯者，附子、乾薑皆可加入湯藥之中。
脈浮有外感者，可先用甘草煎湯送服西藥阿斯匹林一瓦，出汗後再用甘草湯送服丸藥。
又凡服此丸藥而嫌其味劣者，皆可於所服湯藥中加甘草數錢以調之。

又黃疸之證，西人謂恆有膽石阻塞膽囊之口，若尿道之有淋石也。
硝石、礬石並用，則膽石可消。
又西人謂小腸中有鉤蟲亦可令人成黃疸。
硝石、礬石並用，則鉤蟲可除。
此所以用此統治內傷黃疸，但變通其送服之湯藥，皆可隨手奏效也。

至外感黃疸，約皆身有大熱。
乃寒溫之熱，傳入陽明之府，其熱旁鑠，累及膽脾，或脾中素有積濕，熱入於脾與濕合，其濕熱蘊而生黃，外透肌膚而成疸；或膽中所寄之相火素熾，熱入於膽與火併，其膽管因熱腫閉，膽汁旁溢混於血中，亦外現成疸。
是以仲景治外感黃疸有三方，皆載於《傷寒論》陽明篇，一為茵陳蒿湯，二為梔子柏皮湯，三為麻黃連翹赤小豆湯，皆膽脾並治也。
且統觀仲景治內傷、外感黃疸之方，皆以茵陳蒿為首方。
誠以茵陳蒿性涼色青，能入肝膽，既善瀉肝膽之熱，又善達肝膽之郁，為理肝膽最要之品，即為治黃疸最要之品。

至愚生平治外感黃疸，亦即遵用《傷寒論》三方。
而於其熱甚者，恆於方中加龍膽草數錢。
又用麻黃連翹赤小豆湯時，恆加滑石數錢。
恐連翹利水之力不足，故加滑石以助之。
若其證為白虎湯或白虎加人參湯證及三承氣湯證，而身黃者，又恆於白虎承氣中，加茵陳蒿數錢。
其間有但用外感諸方不效者，亦可用外感諸方煎湯，送服硝石礬石散。

黃疸之證又有先受外感未即病，迨釀成內傷而後發現者。
歲在乙丑，客居滄州，自仲秋至孟冬一方多有黃疸證。
其人身無大熱，心中滿悶，時或覺熱，見飲食則噁心，強食之恆作嘔吐，或食後不能下行，劇者至成結證，又間有腹中覺涼，食後飲食不能消化者。
愚共治六十餘人，皆隨手奏效。
其脈左似有熱，右多郁象，蓋其肝膽熱而脾胃涼也。
原因為本年季夏陰雨連旬，空氣之中所含水分過度，人處其中，臟腑為濕所傷。
肝膽屬木，稟少陽之性，濕鬱久則生熱，脾胃屬土，稟太陰之性，濕鬱久則生寒，此自然之理也。
為木因濕鬱而生熱，則膽囊之口腫脹，不能輸其汁於小腸以化食，轉溢於血分，色透肌表而發黃。
為土因濕鬱而生寒，故脾胃火衰，不能熟腐水穀，運轉下行，是以恆作脹滿，或成結證。
為疏方用茵陳、梔子、連翹各三錢，瀉肝膽之熱，即以消膽囊之腫脹；厚朴、陳皮、生麥芽各二錢，生薑五錢開脾胃之郁，即以祛脾胃之寒；茯苓片、生薏米、赤小豆、甘草各三錢，瀉臟腑之濕，更能培土以勝濕，且重用甘草即以矯茵陳蒿之劣味也（此證聞茵陳之味多噁心嘔吐故用甘草調之）。
服一劑後，心中不覺熱者，去梔子，加生杭芍三錢，再服一劑。
若仍不能食者，用乾薑二錢以代生薑。
若心中不覺熱轉覺涼者，初服即不用梔子，以乾薑代生薑。
涼甚者，乾薑可用至五六錢。
嘔吐者，加赭石六錢或至一兩。
服後吐仍不止者，可先用開水送服赭石細末四五錢，再服湯藥。
胃脘腸中結而不通者，用湯藥送服牽牛（炒熟）為末三錢，通利後即減去。
如此服至能進飲食，即可停藥。
黃色未退，自能徐消。
此等黃疸，乃先有外感內伏，釀成內傷，當於《傷寒論》、《金匱》所載之黃疸以外另為一種矣。

或問：醫學具有科學性質，原貴證實，即議論之間，亦貴確有實據。
仲景治黃疸雖云膽脾並治，不過即其所用之藥揣摩而得。
然嘗考之《傷寒論》，謂「傷寒脈浮而緩，手足自溫，是為系在太陰，太陰者，身當發黃。」是但言發黃證由於脾也。
又嘗考之《金匱》，謂「寸口脈浮而緩，浮則為風，緩則為痹，痹非中風，四肢苦煩，脾色必黃，瘀熱以行」，是《金匱》論黃疸亦責重脾也。
夫古人立言原多渾括，後世註疏宜為詳解。
當西醫未來之先，吾中華方書之祖述仲景者，亦有顯然謂黃疸病由於膽汁溢於血中者乎？答曰：有之。
明季喻嘉言著《寓意草》，其論錢小魯嗜酒成病，謂膽之熱汁滿而溢於外，以漸滲於經絡，則身目俱黃，為酒疸之病云云。
豈非顯然與西說相同乎？夫西人對於此證必剖驗而後知，喻氏則未經剖驗而已知。
非喻氏之智遠出西人之上，誠以喻氏最深於《金匱》、《傷寒論》，因熟讀仲景之書，觀其方中所用之藥而有所會心也。
由斯觀之，愚謂仲景治黃疸原膽脾並治者，固非無稽之談也。
<strong>附錄：</strong>
徐××云：《金匱》硝石礬石散方，原治內傷黃疸，張錫純氏之發明功效卓然大著。
至礬石即皂礬，張石頑亦曾於《本經達源》論及，而先生則引《神農本草經》兼名涅石、《爾雅》又名羽涅，即一涅字，知其當為皂礬，又即其服藥後大便正黑色，愈知其當為皂礬，可謂具有特識。
又於臨證之時，見其左脈細弱者，知系肝陽不能條暢，則用黃耆、當歸、桂枝尖諸藥煎湯送服；若見其右脈濡弱者，知系脾胃不能健運，則用白朮、陳皮、薏米諸藥煎湯送服，不拘拘送以大麥粥，此誠善用古方，更能通變化裁者也。
友人史××，治一婦人病黃病五六年，肌膚面目俱黃，癸亥秋感受客邪，寒熱往來，周身浮腫。
史××與柴胡桂枝湯和解之，二劑腫消，寒熱不作。
遂配硝石礬石散一劑，俾用大麥粥和服。
數日後復來云：此藥入腹似難容受，得無有他慮否？史××令放膽服之：「倘有差錯，吾願領咎。」又服兩劑其黃盡失。
史××欣然述之於予。
予曰：「仲聖之方固屬神矣，苟非張先生之審定而闡發之，則亦沉潛汨沒，黯淡無光耳。」噫！古人創方固難，而今人用方亦豈易易哉！
<h2><span class="darkgreen">74．論水臌氣臌治法</span></h2>
（附：表裡分消湯）
水臌、氣臌形原相近。
《內經》謂「按之窅而不起者，風水也。」愚臨證品驗以來，知凡水證，以手按其腫處成凹，皆不能隨手而起。
至氣臌，以手重按成凹，則必隨手而起。
惟單腹脹病，其中水臌、氣臌皆有，因其所鬱氣與水皆積腹中，不能外透肌肉，按之亦不成凹，似難辨其為水、為氣。
然水臌必然小便短少，氣臌必覺肝胃氣滯，是明徵也。
今試進論其治法。

《金匱》論水病，分風水、皮水、正水、石水。
謂風水、皮水脈浮，正水、石水脈沉。
然水病之劇者，脈之部位皆腫，必重按之成凹其脈方見，原難辨其浮沉。
及觀其治法，脈浮者宜發汗，恆佐以涼潤之藥；脈沉者宜利小便，恆佐以溫通之藥。
是知水腫原分涼熱，其涼熱之脈，可於有力、無力辨之。
愚治此證，對於脈之有力者，亦恆先發其汗，曾擬有表裡分消湯，爰錄其方於下。
<strong>【表裡分消湯】</strong>
麻黃三錢，生石膏、滑石各六錢，西藥阿斯匹林一瓦。
將前三味煎湯，送服阿斯匹林。
若服藥一點鐘後不出汗者，再服阿斯匹林一瓦。
若服後仍不出汗，還可再服，當以汗出為目的。

麻黃之性，不但善於發汗，徐靈胎謂能深入積痰凝血之中，凡藥力所不到之處，此能無微不至，是以服之外透肌表，內利小便，水病可由汗、便而解矣。
惟其性偏於熱，似與水病之有熱者不宜，故用生石膏以解其熱。
又其力雖云無微不至，究偏於上升，故又用滑石引之以下達膀胱，即其利水之效愈捷也。
至用西藥阿斯匹林者，因患此證者，其肌膚為水錮閉，汗原不易發透，多用麻黃又恐其性熱耗陰，阿斯匹林善發汗，又善清熱，故可用為麻黃之佐使，且其原質存於楊柳皮液中，原與中藥並用無礙也。

若汗已透，腫雖見消，未能全愈者，宜專利其小便。
而利小便之藥，以鮮白茅根湯為最效，或與車前並用，則尤效。
憶辛酉臘底，有鄰村學生毛××，年二十，得水腫證，醫治月餘，病益劇，頭面周身皆腫，腹如抱甕，夜不能臥，依壁喘息，蓋其腹之腫脹異常，無容息之地，其氣幾不能吸入故作喘也。
其脈六部細數，心中發熱，小便不利，知其病久陰虛，不能化陽，致有此證。
俾命人力剖凍地，取鮮茅根，每日用鮮茅根六兩，銼碎，和水三大碗，以小鍋煎一沸，即移置爐旁，仍近爐眼徐徐溫之，待半點鐘，再煎一沸，猶如前置爐旁，須臾茅根皆沉水底，可得清湯兩大碗，為一日之量，徐徐當茶溫飲之。
再用生車前子數兩，自炒至微熟，三指取一撮，細細嚼咽之，夜間睡醒時亦如此，嚼服一晝夜，約盡七八錢。
如此二日，小便已利，其腹仍膨脹板硬。
俾用大蔥白三斤，切作絲，和醋炒至將熟，乘熱裹以布，置臍上熨之。
若涼，則仍置鍋中，加醋少許炒熱再熨。
自晚間熨至臨睡時止，一夜小便十餘次，翌晨按其腹如常人矣。
蓋茅根如此煎法，取其新鮮涼潤之性大能滋陰清熱（久煎則無此效）。
陰滋熱清，小便自利。
若遇證之輕者，但用徐服車前子法亦可消腫，曾用之屢次奏功矣。

此證雖因病久陰虛，究非原來陰虛。
若其人平素陰虛，以致小便不利，積成水腫者，宜每用熟地黃兩半，與茅根同煎服。
若恐兩沸不能將地黃煎透，可先將地黃煮十餘沸，再加茅根同煮。
至車前子，仍宜少少嚼服，一日可服四五錢。

至於因涼成水臌者，其脈必細微遲弱，或心中覺涼，或大便泄瀉。
宜用花椒目六錢，炒熟搗爛，煎湯送服生硫黃細末五分。
若服後不覺溫暖，可品驗加多，以服後移時微覺溫暖為度。
蓋利小便之藥多涼，二藥乃性溫能利小便者也。
若脾胃虛損，不能運化水飲者，宜治以健脾降胃之品，而以利小便之藥佐之。

總之，水臌之證，未有小便通利而成者。
是以治此證者，當以利小便為要務。
治小便不利，可參閱拙擬治癃閉諸方各案。

有因胞系了戾，致小便不通者。
其證偶因嘔吐咳逆，或側臥欠伸，仍可通少許，俗名為轉胞病。
孕婦與產後及自高墜下者，間有此病。
拙擬有升麻黃耆湯，曾用之治愈數人，此升提胞系而使之轉正也。

華元化有通小便秘方，愚知之而未嘗試用。
後閱杭報，見蕭××言用其方加升麻一錢，曾治愈其令妹二日一夜小便不通及陶姓男子一日夜小便不通，皆投之即效，方系人參、蓮子心、車前子、王不留行各三錢，甘草一錢，肉桂三分，白果十二枚。
　按　：方中白果，若以治咳嗽，可連皮搗爛用之，取其皮能斂肺也；若以利小便，宜去皮搗爛用之，取其滑而能降也。

至於氣臌，多系脾有瘀滯所致。
蓋脾為後天之主，居中央以運四旁，其中原多回血管，以流通氣化。
若有瘀滯以阻其氣化，腹中即生脹滿，久則積為氣臌，《內經》所謂諸濕腫滿皆屬脾也。
拙擬有雞胵湯，曾用之屢次奏效。
方中之意：用雞內金以開脾之瘀；白朮以助脾之運；柴胡、陳皮以升降脾氣；白芍以利小便，防有蓄水，生薑以通竅絡兼和營衛也。
統論藥性，原在不涼不熱之間。
然此證有偏涼者，則桂、附、乾薑可以酌加；有偏熱者，則芩、連、梔子可以酌加。
若其脈證皆實，服藥數劑不見愈者，可用所煎藥湯送服黑醜頭次所軋細末錢半，服後大便通行，病即稍愈。
然須服原方數日，日用一次，連用恐傷氣分。
此水臌氣臌治法之大略也（醫方篇中載有治水臌氣臌諸方案宜參觀）。
<h2><span class="darkgreen">75．論血臌治法</span></h2>
水臌、氣臌之外，又有所謂血臌者，其證較水臌、氣臌尤為難治。
然其證甚稀少，醫者或臨證數十年不一遇，即或遇之，亦止認為水臌、氣臌，而不知為血臌。
是以方書鮮有論此證者，誠以此證之腫脹形狀，與水臌、氣臌幾無以辨，所可辨者，其周身之回血管紫紋外現耳。

血臌之由，多因努力過甚，激動氣血，或因暴怒動氣，血隨氣升，以致血不歸經，而又未即吐出瀉出，遂留於臟腑，阻塞經絡，周身之氣化因之不通，三焦之水飲因之不行，所以血臌之證初起，多兼水與氣也。
迨至瘀血漸積漸滿，周身之血管皆為瘀血充塞，其回血管膚淺易見，遂呈紫色，且由呈紫色之處，而細紋旁達，初則兩三處，浸至遍身皆是紫紋。
若於回血管紫色初見時，其身體猶可支持者，宜先用《金匱》下瘀血湯加野臺參數錢下之。
其腹中之瘀血下後，可再用藥消其血管中之瘀血，而輔以利水理氣之品。
程功一月，庶可奏效。
若至遍身回血管多現紫色，病候至此，其身體必羸弱已甚，即投以下瘀血湯，恐瘀血下後轉不能支持，可用拙擬化瘀通經散，再酌加三七末服之，或用利水理氣之藥煎湯送服，久之亦可奏效。
若腹中瘀血已下，而周身之紫紋未消者，可用丹參、三七末各一錢，再用山楂四錢煎湯，沖紅糖水送服，日兩次，久自能消。

《金匱》下瘀血湯：大黃三兩（當為今之九錢），桃仁三十個，䗪蟲二十枚去足熬（炒也）。
上三味末之，煉蜜和為四丸，以酒一升（約四兩強）煮一丸，取八合頓服之，瘀血下如豚肝。
　按　：此方必先為丸而後作湯服者，是不但服藥汁，實兼服藥渣也。
蓋如此服法，能使藥之力緩而且大，其腹中瘀久之血，可一服盡下。
有用此方者，必按此服法方效。
又杏仁之皮有毒，桃仁之皮無毒，其皮色紅，活血之力尤大，此方桃仁，似宜帶皮生用。
然果用帶皮生桃仁時，須審辨其確為桃仁，勿令其以帶皮之杏仁誤充。

究之，病血臌者，其身體猶稍壯實，如法服藥，原可治愈。
若至身體羸弱者，即能將其瘀治淨，而轉有危險，此又不可不知。
臨證時務將此事言明，若病家懇求，再為治之未晚也。
<h2><span class="darkgreen">76．論腎弱不能作強治法</span></h2>
《內經》謂：「腎者作強之官，伎巧出焉。」蓋腎之為用，在男子為作強，在女子為伎巧。
然必男子有作強之能，而後女子有伎巧之用也。
是以欲求嗣續者，固當調養女子之經血，尤宜補益男子之精髓，以為作強之根基。
彼方書所載助腎之藥，若海馬、獺腎、蛤蚧之類，雖能助男子一時之作強，實皆為傷腎之品，原不可以輕試也。
惟鹿茸方書皆以為補腎之要品，然止能補腎中之陽，久服之亦能生弊。
惟用鹿角所熬之膠，《神農本草經》謂之白膠，其性陰陽俱補，大有益於腎臟。
是以白膠在《神農本草經》列為上品，而鹿茸止列於中品也。
曾治一人，年近五旬，左腿因受寒作疼，教以日用鹿角膠三錢含化服之。
閱兩月復覿面，其人言服鹿角膠半月，腿已不疼。
然自服此藥後，添有興陽之病，因此輟服。
愚曰：「此非病也，乃腎臟因服此而壯實也。」觀此，則鹿角膠之為用可知矣。
若其人相火衰甚，下焦常覺涼者，可與生硫黃並服。
鹿角膠仍含化服之。
又每將飯之先，服生硫黃末三分，品驗漸漸加多，以服後移時微覺溫暖為度。

《難經》謂命門之處，男以藏精，女以系胞。
胞即胞室，與腎系同連於命門。
西人之生理新發明家謂其處為副腎髓質，又謂其處為射精之機關，是中、西之說同也。
又謂副腎髓質之分泌素名副腎鹼，而雞子黃中實含有此物，可用以補副腎鹼之缺乏。
此說愚曾實驗之，確乎可信。
方用生雞子黃兩、三枚，調開水服之，勿令熟，熟則無效。

愚曾擬一強腎之方，用建蓮子去心為末，焙熟。
再用豬、羊脊髓和為丸桐子大。
每服二錢，日兩次。
常服大有強腎之效，因名其方為強腎瑞蓮丸。
蓋凡物之有脊者，其脊中必有一袋，即督脈也。
其中所藏之液，即脊髓，亦即西人所謂副腎鹼，所以能助腎臟作強。
且督脈之袋上通於腦，凡物之角與腦相連，鹿角最大，其督脈之強可知。
是用鹿角膠以補腎，與用豬、羊脊髓以補腎其理同也。

腎主骨。
胡桃仁最能補腎。
人之食酸齼齒者，食胡桃仁即愈，因齒牙為骨之餘，原腎主之，故有斯效，此其能補腎之明徵也。
古方以治腎經虛寒，與補骨脂並用，謂有木火相生之妙（胡桃屬木補骨脂屬火），若腎經虛寒，泄瀉、骨痿、腿疼用之皆效，真佳方也。

枸杞亦為強腎之要藥，故俗諺有「隔家千里，勿食枸杞」之語。
然素有夢遺之病者不宜單服、久服，以其善興陽也，惟與山萸肉同服，則無斯弊。

紫稍花之性，人皆以為房術之藥，而不知其大有溫補下焦之功。
凡下焦虛寒泄瀉，服他藥不愈者，恆服紫稍花即能愈，其能大補腎中元氣可知。
久久服之，可使全體強壯。
至服之上焦覺熱者，宜少佐以生地黃。
然宜作丸散，不宜入湯劑煎服。
曾治一人，年過四旬，身形羸弱，脈象細微，時患泄瀉，房事不能作強。
俾用紫稍花為末，每服二錢半，日兩次；再隨便嚼服枸杞子五六錢。
兩月之後，其身形遽然強壯，泄瀉痿廢皆愈。
再診其脈，亦大有起色。
且從前覺精神腦力日浸衰減，自服此藥後則又覺日浸增加矣。
<h2><span class="darkgreen">77．論沖氣上衝之病因病狀病脈及治法</span></h2>
沖氣上衝之病甚多，而醫者識其病者甚少。
即或能識此病，亦多不能洞悉其病因，而施以相當之治法。
沖者，奇經八脈之一，其脈在胞室之兩旁，與任脈相連，為腎臟之輔弼，氣化相通。
是以腎虛之人，沖氣多不能收斂，而有上衝之弊。
況衝脈之上系原隸陽明胃府，因沖氣上衝，胃府之氣亦失其息息下行之常（胃氣以息息下行為常），或亦轉而上逆，阻塞飲食，不能下行，多化痰涎，因腹中膨悶、噦氣、呃逆連連不止，甚則兩肋疼脹、頭目眩暈。
其脈則弦硬而長，乃肝脈之現象也。
蓋沖氣上衝之證，固由於腎臟之虛，亦多由肝氣恣橫，素性多怒之人，其肝氣之暴發，更助沖胃之氣上逆，故脈之現象如此。
治此證者，宜以斂沖、鎮沖為主，而以降胃、平肝之藥佐之。
其脈象數而覺熱者，宜再輔以滋陰退熱之品。
愚生平治愈此證已不勝紀，近在滄州連治愈數人，爰將治愈之案詳列於下，以備參觀。

滄州安××，年十八九，胸脅滿悶，飲食減少，時作噦逆，腹中漉漉有聲，蓋氣衝痰涎作響也，大便乾燥，脈象弦長有力。
為疏方，用生龍骨、牡蠣、代赭石各八錢，生山藥、生芡實各六錢，半夏、生杭芍各四錢，芒硝、蘇子各二錢，厚朴、甘草各錢半。
一劑後，脈即柔和。
按方略有加減，數劑全愈。

陳修園謂龍骨、牡蠣為治痰之神品，然泛用之多不見效，惟以治此證之痰，則效驗非常。
因此等痰涎，原因沖氣上衝而生，龍骨、牡蠣能鎮斂沖氣，自能引導痰涎下行也。
蓋修園原謂其能導引逆上之火、氾濫之水，下歸其宅，故能治痰。
夫火逆上，水氾濫，其中原有沖氣上衝也。

趙××，因有沖氣上衝病，自言患此病已三年，百方調治，毫無效驗。
其病，脈情狀大略與前案同，惟無痰聲漉漉，而尺脈稍弱。
遂於前方去芒硝，加柏子仁、枸杞子各五錢。
連服數劑全愈。

滄州一叟，年七十四歲，性浮躁，因常常忿怒，致沖氣上衝，劇時覺有氣自下上衝，杜塞咽喉，有危在頃刻之勢，其脈左右皆弦硬異常。
為其年高，遂於前第二方中加野臺參三錢，一劑見輕。
又服一劑，沖氣遂不上衝。
又服數劑以善其後。
為治此證多用第二方加減，因名為降胃鎮沖湯。
<h2><span class="darkgreen">78．論火不歸原治法</span></h2>
方書謂下焦之火生於命門，名為陰分之火，又謂之龍雷之火，實膚淺之論也。
下焦之火為先天之元陽，生於氣海之元氣。
蓋就其能撐持全身論，則為元氣；就其能溫暖全身論，則為元陽。
此氣海之元陽，為人生命之本源，無論陰分、陽分之火，皆於此肇基。
氣海，純系脂膜護繞摶結而成。
其脂膜旁出一條，與脊骨自下數第七節相連。
夾其七節兩旁，各有一穴，《內經》謂七節之旁中有小心也。
而氣海之元陽由此透入脊中，因元陽為生命之本，故於元陽透脊之處謂之命門。
由斯觀之，命門之實用，不過為氣海司管鑰之職，下焦之火，仍當屬於氣海之元陽。
論下焦之火上竄不歸原，亦氣海元陽之浮越也。
然其病渾名火不歸原，其病因原有數端，治法各有所宜，爰詳細臚列於下。

有氣海元氣虛損，不能固攝下焦氣化，致元陽因之浮越者。
其脈尺弱寸強，浮大無根。
其為病，或頭目眩暈，或面紅耳熱，或心熱怔忡，或氣粗息賁。
宜治以淨萸肉、生山藥各一兩，人參、玄參、代赭石、生龍骨、生牡蠣各五錢。
心中發熱者，酌加生地黃、天冬各數錢，補而斂之，鎮而安之，元陽自歸其宅也。
方中用赭石者，因人參雖饒有溫補之性，而力多上行，與赭石並用，則力專下注，且赭石重墜之性，又善佐龍骨、牡蠣以潛陽也。
有下焦真陰虛損，元陽無所繫戀而浮越者。
其脈象多弦數，或重按無力。
其證時作灼熱，或口苦舌乾，或喘嗽連連。
宜用生山藥、熟地黃各一兩，玄參、生龍骨、生牡蠣、生龜板、甘枸杞各五錢，生杭芍三錢，生雞內金、甘草各錢半。
此所謂壯水之主，以制陽光也。

若其下焦陰分既虛，而陽分亦微有不足者，其人上焦常熱，下焦間有覺涼之時，宜治以《金匱》崔氏八味丸，以生地易熟地（原方乾地黃即是藥房中生地），更宜將茯苓、澤瀉分量減三分之二，將丸劑一料，分作湯藥八劑服之。

有氣海元陽大虛，其下焦又積有沉寒錮冷，逼迫元陽如火之將滅，而其焰轉上竄者。
其脈弦遲細弱，或兩寸浮分似有力。
其為證：心中煩躁不安，上焦時作灼熱，而其下焦轉覺涼甚，或常作泄瀉。
宜用烏附子、人參、生山藥各五錢，淨萸肉、胡桃肉各四錢，赭石、生杭芍、懷牛膝各三錢，雲苓片、甘草各錢半。
泄瀉者宜去赭石。
此方書所謂引火歸原之法也。
方中用芍藥者，非以解上焦之熱，以其與參、附並用，大能收斂元陽，下歸其宅。
然引火歸原之法，非可概用於火不歸原之證，必遇此等證與脈，然後可用引火歸原之法，又必須將藥晾至微溫，然後服之，方與上焦之燥熱無礙。

有因沖氣上衝兼胃氣上逆，致氣海元陽隨之浮越者。
其脈多弦長有力，右部尤甚，李士材脈訣歌括所謂直上直下也。
其證覺胸中滿悶煩熱，時作呃逆，多吐痰涎，劇者覺痰火與上衝之氣杜塞咽喉，幾不能息。
宜治以拙擬降胃鎮沖湯（方見「論沖氣上衝之病因病狀病脈及治法」一節），俾沖、胃之氣下降，而諸病自愈矣。

有因用心過度，心中生熱，牽動少陽相火（即膽肝中所寄之相火），上越且外越者。
其脈寸關皆有力，多兼滑象，或脈搏略數。
其為病：心中煩躁不安，多生疑惑，或多忿怒，或覺熱起脅下，散於周身。
治用生懷山藥細末六七錢，煮作粥，晨間送服芒硝三錢，晚送服西藥臭剝兩瓦。
蓋芒硝鹹寒，善解心經之熱，以開心下熱痰（此證心下多有熱痰）；臭剝性亦鹹寒，能解心經之熱，又善制相火妄動。
至送以山藥粥者，因鹹寒之藥與脾胃不宜，且能耗人津液，而山藥則善於養脾胃、滋津液，用之送服硝、剝，取其相濟以成功，猶《金匱》之硝石礬石散送以大麥粥也。

有因心肺脾胃之陽甚虛，致寒飲停於中焦，且溢於膈上，逼迫心肺脾胃之陽上越兼外越者。
其脈多弦遲細弱，六部皆然，又間有浮大而軟，按之豁然者。
其現證：或目眩耳聾，或周身發熱，或覺短氣，或咳喘，或心中發熱，思食鮮果，而食後轉覺心中脹滿病加劇者。
宜用拙擬理飲湯。
服數劑後，心中不覺熱、轉覺涼者，去芍藥。
或覺氣不足者，加生箭耆三錢。
此證如此治法，即方書所謂用溫燥健補脾胃之藥可以制伏相火。
不知其所伏者非相火，實系溫燥之藥能掃除寒飲，而心肺脾胃之陽自安其宅也。

上所列火不歸原之證，其病因雖不同，而皆系內傷。
至外感之證，亦有火不歸原者，傷寒、溫病中之戴陽證是也。
其證之現狀：面赤、氣粗、煩躁不安，脈象雖大，按之無力，又多寸盛尺虛。
此乃下焦虛寒孤陽上越之危候，頗類寒溫中陰極似陽證。
然陰極似陽，乃內外異致，戴陽證乃上下異致也。
宜用《傷寒論》通脈四逆湯，加蔥、加人參治之（原方原謂面赤者加蔥，面赤即戴陽證）。

特是戴陽之證不一。
使果若少陰脈之沉細，或其脈非沉細而按之指下豁然毫無根柢，且至數不數者，方可用通脈四逆湯方。
若脈沉細而數或浮大而數者，其方即斷不可用。
曾治王××，年四十餘，身形素虛，傷寒四五日間，延為診視。
其脈關前洪滑，兩尺無力。
為開拙擬仙露湯，因其尺弱囑其將藥徐徐飲下，一次只溫飲一大口，防其寒涼侵下焦也。
病家忽愚所囑，竟頓飲之，遂致滑瀉數次，多帶冷沫，上焦益覺煩躁，鼻如煙燻，面如火炙，其關前脈大於從前一倍，數至七至。
知其已成戴陽之證，急用野臺參一兩，煎湯八分茶盅，兌童便半盅（須用五歲以下童子便），將藥碗置涼水盆中，候冷頓飲之。
又急用知母、玄參、生地各一兩，煎湯一大碗候用。
自服參後，屢診其脈。
過半點鐘，脈象漸漸收斂，脈搏似又加數，遂急用候服之藥燉極熱，徐徐飲下，一次只飲藥一口，閱兩點鐘盡劑，周身微汗而愈。
<strong>按</strong>
：此證上焦原有燥熱，因初次涼藥頓服，透過病所，直達下焦，上焦燥熱仍留。
迨下焦滑瀉，元陽上浮，益助上焦之熱，現種種熱象，脈數七至。
此時不但薑、附分毫不敢用，即單用人參，上焦之燥熱亦必格拒不受。
故以童便之性下趨者佐之，又復將藥候至極涼頓服下。
迨遲之有傾，脈象收斂，至數加數，是下焦得參溫補之力而元陽收回，其上焦因參反激之力而燥熱益增也。
故又急用大涼大潤之藥，乘熱徐徐飲之，以清上焦之燥熱，而不使其寒涼之性復侵下焦。
此於萬難用藥之際，仍欲用藥息息吻合，實亦費盡躊躇矣。
<h2><span class="darkgreen">79．論腰疼治法</span></h2>
方書謂：「腰者腎之府，腰疼則腎將憊矣。」夫謂腰疼則腎將憊，誠為確論。
至謂腰為腎之府，則尚欠研究。
何者？凡人之腰疼，皆脊梁處作疼，此實督脈主之。
督脈者，即脊梁中之脊髓袋，下連命門穴處，為人之副腎臟（是以不可名為腎之府）。
腎虛者，其督脈必虛，是以腰疼。
治斯證者，當用補腎之劑，而引以入督之品。
曾擬益督丸一方，徐徐服之，果系腎虛腰疼，服至月餘自愈。
<strong>【益督丸】</strong>
杜仲四兩酒浸炮黃，菟絲子三兩酒浸蒸熟，續斷二兩酒浸蒸熟，鹿角膠二兩，將前三味為細末，水化鹿角膠為丸，黃豆粒大。
每服三錢，日兩次。
服藥後，嚼服熟胡桃肉一枚。

諸家本草皆謂，杜仲宜炒斷絲用，究之將杜仲炒成炭而絲仍不斷，如此製法殊非所宜。
是以此方中惟用生杜仲炮黃為度。
胡桃仁原補腎良藥，因其含油質過多，不宜為丸，故於服藥之後單服之。

若證兼氣虛者，可用黃耆、人參煎湯送服此丸。
若證兼血虛者，可用熟地、當歸煎湯送服此丸。

有因瘀血腰疼者，其人或過於任重，或自高墜下，或失足閃跌，其脊梁之中存有瘀血作疼。
宜治以活絡效靈丹，加䗪蟲三錢，煎湯服，或用蔥白作引更佳。

李××，腰疼數年不愈，為之診治。
其疼劇時心中恆覺滿悶，輕時則似疼非疼，綿綿不已；亦恆數日不疼。
其脈左部沉弦，右部沉牢。
自言得此病已三年，服藥數百劑，其疼卒未輕減。
觀從前所服諸方，雖不一致，大抵不外補肝腎強筋骨諸藥，間有雜以祛風藥者。
因思《內經》謂通則不痛，而此則痛則不通也。
且即其脈象之沉弦、沉牢，心中恆覺滿悶，其關節經絡必有瘀而不通之處可知也。
爰為擬利關節通絡之劑，而兼用補正之品以輔助之。

生懷山藥（一兩）　大甘枸杞（八錢）　當歸（四錢）　丹參（四錢）　生明沒藥（四錢）　生五靈脂（四錢）　穿山甲（二錢炒搗）　桃仁（二錢）　紅花（錢半）　䗪蟲（五枚）　廣三七（二錢搗細）
藥共十一味。
先將前十味煎湯一大盅，送服三七細末一半。
至煎渣再服時，仍送服其餘一半。

此藥服至三劑，腰已不疼，心中亦不發悶，脈較前緩和，不專在沉分。
遂即原方去山甲，加胡桃肉四錢。
連服十劑，自覺身體輕爽。
再診其脈，六部調勻，腰疼遂從此除根矣。
就此證觀之，凡其人身形不羸弱而腰疼者，大抵系關節經絡不通；其人顯然羸弱而腰疼者，或肝腎有所虧損而然也。

在婦女又恆有行經時腰疼者，曾治一人，年過三旬，居恆呼吸覺短氣，飲食似畏寒涼。
當行經時覺腰際下墜作疼。
其脈象無力，至數稍遲。
知其胸中大氣虛而欲陷，是以呼吸氣短，至行經時因氣血下注大氣亦隨之下陷，是以腰際覺下墜作疼也。
為疏方用生箭耆一兩，桂枝尖、當歸、生明沒藥各三錢。
連服七八劑，其病遂愈。

又治一婦人行經腰疼且兼腹疼，其脈有澀象，知其血分瘀也。
治以當歸、生雞內金各三錢，生明沒藥、生五靈脂、生箭耆、天花粉各四錢，連服數劑全愈。
<h2><span class="darkgreen">80．論肢體痿廢之原因及治法</span></h2>
（附：起痿湯、養腦利肢湯）
《內經》謂：「五臟有病，皆能使人痿。」至後世方書，有謂系中風者，言風中於左，則左偏枯而痿廢，風中於右則右偏枯而痿廢。
有謂系氣虛者，左手足偏枯痿廢，其左邊之氣必虛，右手足偏枯痿廢，其右邊之氣必虛。
有謂系痰瘀者。
有謂系血瘀者。
有謂系風寒濕相併而為痹，痹之甚者即令人全體痿廢。
因痰瘀血瘀及風寒濕痹皆能阻塞經絡也。
乃自腦髓神經司知覺運動之說倡自西人，遂謂人之肢體痿廢皆系腦髓神經有所傷損。
而以愚生平所經驗者言之，則中西之說皆不可廢。
今試列舉素所經驗者於下，以徵明之。

憶在籍時，曾見一豬，其兩前腿忽不能動，須就其臥處飼之，半月後始漸愈。
又旬余解此豬，見其肺上新愈之瘡痕宛然可辨，且有將愈未盡愈者。
即物測人，原可比例，此即《內經》所謂因肺熱葉焦發為痿躄者也。
由斯知五臟有病皆使人痿者，誠不誤也。

在奉天曾治一婦人，年近三旬，因夏令夜寢當窗，為風所襲，遂覺半身麻木，其麻木之邊，肌膚消瘦，浸至其一邊手足不遂，將成偏枯。
其脈左部如常，右部則微弱無力，而麻木之邊適在右。
此因風襲經絡，致其經絡閉塞不相貫通也。
不早祛其風，久將至於痿廢。
為疏方用生箭耆二兩，當歸八錢（用當歸者取其血活風自去也），羌活、知母、乳香、沒藥各四錢，全蠍二錢，全蜈蚣三條。
煎服一劑即見輕，又服數劑全愈。
此中風能成痿廢之明徵也。

在本邑治一媼，年過六旬，其素日氣虛，呼吸常覺短氣。
偶因勞力過度，忽然四肢痿廢，臥不能起，呼吸益形短氣，其脈兩寸甚微弱，兩尺重按仍有根柢，知其胸中大氣下陷，不能斡旋全身也，為疏方用生箭耆一兩，當歸、知母各六錢，升麻、柴胡、桔梗各錢半，乳香、沒藥各三錢，煎服一劑，呼吸即不短氣，手足略能屈伸。
又即原方略為加減，連服數劑全愈，此氣虛成痿廢之明徵也。

在本邑治一媼，年五旬，於仲冬之時忽然昏倒不知人，其胸中似有痰涎，大礙呼吸。
診其脈，微細欲無，且甚遲緩。
其家人謂其平素常覺心中發涼，咳吐黏涎。
知其胸中素有寒飲，又感冬日嚴寒之氣，其寒飲愈凝結杜塞也。
急用胡椒三錢搗碎，煎兩三沸，取濃汁多半杯灌下，呼吸頓形順利。
繼用乾薑六錢，桂枝尖、當歸各三錢，連服三劑，可作呻吟，肢體漸能運動，而左手足仍不能動。
繼治以助氣消痰活絡之劑，左手足亦漸復舊。
此痰瘀能成痿廢之明徵也。

在本邑治一室女，素本虛弱，醫者用補斂之藥太過，月事閉塞，兩腿痿廢，浸至抑搔不知疼癢，其六脈皆有澀象，知其經絡皆為瘀血閉塞也。
為疏方用拙擬活絡效靈丹，加懷牛膝五錢，紅花錢半，䗪蟲五個。
煎服數劑，月事通下，兩腿已漸能屈伸，有知覺。
又為加生黃耆、知母各三錢，服數劑後，腿能任地。
然此等證非倉猝所能全愈，俾將湯劑作為丸劑，久久服之，自能脫然。
此血瘀能成痿廢之明徵也。

族兄××，冬令兩腿作疼，其腿上若胡桃大疙瘩若干。
自言其少時恃身體強壯，恆於冬令半冰半水之中捕魚。
一日正在捕魚之際，朔風驟至，其寒徹骨，遂急還家歇息，片時兩腿疼痛不能任地，因臥熱炕上，復以厚被。
數日後，覺其疼在骨，皮膚轉麻木不仁，浸至兩腿不能屈伸。
後經醫調治，兼外用熱燒酒糠熨之，其疼與木漸愈，亦能屈伸，惟兩腿皆不能伸直。
有人教坐椅上，腳踏圓木棍來往，令木棍旋轉，久之腿可伸直。
如法試演，迨至春氣融和，兩腿始恢復原狀。
然至今已三十年，每屆嚴寒之時，腿仍覺疼，必服熱藥數劑始愈。
至腿上之疙瘩，乃當時因凍凝結，至今未消者也。
愚曰：「此病猶可除根。
然其寒在骨，非草木之品所能奏效，必須服礦質之藥，因人之骨中多函礦質也。」俾先用生硫黃細末五分，於食前服之，日兩次，品驗漸漸加多，以服後覺心中微溫為度。
果用此方將腿疼之病除根。
此風寒濕痹能成痿廢之明徵也。

至西人謂此證關乎腦髓神經者，愚亦確有經驗。
原其神經之所以受傷，大抵因腦部充血所致。
蓋腦部充血之極，可至腦中血管破裂。
至破裂之甚者，管中之血溢出不止，其人即昏厥不復甦醒。
若其血管不至破裂，因被充血排擠隔管壁將血滲出，或其血管破裂少許，出血不多而自止，其所出之血若黏滯於左邊司運動之神經，其右邊手足即痿廢；若黏滯其右邊司運動之神經，其左邊之手足即痿廢。
因人之神經原左右互相管攝也。
此證皆臟腑氣血挾熱上衝，即《內經》所謂血之與氣並走於上之大厥也。
其人必有劇烈之頭疼，其心中必覺發熱，其脈象必然洪大或弦長有力。
《內經》又謂此證「氣反則生，不反則死」，蓋氣反則氣下行，血亦下行，血管之未破裂者，不再虞其破裂，其偶些些破裂者，亦可因氣血之下行而自愈；若其氣不反，血必隨之上升不已，將血管之未破裂者可至破裂，其已破裂者更血流如注矣。
愚因細參《內經》之旨，而悟得醫治此證之方，當重用懷牛膝兩許，以引腦中之血下行，而佐以清火降胃鎮肝之品，俾氣與火不復相併上衝。
數劑之後，其劇烈之頭疼必愈，脈象亦必和平。
再治以化瘀之品以化其腦中瘀血，而以宣通氣血、暢達經絡之藥佐之，肢體之痿廢者自能徐徐愈也。
特是因腦充血而痿廢者，本屬危險之證，所慮者辨證不清，當其初得之時若誤認為氣虛而重用補氣之品，若王勳臣之補陽還五湯，或誤認為中風而重用發表之品，若《千金》之續命湯，皆益助其氣血上行，而危不旋踵矣。
至用藥將其腦充血治愈，而其肢體之痿廢或仍不愈，亦可少用參耆以助其氣分，然必須用鎮肝、降胃、清熱、通絡之藥輔之，方能有效。
因擬兩方於下，以備採用。
<strong>【起痿湯】</strong>
治因腦部充血以致肢體痿廢，迨腦充血治愈，脈象和平，而肢體仍痿廢者。
徐服此藥，久自能愈。

生箭耆（四錢）　生赭石（六錢軋細）　懷牛膝（六錢）　天花粉（六錢）　玄參（五錢）　柏子仁（四錢）　生杭芍（四錢）　生明沒藥（三錢）　生明乳香（三錢）　䗪蟲（四枚大的）　制馬錢子末（二分）
共藥十一味。
將前十味煎湯，送服馬錢子末。
至煎渣再服時，亦送服馬錢子末二分。
<strong>【養腦利肢湯】</strong>
治同前證，或服前方若干劑後肢體已能運動而仍覺無力者。

野臺參（四錢）　生赭石（六錢軋細）　懷牛膝（六錢）　天花粉（六錢）　玄參（五錢）　生杭芍（四錢）　生明乳香（三錢）　生明沒藥（三錢）　威靈仙（一錢）　䗪蟲（四枚大的）　制馬錢子末（二分）
共藥十一味。
將前十味煎湯，送服馬錢子末。
至煎渣再服時，亦送服馬錢子末二分。
上所錄二方，為愚新擬之方，而用之頗有效驗，恆能隨手建功，試舉一案以明之。

天津賀某，得腦充血證，左手足驟然痿廢，其脈左右皆弦硬而長，其腦中疼而且熱，心中異常煩躁。
投以建瓴湯，為其腦中疼而且熱，更兼煩躁異常，加天花粉八錢。
連服三劑後，覺左半身筋骨作疼，蓋其左半身從前麻木無知覺，至此時始有知覺也。
其脈之弦硬亦稍愈。
遂即原方略為加減，又服數劑，脈象已近和平，手足稍能運動，從前起臥轉身皆需人，此時則無需人矣。
於斯改用起痿湯，服數劑，手足之運動漸有力，而脈象之弦硬又似稍增，且腦中之疼與熱從前服藥已愈，至此似又微覺疼熱，是不受黃耆之升補也。
因即原方將黃耆減去，又服數劑，其左手能持物，左足能任地矣，頭中亦分毫不覺疼熱。
再診其脈已和平如常，遂又加黃耆，將方中花粉改用八錢，又加天冬八錢，連服六劑可扶杖徐步，仍覺乏力。
繼又為擬養腦利肢湯，服數劑後，心中又似微熱，因將花粉改用八錢，又加帶心寸麥冬七錢，連服十劑全愈。
<strong>按</strong>
：此證之原因不但腦部充血，實又因腦部充血之極而至於溢血。
迨至充血溢血治愈，而痿廢仍不愈者，因從前溢出之血留滯腦中未化，而周身經絡兼有閉塞處也。
是以方中多用通氣化血之品。
又恐久服此等藥或至氣血有損，故又少加參耆助之，且更用玄參、花粉諸藥以解參耆之熱，赭石、牛膝諸藥以防參耆之升，可謂熟籌完全矣。
然服後猶有覺熱之時，其脈象仍有稍變弦硬之時，於斯或減參耆，或多加涼藥，精心酌斟，息息與病機相赴，是以終能治愈也。
至於二方中藥品平均之實偏於涼，而服之猶覺熱者，誠以參耆之性可因補而生熱，兼以此證之由來，又原因臟腑之熱挾氣血上衝也。
<h2><span class="darkgreen">81．論四肢疼痛其病因涼熱各異之治法</span></h2>
從來人之腿疼者未必臂疼，臂疼者未必腿疼，至於腿臂一時並疼，其致疼之因，腿與臂大抵相同矣。
而愚臨證四十餘年，治愈腿臂一時並疼者不勝記。
獨在奉曾治一媼，其腿臂一時並疼，而致腿疼臂疼之病因則各異，今詳錄其病案於下。

奉天佟姓媼，年五十七歲，於仲冬漸覺四肢作疼，延醫服藥三十餘劑，浸至臥床不能轉側，晝夜疼痛不休。
至正月初旬，求為診視，其脈左右皆浮而有力，舌上微有白苔，知其兼有外感之熱也。
西藥阿斯匹林善發外感之汗，又善治肢體疼痛，俾用一瓦半，白糖水送下，以發其汗。
翌日視之，自言汗後疼稍愈，能自轉側。
而其脈仍然有力，遂投以連翹、花粉、當歸、丹參、白芍、乳香、沒藥諸藥，兩臂疼愈強半，而腿疼則加劇。
自言兩腿得熱則疼減，若服熱藥其疼當愈。
於斯又改用當歸、牛膝、續斷、狗脊、骨碎補、沒藥、五加皮諸藥，服兩劑後腿疼見愈，而臂疼又加劇。
是一人之身，腿畏涼、臂畏熱也。
夫腿既畏涼，其疼也必因有凝結之涼；臂既畏熱，其疼也必因有凝結之熱。
籌思再三，實難疏方。
細診其脈，從前之熱象已無，其左關不任重按。
恍悟其上熱下涼者，因肝木稍虛，或肝氣兼有鬱滯，其肝中所寄之相火不能下達，所以兩腿畏涼；其火鬱於上焦，因肝虛不能敷布，所以兩臂畏熱。
向曾治友人劉××左臂常常發熱，其肝脈虛而且郁，投以補肝兼舒肝之劑而愈，以彼例此，知旋轉上熱下涼之機關，在調補其肝木而已。
遂又為疏方用淨萸肉一兩，當歸、白芍各五錢，乳香、沒藥、續斷各四錢，連翹、甘草各三錢，每日煎服一劑。
又俾於每日用阿斯匹林一瓦分三次服下。
數日全愈。
方中重用萸肉者，因萸肉得木氣最全，酸斂之中大具條暢之性，是以善補肝又善舒肝。
《神農本草經》謂其逐寒濕痹，四肢之作疼，亦必有痹而不通之處也。
況又有當歸、白芍、乳香、沒藥以為之佐使，故能奏效甚捷也。
<h2><span class="darkgreen">82．論治偏枯者不可輕用補陽還五湯</span></h2>
今之治偏枯者多主氣虛之說，而習用《醫林改錯》補陽還五湯。
然此方用之有效有不效，更間有服之即僨事者，其故何也？蓋人之肢體運動原腦髓神經為之中樞，而腦髓神經所以能司運動者，實賴腦中血管為之濡潤，胸中大氣為之斡旋。
乃有時腦中血管充血過度，甚或至於破裂，即可累及腦髓神經，而腦髓神經遂失其司運動之常職；又或有胸中大氣虛損過甚，更或至於下陷，不能斡旋腦髓神經，而腦髓神經亦恆失其司運動之常職。
此二者，一虛一實，同為偏枯之證，而其病因實判若天淵。
設或藥有誤投，必至凶危立見。
是以臨此證者，原當細審其脈，且細詢其未病之先狀況何如。
若其脈細弱無力，或時覺呼吸短氣，病發之後並無心熱頭疼諸證，投以補陽還五湯，恆見效。
即不效，亦必不至有何弊病。
若其脈洪大有力，或弦硬有力，更預有頭疼眩暈之病，至病發之時，更覺頭疼眩暈益甚，或兼覺心中發熱者，此必上升之血過多，致腦中血管充血過甚，隔管壁泌出血液，或管壁少有罅漏流出若干血液，若其所出之血液，黏滯左邊司運動之神經，其右半身即偏枯，若黏滯右邊司運動之神經，其左半身即偏枯。
此時若投以拙擬建瓴湯，一二劑後頭疼眩暈即愈。
繼續服之，更加以化瘀活絡之品，肢體亦可漸愈。
若不知如此治法，惟確信王勳臣補陽還五之說，於方中重用黃耆，其上升之血益多，腦中血管必將至破裂不止也，可不慎哉！如以愚言為不然，而前車之鑑固有醫案可徵也。

邑某君，年過六旬，患偏枯原不甚劇。
欲延城中某醫治之，不遇。
適有在津之老醫初歸，造門自薦。
服其藥後，即昏不知人，遲延半日而卒。
後其家人持方質愚，系仿補陽還五湯，重用黃耆八錢。
知其必系腦部充血過度以致偏枯也，不然服此等藥何以僨事哉？
又嘗治直隸王××，其口眼略有歪斜，左半身微有不利，時作頭疼，間或眩暈，其脈象洪實，右部尤甚，知其系腦部充血。
問其心中，時覺發熱。
治以建瓴湯，連服二十餘劑全愈。
王××愈後甚喜，而轉念忽有所悲，因告愚曰：「五舍弟從前亦患此證，醫者投以參耆之劑，竟至不起。
向以為病本不治，非用藥有所錯誤，今觀先生所用之方，乃知前方固大謬也。」統觀兩案及王××之言，則治偏枯者不可輕用補陽還五湯，不愈昭然哉！而當時之遇此證者，又或以為中風而以羌活、防風諸藥發之，亦能助其血益上行，其弊與誤用參耆者同也。
蓋此證雖有因兼受外感而得者，然必其外感之熱傳入陽明，而後激動病根而猝發，是以雖挾有外感，亦不可投以發表之藥也。
<h2><span class="darkgreen">83．論鼻淵治法</span></h2>
《內經》謂「膽移熱於腦則辛頞鼻淵。」頞者，鼻通腦之徑路也。
辛頞，則頞中覺刺戟也。
鼻淵者，鼻流濁涕如淵之不竭也。
蓋病名鼻淵，而其病灶實在於頞，因頞中黏膜生炎，有似腐爛，而病及於腦也。
其病標在上，其病本則在於下，故《內經》謂系膽之移熱。
而愚臨證品驗以來，知其熱不但來自膽經，恆有來自他經者。
而其熱之甚者，又恆來自陽明胃腑。
膽經之熱，大抵由內傷積熱而成。
胃腑之熱，大抵由伏氣化熱而成。
臨證者若見其脈象弦而有力，宜用藥清其肝膽之熱，若膽草、白芍諸藥，而少加連翹、薄荷、菊花諸藥輔之，以宣散其熱，且以防其有外感拘束也。
若見其脈象洪而有力，宜用藥清其胃腑之熱，若生石膏、知母諸藥，亦宜少加連翹、薄荷、菊花諸藥輔之。
且濁涕常流，則含有毒性，若金銀花、甘草、花粉諸藥皆可酌加也。
若病久陰虛，脈有數象者，一切滋陰退熱之藥皆可酌用也。
後世方書治此證者，恆用蒼耳、辛夷辛溫之品，此顯與經旨相背也。
夫經既明言為膽之移熱，則不宜治以溫藥可知。
且明言頞辛鼻淵，不宜更用辛溫之藥助其頞益辛，更可知矣。
即使證之初得者，或因外感拘束，宜先投以表散之藥，然止宜辛涼而不可用辛溫也。
是以愚遇此證之脈象稍浮者，恆先用西藥阿斯匹林瓦許汗之，取其既能解表又能退熱也。
拙著石膏解中，載有重用生石膏治愈此證之案數則，可以參觀。
又此證便方，用絲瓜蔓煎湯飲之，亦有小效。
若用其湯當水煎治鼻淵諸藥，其奏效當尤捷也。
<h2><span class="darkgreen">84．詳論咽喉證治法</span></h2>
咽喉之證，有內傷外感，或涼或熱，或虛或實，或有傳染或無傳染之殊。
今試逐條詳論之於下。

傷寒病恆兼有咽喉之證。
《傷寒論》陽明篇第二十節云：「陽明病但頭眩，不惡寒，故能食而咳，其人必咽痛。
若不咳者，咽亦不痛。」按此節但言咽痛，未言治法。
乃細審其文義，是由太陽初傳陽明，胃腑之熱猶未實（是以能食），其熱兼瀰漫於胸中（胸中屬太陽當為陽明病連太陽），上熏肺臟，所以作咳，更因咳而其熱上竄，所以咽痛。
擬治以白虎湯去甘草加連翹、川貝母。

少陰篇第三節，「病人脈陰陽俱緊，反汗出者，亡陽也，此屬少陰，法當咽痛。」此節亦未列治法。
按少陰脈微細，此則陰陽俱緊，原為少陰之變脈。
緊脈原不能出汗，因其不當出汗者而反自汗，所以知其亡陽。
其咽痛者，無根之陽上竄也。
擬用大劑八味地黃湯，以芍藥易丹皮，再加蘇子、牛膝，收斂元陽歸根以止汗，而咽痛自愈也。
<strong>【加減八味地黃湯】</strong>
大懷熟地（一兩）　淨萸肉（一兩）　生懷山藥（八錢）　生杭芍（三錢）　大雲苓片（二錢）　澤瀉（錢半）　烏附子（二錢）　肉桂（二錢去粗皮後入）　懷牛膝（三錢）　蘇子（二錢研炒）
煎湯盅半，分兩次溫服。

少陰篇第三十節云：「少陰病，下利、咽痛、胸滿、心煩者，豬膚湯主之。」按此證乃少陰之熱瀰漫於三焦也。
是以在上與中，則為咽痛煩滿，因腎中真陰不能上升與陽分相濟，所以多生燥熱也；在下，則為下利，因臟病移熱於腑，其膀胱瘀滯，致水歸大腸而下利也。
至治以豬膚湯者，以豬為水蓄，其膚可熬膠，汁液尤勝，原能助腎陰上升與心陽調劑以化燥熱。
而又伍以白蜜之涼潤，小粉之沖和，熬之如粥，服後能留戀於腸胃，不致隨下利瀉出，自能徐徐敷布其氣化，以清三焦瀰漫之熱也。

少陰篇第三十一節云：「少陰病二、三日，咽痛者，可與甘草湯。
不瘥者與桔梗湯。」此亦少陰病之熱者也。
用甘草湯取其能潤肺利咽，而其甘緩之性又能緩心火之上炎，則下焦之燥熱可消也。
用桔梗湯者，取其能升提腎中之真陰，俾陰陽之氣互相接續，則上焦之陽自不浮越以鑠肺熏咽，且其上達之力又善散咽喉之鬱熱也。
按後世治咽喉證者皆忌用桔梗，然果審其脈為少陰病之微細脈，用之固不妨也。
況古所用之桔梗皆是苦桔梗，其性能升而兼能降，實具有開通之力也。

少陰篇第三十二節云：「少陰病，咽中傷生瘡，不能言語，聲不出者，苦酒湯主之。」按少陰之脈原絡肺上循喉嚨，是以少陰篇多兼有咽喉之病。
至治以苦酒湯，唐氏為苦酒與半夏同用可使咽中之瘡速破。
苦酒即今之醋，醋調生半夏末外敷原可消瘡，不必皆攻之使破之。

厥陰篇第九節云：「傷寒先厥後發熱，下利必自止，而反汗出，咽中痛，其喉為痹。」按此節之咽痛，以多亡陰也，與少陰篇之汗º亡陽者原互相對照。
蓋其人之肝臟蘊有實熱，因汗出過多耗其陰液，其熱遂上竄鬱於咽中而作痛，故曰其咽為痹。
痹者熱與氣血凝滯不散也。
仲師當日未言治法，而愚思此證當用酸斂之藥以止其汗，涼潤之藥以復其液，宣通之藥以利其咽，彙集為方，庶可奏功。
爰將所擬之方詳錄於下。
<strong>【斂陰瀉肝湯】</strong>
生杭芍（兩半）　天花粉（一兩）　射干（四錢）　浙貝母（四錢搗碎）　酸石榴（一個連皮搗爛）
同煎湯一盅半，分兩次溫服下。

上所錄傷寒兼咽喉病者六節，傷寒中之咽喉證大略已備。
而愚臨證多年，知傷寒兼病咽喉又有出於六節之外者，試舉治驗之案一則明之。

愚在奉時治一朱姓學生，患傷寒三四日，蜷臥昏昏似睡，間作譫語，呼之眼微開，舌上似無苔，而舌皮甚干，且有黑斑，咽喉疼痛，小便赤而熱，大便數日未行，脈微細兼沉，心中時覺發熱，而肌膚之熱度如常。
此乃少陰傷寒之熱證，因先有伏氣化熱，乘腎臟虛損而竄入少陰，遏抑腎氣不能上達，是以上焦燥熱而舌斑咽痛也，其舌上有黑斑者，亦為腎虛之現象。
至其病既屬熱而脈微細者，誠以脈發於心，腎氣因病不能上達與心相濟，其心之跳動即無力，此所以少陰傷寒無論或涼或熱其脈皆微細也。
遂為疏方：生石膏細末二兩，生懷山藥一兩，大潞參六錢，知母六錢，甘草二錢，先用鮮茅根二兩煮水，以之煎藥，取清湯三盅，每溫服一盅調入生雞子黃一枚。
服藥一次後，六脈即起。
服至二次，脈轉洪大。
服至三次，脈象又漸和平，精神亦復，舌乾咽痛亦見愈。
翌日即原方略為加減，再服一劑，諸病全愈。
按上所用之方，即坎離互根湯。
方之細解詳於本方後，茲不贅。

至於溫病，或溫而兼疹，其兼咽喉證者尤多。
方書名其證為爛喉痧，其證多繫有傳染之毒菌。
治之者，宜注意清其溫熱，解其疹毒，其咽喉之證亦易愈。
試舉治驗之案以明之。

戌辰在津，有宋××長子××患溫疹兼喉證。
醫者皆忌重用涼藥，服其藥數劑，病轉增劇。
繼延愚為診視，其脈洪長有力，純乎陽明胃腑蘊有實熱；其疹似靨未靨；視其咽喉兩旁紅，微有爛處；心中自覺熱甚；小便短赤；大便三日未行。
為開大劑白虎湯，加連翹四錢，薄荷葉錢半以托疹外出。
方中石膏重用生者四兩，將藥煎湯三盅，分三次溫飲下，病大見愈，而脈仍有力，咽喉食物猶疼。
繼又用原方，先取鮮白茅根二兩煮水以煎藥，仍分三次服下，盡劑而愈，大便亦通下。
後其次子亦患溫疹喉證，較其兄尤劇。
仍治以前方，初次即用茅根湯煎藥，藥方中生石膏初用三兩，漸加至五兩始愈。
繼其幼女年七歲亦患溫疹喉證，較其兩兄尤重，其疹周身成一個，肉皮皆紅（俗謂此等疹皆不能治愈）。
亦治以前方，為其年幼方中生石膏初用二兩，後加至六兩，其熱稍退而喉痛不減，其大便六日未行，遂單用淨芒硝俾淬水服下，大便即通，其熱大減，喉痛亦愈強半。
再診其脈雖仍有力，實有浮而還表之象，遂用西藥阿斯匹林一瓦，因病機之外越而助其出汗。
果服後周身得汗，霍然全愈。

溫疹之證。
西人名為猩紅熱，有毒菌傳染，原不易治，而兼咽喉證者治之尤難。
仲景所謂「陽毒為病，面赤斑斑如錦紋，咽喉痛，唾膿血」者，當即此證。
近世方書中又名為爛喉痧，謂可治以《傷寒論》麻杏甘石湯。
然麻杏甘石湯中石膏之分量原為麻黃之二倍。
若借用其方則石膏之分量當十倍於麻黃（石膏一兩麻黃一錢）；其熱甚者，石膏之分量又當二十倍於麻黃（石膏二兩麻黃一錢），然後用之無弊。

滄州友人董××，年過三旬，初則感冒發頤，繼則漸腫而下延至胸膺，服藥無效。
時當中秋節後，淋雨不止，因病勢危急，冒雨驅車迎愚。
既至，見其頷下連頸，壅腫異常，撫之硬而且熱，色甚紅，純是一團火毒之氣，下腫已至心口；其牙關不開，咽喉腫疼，自牙縫進水半口，必以手掩口，十分用力始能下咽；且痰涎填滿胸中，上至咽喉，並無容水之處，進水少許，必換出痰涎一口；且覺有氣自下上衝，常作呃逆；其脈洪滑而長，重按有力，一分鐘約近九十至；大便數日未行。
愚曰：「此俗所稱蝦蟆瘟也。
其毒熱熾盛，盤踞陽明之府，若火之燎原，必重用生石膏清之，乃可緩其毒熱之勢。」從前醫者在座，謂曾用生石膏一兩，毫無功效。
愚曰：「石膏乃微寒之藥，《神農本草經》原有明文，僅用兩許何能清此熾盛之熱毒。」遂為疏方，用生石膏四兩，清半夏四錢，金線重樓三錢，連翹二錢，射干二錢。
煎服後，覺藥停胸間不下，其熱與腫似有益增之勢。
知其證兼結胸，火熱無下行之路，故益上衝也。
復急取生石膏四兩，赭石三兩，又煎湯服下，仍覺停於胸間。
又急取赭石三兩，蔞仁二兩，芒硝八錢，又煎湯飲下，胸中仍不開通。
此時咽喉益腫，再飲水亦不能下咽，病家惶恐無措。
愚曉之曰：「余所以連次亟亟用藥者，正為此病腫勢浸長，恐稍緩則藥不能進。
今其胸中既貯如許多藥，斷無不下行之理。
藥下行則結開便通，毒火隨之下降，而上焦之腫熱必消矣。」時當晚十點鐘，至夜半覺藥力下行，黎明下燥糞若干，上焦腫熱覺輕，水漿可進，晨飯時牙關亦微開，服茶湯一碗。
午後腫熱又漸增，撫其胸，熱又烙手，脈仍洪實。
意其燥糞必未盡下，遂投以大黃四錢，芒硝五錢，又下燥糞，兼有溏糞，病遂大愈。
而腫處之硬者仍不甚消，胸間撫之猶熱，脈象亦仍有餘熱。
又用生石膏四兩，金銀花、連翹各五錢，煎湯一大碗，分數次溫飲下，日服一劑，三日全愈。
按此病實溫疫（疫有寒溫兩種而寒者甚少），確有傳染至猛至烈之毒菌，是以難治。
又按此證當二次用藥時，若加硝、黃於藥中，早通其大便，或不至以後如此危險，而當時閱歷未深，猶不能息息與病機相赴也。

有白喉證，其發白或至腐爛，實為傳染病之一端。
其證大抵先有蘊熱，則易受傳染。
為其證內傷為重，宜用涼潤滋陰清火之品，而忌用表散之劑。
然用辛涼之藥以散其火鬱，若薄荷、連翹諸藥固所不忌也。
《白喉忌表抉微》中之養陰清肺湯、神仙活命湯二方，原為治白喉良方。
而神仙活命湯中宜加連翹三錢；熱甚者可將方中生石膏加倍，或加兩倍；若大便不通者，大黃、芒硝皆可酌加。
白喉之病，又恆有與爛喉痧相併者（參觀醫案中溫疹兼喉痧治沈姓學生病案）。

又《靈樞》癰疽篇謂：「癰發於嗌中，名曰猛疽，猛疽不治，化為膿，膿不瀉，塞咽，半日死。」按此證即後世所謂截喉癰。
初起時，咽喉之間紅腫甚劇，宜用消瘡之藥散之，兼用扁針刺之使多出血。
若待其膿成而後瀉之，恐不容待其成膿即有危險也。
<strong>【消腫利咽湯】</strong>
天花粉（一兩）　連翹（四錢）　金銀花（四錢）　丹參（三錢）　射干（三錢）　玄參（三錢）　乳香（二錢）　沒藥（二錢）　炙山甲（錢半）　薄荷葉（錢半）
脈象洪實者加生石膏一兩，小便不利者加滑石六錢，大便不通者加大黃三錢。

咽喉之證熱者居多，然亦間有寒者（參觀「論喉證治法」內治劉姓童子一案）。
又咽喉兩旁微高處，西人謂之扁桃腺，若紅腫西人謂之扁桃腺炎。
若其處屢次紅腫，漸起疙瘩，服清火藥則微消，或略有感冒，或稍有內熱復起者，此是扁桃腺炎已有根蒂，非但服藥所能愈，必用手術割去之，再投以清火消腫之藥，始能除根。
若不割去，在幼童可累其身體之發達。

《金匱》謂婦人咽中如有炙臠（吐之不出吞之不下俗謂之梅核氣病），此亦咽喉證之一也。
按：此證註疏家謂系痰氣阻塞咽喉之中，然此證實兼有沖氣之沖也。
原方半夏厚朴湯主之，是以半夏降沖，厚朴開氣，茯苓利痰，生薑、蘇葉以宣通其氣化。
愚用此方時，恆加赭石數錢，兼針其合谷，奏效更速（此證不但婦人男子亦間有之）。
<h2><span class="darkgreen">85．論喉證治法</span></h2>
愚弱冠時已為人疏方治病，然因年少，人多不相信。
值里中有病喉者，延醫治療，煩愚作陪，病者喉腫甚，呼吸頗難，醫者猶重用發表之劑，而所用發表之藥又非辛涼解肌，愚甚不以為然，出言駁之。
醫者謂系纏喉風證，非發透其汗不能消腫。
病家信其說，誤服其藥，竟至不救。
後至津門應試，值《白喉忌表抉微》書新出，閱之。
見其立論以潤燥滋陰清熱為主，惟少加薄荷、連翹以散鬱熱，正與從前醫者所用之藥相反。
因喜而試用其方，屢奏功效。
後值邑中患喉證者頗多，用《白喉忌表抉微》治法，有效有不效。
觀喉中，不必發白，恆紅腫異常。
有言此係爛喉痧者，又或言系截喉癰者，大抵系一時之癘氣流行而互相傳染也。
其病初得脈多浮而微數，或浮而有力，久則兼有洪象，此喉證兼瘟病也。
此時愚年近三旬，臨證恆自有見解，遇脈之初得浮數有力者，重用玄參、花粉以清其熱，牛蒡、連翹以利其喉，再加薄荷葉二錢以透其表，類能奏效。
其為日既深，脈象洪而有力者，又恆用白虎湯加銀花、連翹、乳香、沒藥治愈。
為其有截喉癰之名，間有加炙山甲，以消其癰腫者。
其腫處甚劇，呼吸有窒礙者，恆先用鈹針刺出惡血，俾腫消然後服藥，針藥並施，其奏功亦愈速。
然彼時雖治愈多人，而爛喉痧、截喉癰之名究未見諸書也。
後讀《靈樞》癰疽篇謂「癰發於嗌中，名曰猛疽，猛疽不治，化為膿，膿不瀉，塞咽，半日死。」經既明言癰發嗌中，此後世截喉癰之名所由來也。
至謂不瀉其膿則危在目前，是針刺瀉膿原為正治之法，即不待其化膿，針刺以出其惡血亦可為正治之法矣。
又閱《傷寒論》，「陽毒之為病面赤斑斑如錦紋，咽喉痛，唾膿血，五日可治，七日不可治。」王孟英解曰：「陽毒即後世之爛喉痧耳。」是爛喉痧衍之傷寒，而相傳已久，截喉癰即爛喉痧之重者也。
蓋白喉與爛喉痧證均有外感，特白喉證內傷重而外感甚輕，其外來之邪惟襲入三焦，三焦色白，是以喉現白色，故方中宣散之品但少用薄荷、連翹已能逐邪外出。
至爛喉痧原即《傷寒論》之陽毒，其中挾有瘟毒之氣，初得之時，原宜重用宣散之品，然宜散以辛涼，而斷不可散以溫熱，且又宜重用涼藥以佐之。
此為喉證之大略也。
而愚臨證數十年，知喉證中原有諸多變證，今詳錄二則以備參觀。

愚在籍時，有劉姓童子，年逾十齡，咽喉腫疼，心中滿悶杜塞，劇時呼吸頓停，兩目上翻，身軀後挺。
然其所以呼吸頓停者，非咽喉杜塞，實覺胸膈杜塞也。
診其脈微細而遲，其胸膈常覺發涼，有時其涼上衝，即不能息而現目翻身挺之象。
即脈審證，知系寒痰結胸無疑。
其咽喉腫疼者，寒痰充溢於上焦，迫其心肺之陽上浮也。
為擬方：生赭石細末一兩，乾薑、烏附子各三錢，厚朴、陳皮各錢半。
煎服一劑，胸次頓覺開通，咽喉腫疼亦愈強半。
又服兩劑全愈。

奉天孫××，年二十，得喉證。
屢經醫治，不外《白喉忌表抉微》諸方加減，病日增重，醫者諉謂不治。
後愚為診視，其脈細弱而數，黏涎甚多，須臾滿口，即得吐出。
知系脾腎兩虛，腎虛則氣化不攝，陰火上逆，痰水上泛，而脾土虛損又不能制之（若脾土不虛不但能制痰水上泛並能制陰火上逆），故其咽喉腫疼，黏涎若斯之多也。
投以六味地黃湯加於術，又少加蘇子。
連服十劑全愈。
<h2><span class="darkgreen">86．詳論猩紅熱治法</span></h2>
自入夏以來，各處發生猩紅熱，互相傳染。
天氣炎熱而病益加多加劇，治不如法，恆至不救。
夫猩紅熱非他，即痧疹而兼溫病也。
嘗實驗痧疹之證，如不兼溫病，其將出未出之先，不過微有寒熱，或頭微疼，或眼胞微腫，或肢體微痠懶，或食慾不振。
其疹既出之後，其表裡雖俱覺發熱，而實無熾盛之劇熱。
治之者始終投以清表（痧疹始終宜用表藥然宜表以辛涼不宜表以溫熱）解毒之劑，無不愈者。
即或始終不服藥，聽其自出自靨，在一星期間亦可自愈。
此以其但有疹毒之熱，而無溫病之熱相助為虐，故其病易愈耳。

至於疹而兼溫者，則與斯迥異。
其初病之時疹猶未出，即表裡壯熱，因疹毒之熱尚未萌芽，而溫病之熱已熾盛也。
治之者宜將薄荷、連翹、蟬蛻諸托表之藥，與玄參、沙參、天花粉諸清裡之藥並用。
其連翹可用三錢，薄荷葉、蟬蛻可各用錢半，玄參、沙參、花粉可各用五錢，再少加金銀花、甘草解毒。
若慮其痧疹不能透達，可用鮮茅根二兩（如無可代以鮮蘆根）水煮數沸，取清湯數盅，以之代水煎藥，煎湯一大盅，溫服，其疹必完全透出矣。
或以外更用鮮茅根數兩煎四五沸以其湯代茶，更佳。

若其痧疹雖皆透發於外，而火猶熾盛，且深入陽明之府，其舌從前白者至此則漸黃，心中煩熱異常，或氣粗微喘，鼻翅搧動，或神昏譫語，腦膜生炎，其大便乾燥，小便赤澀，此乃陽明胃腑大實之候。
而欲治陽明胃腑之實熱，《傷寒論》白虎湯原為千古不祧之良方。
為其兼有疹毒，可於方中加連翹二錢，羚羊角一錢（另煎兌服或銼細末送服或以金銀花二錢代之），再用鮮茅根或鮮蘆根煮湯，以之代水煎藥。
方中若用生石膏二兩，可煎湯兩盅，分兩次溫服。
若用生石膏三兩，可煎湯三盅，分三次溫服。
一劑熱未清者，可服至數劑，以服後熱退，大便仍不滑瀉為度。

若其胃腑雖有大熱，因小便不利而大便滑瀉者，白虎湯又不可驟服。
宜先用滑石、生懷山藥各一兩，生杭芍八錢，連翹、蟬蛻各錢半，甘草三錢（此方即拙擬滋陰宣解湯），煎湯一大盅服之，其滑瀉當即止。
瀉止之後，熱猶不退者，宜於初次方中加滑石六錢，服之以退其熱，仍宜煎湯數盅，徐徐溫服。
至於大熱已退，疹已見靨，而其餘熱猶盛者，宜再治以滋陰清熱解毒之劑，而仍少加托表之藥佐之。
方用玄參八錢，沙參、花粉各五錢，連翹、金銀花、鮮蘆根各三錢，甘草二錢，可連服數劑。
其熱遞減，藥劑亦宜隨之遞減，迨服至其熱全消停服。
以上諸方，若遇證兼喉痧者，宜於方中加射干、生蒲黃各三錢。
惟治大便滑瀉方中不宜加。
可外用硼砂、生寒水石各二錢，梅片、薄荷冰各一分，共研細吹喉中。

猩紅熱本非危險之證，而所以多危險者，以其證現白虎湯證時，醫者不敢放膽用白虎湯治之也。
至愚治此證時，不但胃腑大實之候可放膽投以大劑白虎湯；即當其疹初見點，其人表裡壯熱，脈象浮洪，但問其大便實者，恆用生石膏一兩或兩半煎湯，送服西藥阿斯匹林二分，周身得微汗，其疹全發出而熱亦退矣。

曾治一六七歲幼女，病溫半月不愈。
其脈象數而有力，肌膚熱而乾澀，其心甚煩躁，輾轉床上不能安臥。
疑其病久陰虧，不堪外感之灼熱，或其痧疹之毒伏藏未能透出，是以其病之現狀若斯。
問其大便，三日未行。
投以大劑白虎加人參湯，以生山藥代粳米，又為加連翹二錢，蟬蛻一錢，煎湯兩盅，分數次溫飲下。
連服二劑，大便通下，大熱已退，心中仍騷擾不安。
再診其脈，已還浮分，疑其餘熱可作汗解，遂用阿斯匹林一瓦和白糖沖水服之，周身得微汗，透出白痧若干，病遂愈。
由斯知阿斯匹林原可為透發痧疹之無上妙藥。
而石膏質重氣輕原亦具透表之性，又伍以最善發表之阿斯匹林，其涼散之力盡透於外，化作汗液而不復留中（石膏煮水毫無汁漿是以不復留中），是以胃腑之熱未實而亦可用也。
愚臨證五十年，治此證者不知凡幾，其始終皆經愚一人治者，約皆能為之治愈也。

天津許姓學生，年八歲，於庚申仲春出疹，初見點兩日即靨。
家人初未介意。
遲數日，忽又發熱，其父原知醫，意其疹毒未透，自用藥表之，不效。
延他醫治療，亦無效，延愚診視，其脈象細數有力，肌膚甚熱，問其心中，亦甚熱，氣息微喘，乾咳無痰，其咽喉覺疼，其外咽喉兩旁各起疙瘩大如桃核之巨者，撫之則疼，此亦疹毒未透之所致也。
且視其舌苔，已黃，大便數日未行，知其陽明府熱已實，必須清熱與表散之藥並用，方能有效。
遂為疏方：鮮茅根半斤（切碎），生石膏二兩（搗細），西藥阿斯匹林一瓦半。
先將茅根、石膏水煮四五沸，視茅根皆沉水底，其湯即成。
取清湯一大碗，分三次溫飲下，每飲一次，送服阿斯匹林半瓦。
初次飲後，遲兩點鐘再飲第二次。
若初服後即出汗，後二次阿斯匹林宜少用。
如法將藥服完，翌日視之，上半身微見紅點，熱退強半，脈亦較前平和，喉疼亦稍輕，其大便仍未通下。
遂將原方茅根改用五兩，石膏改用兩半，阿斯匹林改用一瓦，仍將前二味煎湯分三次送服阿斯匹林。
服後疹出見多，大便通下，表裡之熱已退十之八九，咽喉之疼又輕，惟外邊疙瘩則仍舊。
愚恐其所出之疹仍如從前之靨急，俾每日用鮮茅根四兩以之煮湯當茶外，又用金銀花六錢，甘草三錢，煎湯一大杯，分三次溫服，每次送梅花點舌丹一丸（若在大人可作兩次服每次送服二丸）。
如此四日，疙瘩亦消無芥蒂矣。

按：此證脈僅細數有力，原非洪大有力，似石膏可以少用，而方中猶用生石膏二兩及兩半者，因與若干之茅根同煮，而茅根之渣可以減去石膏之力也。
再此證若於方中多用羚羊角數錢，另煎湯兌藥中服之，亦可再將疹表出。
而其價此時太昂，無力之家實辦不到，是以愚擬得茅根、石膏、阿斯匹林並用以代之。
凡證之宜用羚羊角者，可將此三味為方治之也。
且此三味並用，又有勝於但用羚羊角之時也（羚羊角解下有治愈之案可參觀）。
<h2><span class="darkgreen">87．論鼠疫之原因及治法</span></h2>
（附：坎離互根湯）
自鼠疫之證流毒甚烈，醫者對於此證未之前聞，即治療此證未有專方，致患此證者百中難愈二三，良可慨也。
不知此證發生之初，原是少陰傷寒中之熱證類，至極點始醞釀成毒，互相傳染。
今欲知此證之原因及治法，須先明少陰傷寒之熱證。

嘗讀《傷寒論》少陰篇，所載之證有寒有熱，論者多謂寒水之氣直中於少陰，則為寒證；自三陽傳來，則為熱證。
執斯說也，何以陰病兩三日即有用黃連阿膠湯及大承氣湯者？蓋寒氣侵人之重者，若當時竄入陰為少陰傷寒之寒證。
其寒氣侵人之輕者，伏於三焦脂膜之中，不能使人即病，而阻塞氣化之流通，暗生內熱，後因腎臟虛損，則伏氣所化之熱即可乘虛而入腎。
或腎中因虛生熱，與伏氣所化之熱相招引，伏氣為同氣之求，亦易入腎，於斯虛熱實熱，相助為虐，互傷腎陰，致腎氣不能上潮於心，多生煩躁（此少陰病有心中煩躁之理）。
再者，心主脈，而屬火，必得腎水之上濟，然後陰陽互根，跳動常旺；今既腎水不上潮，則陰陽之氣不相接續，失其互根之妙用，其脈之跳動多無力（此少陰病無論寒熱其脈皆微細之理）。
人身之精神與人身之氣化原相憑依，今因陰陽之氣不相接續，則精神失其憑依，遂不能振作而昏昏欲睡（此少陰病但欲寐之理）。
且腎陰之氣既不能上潮以濡潤上焦，則上焦必干而發熱，口舌無津，肺臟因乾熱而咳嗽，咽喉因乾熱而作痛，此皆少陰之兼證，均見於少陰篇者也。
《內經》謂：「冬傷於寒，春必病溫」，此言伏氣化熱為病也。
然其病未必入少陰也。
《內經》又謂：「冬不藏精，春必病溫」，此則多系伏氣化熱乘虛入少陰之病，因此病較伏氣入他臟而為病者難於辨認，且不易治療，故於冬傷於寒春必溫病之外，特為明辨而重申之也。
蓋同是伏氣發動，竄入少陰為病，而有未屆春令先發於冬令者，則為少陰傷寒，即系少陰傷寒之熱證，初得之即宜用涼藥者也；其感春陽之萌動而後發，及發於夏，發於秋者，皆可為少陰溫病，即溫病之中有鬱熱，其脈象轉微細無力者也。
其病雖異而治法則同也。
既明乎此，試再進而論鼠疫。

鼠疫之證初起，其心莫不煩躁也；其脈不但微細，恆至數兼遲（間有初得脈洪數者乃鼠疫之最輕者）；其精神頹敗異常，閉目昏昏，不但欲睡，且甚厭人呼喚；其口舌不但發乾，視其舌上，毫無舌苔，而舌皮乾亮如鏡；其人不但咳嗽咽痛，其肺燥之極，可至腐爛，嘔吐血水（奉天人言辛亥年此證垂危時多嘔吐血水）。
由斯而論，鼠疫固少陰熱證之至重者也。
雖其成鼠疫之後，釀為毒菌，互相傳染，變證歧出，有為結核性者，有為敗血性者。
而當其起點之初，大抵不外上之所述也，然此非愚之憑空擬議也，試舉一案以徵之：
一九二一年，黑龍江哈爾濱一帶鼠疫盛行，奉天防範甚嚴，未能傳染入境。
惟銀行之間互相交通，鼠疫之毒菌因之有所傳染。
有銀行施××，年三十餘，發生肺炎性鼠疫，神識時明時憒，恆作譫語，四肢逆冷，心中發熱，思食涼物，小便短赤，大便數日未行。
其脈沉細而遲，心雖發熱，而周身肌膚之熱度無異常人，且閉目昏昏似睡，呼之眼微開，此誠《傷寒論》少陰篇所謂但欲寐之景象也。
其舌上無苔，干亮如鏡，喉中亦幹甚，且微覺疼，時作乾咳，此乃因燥生熱，腎氣不能上達，陰陽不相接續，故證象、脈象如此，其為鼠疫無疑也。
此證若燥熱至於極點，肺葉腐爛，咳吐血水，則不能治矣。
猶幸未至其候，急用藥調治，尚可挽回。
其治之之法，當以潤燥清熱為主，又必須助其腎氣，使之上達，與上焦之陽分相接續而成坎離相濟之實用，則脈變洪大，始為吉兆。
爰為疏方於下：
生石膏（三兩搗細）　知母（八錢）　玄參（八錢）　生懷山藥（六錢）　野臺參（五錢）　甘草（三錢）
共煎湯三茶盅，分三次溫飲下。
<strong>按</strong>
：此方即白虎加人參湯以山藥代粳米，而又加玄參也。
方中之意：用石膏以清外感之實熱；用山藥、知母、玄參以下滋腎陰、上潤肺燥；用人參者，誠以熱邪下陷於少陰，遏抑腎氣不能上達，而人參補而兼升之力既能助腎氣上達，更能助石膏以逐除下陷之熱邪，使之上升外散也；且凡陰虛兼有實熱者，恆但用白虎湯不能退熱，而治以白虎加人參湯始能退熱，是人參與石膏並用，原能立復真陰於邪熱熾盛之時也。

將藥三次服完，身熱，脈起，舌上微潤，精神亦明瞭，惟大便猶未通下，內蘊之熱猶未盡清。
俾即原方再服一劑，其大便遂通下，餘熱亦遂盡消矣。
為此證無結核敗血之現象，而有肺燥、舌乾、喉疼之徵，故可名之為肺炎性鼠疫也。

後又治一人，其病之狀況大致皆與前證同，惟其脈之沉細及咽喉之干疼則較前尤甚，仍投以前方，俾用鮮白茅根煎湯，以之代水煎藥，及將藥煎成，又調入生雞子黃同服。
服後效驗異常，因名其方為坎離互根湯。
爰將其方詳細錄出，以備醫界之採用。
<strong>【坎離互根湯】</strong>
生石膏（三兩搗細）　知母（八錢）　玄參（八錢）　野臺參（五錢）　生懷山藥（五錢）　甘草（二錢）　雞子黃（三枚）　鮮茅根（四兩切碎）
先將茅根煎數沸，視茅根皆沉水底，取其湯以之代水，煎方中前六味，取湯三盅，分三次溫服下。
每服一次，調入生雞子黃一枚。
此方比前方多雞子黃，而又以茅根湯煎藥者，因雞子黃生用善滋腎潤肺，而茅根稟少陽最初之氣，其性涼而上升，能發起脈象之沉細也。
上方，乃取《傷寒論》少陰篇黃連阿膠湯與太陽篇白虎加人參湯之義，而合為一方也。
黃連阿膠湯原黃連、黃芩、芍藥、阿膠、雞子黃並用。
為此時無真阿膠，故以玄參代之；為方中有石膏、知母，可以省去黃連、黃芩諸藥。
西人謂雞子黃中含有副腎髓質之分泌素，故能大滋腎中真陰，實為黃連阿膠湯中之主藥，而不以名湯者，以其宜生調入而不可煎湯也。
是以單用此一味，而黃連阿膠湯之功用仍在。
至於白虎加人參湯中去粳米，而以生山藥代之，以山藥之性既能和胃（原方用粳米亦取其和胃），又能助玄參、雞子黃滋腎也。
用白虎湯以解伏氣之熱，而更加人參者，取人參與石膏並用，最善生津止渴，以解寒溫之燥熱，而其補益之力，又能入於下焦，以助腎氣之上達，俾其陰陽之氣相接續，其脈之微細者可變為洪大，而邪可外透矣。
繼又服之，脈之洪大者漸臻於和平，而病即全愈矣。

咳嗽者，加川貝母三錢。
咽喉疼者，加射干三錢。
嘔吐血水者，加三七細末二錢，犀角、羚羊角細末各一錢，三味和勻，分三次送服，或但用三七亦可。
其大便不實者，宜斟酌緩服。
若大便滑瀉者，非下焦有寒，實因小便不利，宜服拙擬滋陰清燥湯，滑瀉止後，再服前方，又宜將方中石膏減作二兩，生山藥倍作一兩，緩緩與服。
其脈象間有不微細遲緩，而近於洪數者，此乃鼠疫之最輕者，治以此方，一服當即速愈。
總之，此證燥熱愈甚，則脈愈遲弱，身轉不熱。
若服藥後脈起身熱，則病機已向愈矣。
愚初治此證時，曾但用白虎加人參湯，以生山藥代粳米，治愈後，擬得此方，奏效尤捷。

或疑寒溫之證皆不傳染，鼠疫既為少陰寒溫證之劇者所成，何以獨易傳染？不知其傳染之毒菌，皆生於病終不愈，甚至臟腑潰敗，或因陰陽之氣久不接續，血脈之流通可至閉塞，因閉塞而成腐敗，此皆足以釀毒以相傳染也，少陰寒溫之未變鼠疫者，其劇不至此，所以不傳染也。
至此證之因傳染而成者，其毒愈醞釀而愈甚，即病不甚劇而亦可傳他人。
所以此病偶有見端，即宜嚴為防範也。

此證之傳變，又分數種。
後觀哈爾濱斯年報告之病狀，實甚複雜，今錄其原文於下，以備參考。

一九二一年春，哈爾濱報告文。
斯年鼠疫之病狀：染後三日至七日，為潛伏期。
先有頭痛、眩暈、食慾不振、倦怠、嘔吐等前驅證。
或有不發前驅證者。
繼則惡寒、戰慄，忽發大熱，達39℃一40℃以上，或稽留，或漸次降下，淋巴管發生腫脹。
在發熱前或發熱之一二日內，即發腫塊一個，有時一側同發兩個，如左股腺與左腋窩腺而併發是也。
該腫塊或化膿，或消散，殊不一定。
大部沉嗜眠睡（此即少陰證之但欲寐之理），夜間每發譫語。
初期多泄瀉二三次。
尿含蛋白（此傷腎之徵）。
病後一二日，肝脾常見肥大。
輕證三四日體溫下降可愈。
重證二日至七日多心臟麻痹（其脈象細微同於少陰病脈可知）。
此證可分腺腫性、敗血性、肺炎性百斯篤（即鼠疫）三種。
腺腫百斯篤最佔多數，一處或各處之淋巴管並其周圍組織俱發炎證。
其鼠谿腺及大腿上三角部之淋巴腺尤易罹之。
腋窩腺及頭部腺次之。
又間侵後頭腺、肘前後腺、耳前後腺、膝膕腺等。
其敗血性百斯篤，發大如小豆之斑，疼痛頗甚，且即變為膿疱，或更進而變壞疽性潰瘍，又有誘起淋巴腺炎者。
肺炎性百斯篤之證，劇烈殊甚，一如加答兒性肺炎或格魯布肺炎，咯出之痰中含有百斯篤菌，乃最猛惡者也。

上段述鼠疫之情狀，可為詳悉盡致，而竟未言及治法，想西醫對於此證並無確實之治法也。
且其謂輕證三四日體溫下降可愈；至其重證，體溫不下降，豈不可用藥使之下降？至言重證垂危，恆至心臟麻痹，推其麻痹之由，即愚所謂腎氣不上達於心，其陰陽之氣不相接續，心臟遂跳動無力，致脈象沉遲細弱也。
此證若當其大熱之初，急投以坎離互根湯，既能退熱，又能升達腎氣，其心臟得腎氣之助，不至麻痹，即不難轉危為安也。
又其謂大部沉嗜眠睡，與愚所經歷者之狀似昏睡，皆有少陰病但欲寐之現象，亦足徵愚謂此證系伏氣化熱入腎變成者，原非無稽之談也。
特是愚前用之方，因在奉天未見傳染之毒，所以治法不備。
後閱《山西醫志》，載有廈門吳錫璜《鼠疫消弭及療法》一篇，其用藥注重解毒，實能匡愚所不逮，爰詳錄之於下，以備治斯證者之採取。

原文：疫菌既染，危險萬狀。
大略分為腺鼠疫、肺鼠疫二種。
其為證也，先犯心臟，使心力衰弱；凡脈搏如絲，即為疫毒侵犯心臟惟一之確據。
其次體溫速升，頭痛眩暈，或作嘔吐，漸漸意識朦朧，陷於昏睡譫語，狀態癡呆，行步蹣跚，眼結膜強度充血，舌帶白色，如石灰撒上，或汙紫如熟李，頸腺、腋窩、大腿上近陰處起腫脹疼痛，劇烈者三日即死。
其神氣清者，可多遷延數日。
尋常用方，有效有不效。
茲將歷試有效者，詳細錄出，以公諸醫界。
<strong>【王孟英治結核法】</strong>
初起用王孟英治結核方合神犀丹多服累效。
方用金銀花二兩，蒲公英二兩，皂刺錢半，粉甘草一錢。

嘔者，去甘草，加鮮竹茹一兩，若無鮮竹茹，可以淨青黛三錢代之。
大便秘、熱重者，加大黃三錢，水煎合神犀丹服。
如仍不止，用藏紅花二錢煎湯，送服真熊膽二分，即止。
此方用蒲公英、金銀花、皂刺合神犀丹，不但解毒，兼能解血熱、散血滯，實為治鼠疫結核之聖藥。
若白泡疔，本方去皂刺，加白菊花一兩。
兼黑痘，用神犀丹、紫金錠間服。

達樵云：「病者發頭疼，四肢倦怠，骨節禁錮，或長紅點，或發丹疹，或嘔或瀉，舌乾喉痛，間有猝然神昏、痰湧、竅閉者，此係穢毒內閉，毒氣攻心，宜用芳香闢穢、解毒護心之品，闢穢驅毒飲主之。」<strong>【闢穢驅毒飲】</strong>
西牛黃（八分研沖）　人中黃（三錢）　九節菖蒲（五分）　靛葉（錢半）　忍冬蕊（五錢鮮者蒸露亦可）　野鬱金（一錢）
水煎服。
如見結核，或發斑，或生疔，加藏紅花八分、桃仁三錢、熊膽四分（送服）。
大渴引飲，汗多，加犀角、金汁。
神昏譫語，宜用至寶丹或安宮牛黃丸，開水和服，先開內竅。
此證初起，不可即下，審其口燥，神昏，熱熾，有下證者，先闢穢解毒，然後議下，每獲效。
下法用大黃煮湯，泡紫雪丹五分良。
忌早用大苦大寒，以致冰閉。
若脈道阻滯，形容慘淡，神氣模糊，惡核痛甚者，宜用解毒活血湯。

連翹（三錢）　柴胡（二錢）　葛根（二錢）　生地（五錢）　赤芍（三錢）　紅花（五錢）　桃仁（八錢）　川樸（一錢後下）　當歸（錢半）　甘草（二錢）　蘇木（二兩）
輕證初起，每三點鐘服一次。
危證初起，兩點鐘服一次，或合數劑熬膏，連連服之。
或熱，或渴，或出汗，或吐血，加生石膏一兩，蘆根汁一杯，和藥膏服，並多服羚羊角及犀角所磨之汁。
孕婦加桑寄生一兩、黃芩一兩，略減桃仁、紅花。

熱甚口燥無津，脈象洪數，唇焦大渴者，用清瘟敗毒飲。
項腫者，俗名蝦蟆瘟，用普濟消毒飲（二方俱見《溫熱經緯》），多服必效。
吐紅涎者，鮮蘆根取汁和服。
便秘者，加大黃三錢。

《千金方》曰：「惡核病者，肉中忽有核，累大如李核，小如豆粒，皮肉瘮痛，壯熱𤺢索，惡寒是也。
與諸瘡根瘰癧結筋相似。
其瘡根瘰癧因瘡而生，似緩無毒。
惡核病猝然而起，有毒，若不治，入腹煩悶殺人。
皆由冬受溫風，至春夏有暴寒相搏氣結成此毒也。」觀此論所謂惡核，似即系鼠疫之惡核。
觀其所謂冬受溫風，至春夏又感寒而發，又似愚所謂伏氣化熱下陷少陰，由寒溫而變鼠疫也。
蓋伏氣化熱之後，恆有因薄受外感而後發者。
由斯知鼠疫之證，自唐時已有，特無鼠疫之名耳。

漢皋友人冉雪峰《鼠疫問題解決》，謂水不濟火則為陽燥，火不蒸水則又為陰燥，火衰不交於水固為陰燥，水凝自不與火交亦為陰燥。
鼠疫之病，陰凝成燥，燥甚化毒之為病也。
又謂：他證以脈洪數為熱進，微弱為熱退，此證則以微弱為熱進，洪數為熱退，皆與愚所論少陰證可變鼠疫，其病情脈狀莫不吻合。
至冉雪峰所著之書，詳悉精微，無理不徹，無法不備，洵可為治鼠疫者之金科玉律，而拙論中未採用其方者，正以全書之方皆宜遵用，非僅可採用其一二也。
欲研究鼠疫之治法者，取冉雪峰之書與拙論參觀可也。

香山友人劉蔚楚，治鼠疫結核之劇者，曾重用麝香六分，作十餘次，用解毒活血清火之藥煮湯，連連送下而愈。
冉雪峰治鼠疫方中，亦有用所煮湯藥送服麝香，以通絡透毒者，又可補吳錫璜方中所未備也。

欒州友人朱缽文告愚曰：「余有善消鼠疫結核之方，用川大黃五錢，甘草五錢，生牡蠣六錢（搗碎），栝蔞仁四十粒（搗碎），連翹三錢。
煎湯服之，其核必消。」　按　：此方大黃五錢似近猛烈，而與甘草等分並用，其猛烈之性已化為緩和矣，所以能穩善建功也。

紹興何廉臣所編《全國名醫驗案類編》，最推重廣東羅氏芝園，謂其經驗弘富，細心揣摹，剖察病情如老吏斷獄，羅列治法如名將談兵，以活血去瘀之方，劃清鼠疫主治界限，允推卓識，爰為節述其因、證、方、藥，俾後學有所取法。
<strong>【一探原因】</strong>
城市汙穢必多，鬱而成沴，其毒先見。
鄉村汙穢較少，鬱而成沴，其毒次及。
故熱毒重蒸，鼠先受之，人隨感之，由毛孔氣管入達於血管，所以血壅不行也。
血已不行，漸紅漸腫，微痛微熱，結核如瘰癧，多見於頸脅醃膀大腿之間，亦見於手足頭面腹背，爾時體雖不安，猶可支持，病尚淺也。
由淺而深，愈腫愈大，邪氣與正氣相搏，而熱作矣。
熱作而見為頭痛身痹，熱甚而見為大汗作渴，則病已重矣。
<strong>【二辨證候】</strong>
鼠疫初起，有先惡寒者，有不惡寒者，既熱之後即不惡寒，有先核而後熱者，有先熱而後核者，有熱核同見者，有見核不見熱者，有見熱不見核者，有汗有不汗者，有渴有不渴者，皆無不頭痛、身痛、四肢酸痹，其兼見者療瘡、癍、疹、衄、嗽、咯、吐，甚則煩躁、懊憹、昏譫、癲狂、痞滿、腹痛、便結旁流、舌焦起刺、鼻黑如煤、目瞑耳聾、骨痿足腫、舌唇裂裂、脈厥體厥，種種惡證，幾難悉數，無非熱毒迫血成瘀所致。
然其間亦有輕重：核小、色白、不發熱，為輕證。
核小而紅、頭微痛、身微熱、體微酸，為稍重證。
單核紅腫、大熱、大渴、頭痛、身痛、四肢酸痹，為重證。
或陡見熱渴痛痹四證，或初惡寒旋見四證，未見結核，及舌黑起刺，循衣摸床，手足擺舞，脈厥體厥，與疫證盛時，忽手足抽搐，不省人事，面身紅赤，不見結核，感毒最盛，壞人至速，皆至危證。
<strong>【三論治法方藥】</strong>
古方如普濟消毒飲、銀翹敗毒散，近方如銀翹散、代賑普濟散等，雖皆能清熱解毒，而無活血去瘀之藥，用之多不效。
惟王清任活血解毒湯：桃仁八錢去皮尖打，紅花五錢，當歸錢半，川樸一錢，柴胡一錢，連翹三錢，赤芍三錢，生地五錢，葛根一錢，生甘草一錢。
方以桃仁為君，而輔以當歸，去瘀而通壅；連、芍為臣，而兼以地，清熱而解毒，樸、甘為佐使，疏氣而和藥，氣行則血通；柴、葛以解肌退熱而拒邪，邪除則病愈。
惟其對證用藥，故能投無不效。
蓋此證熱毒本也，瘀血標也，而標實與本同重。
故標本未甚者，原方可愈。
標本已甚者，傳表宜加白虎；傳裡宜加承氣；毒甚宜加羚、犀。
如連進後，汗出熱清，可減除柴、葛；毒下瘀少，可減輕桃、紅；其他當隨證加減。
輕證照原方一服。
稍重證，日夜二服，加金銀花、竹葉各二錢；如口渴微汗，加石膏五錢，知母三錢。
重證、危證、至危證，於初起惡寒，照原方服，柴胡、葛根各加一錢；若見大熱，初加金銀花、竹葉各三錢，西藏紅花一錢，危證錢半，或加紫草三錢，蘇木三錢。
疔瘡，加紫花地丁三錢，洋菊葉汁一杯沖。
小便不利，加車前子三錢。
痰多加川貝母三錢，生萊菔汁兩杯沖。
若痰壅神昏，又非前藥可治，當加鮮石菖蒲汁一瓢沖，鮮竹瀝兩瓢沖，或礞石滾痰丸三錢包煎。
若見癲狂，雙劑合服，加重白虎，並竹葉心、羚角、犀角、西藏紅花各三錢。
血從上逆，見衄咯等證，加犀角、丹皮各三錢，鮮茅根、鮮蘆根各四兩。
見癍加石膏一兩，知母五錢，元參二錢，犀角二錢。
見疹加金銀花、牛蒡子各三錢，竹葉、大青葉、丹皮各二錢。
老弱幼小，急進只用單劑，日夜惟二服，加石膏，大黃減半。
所加各藥，小兒皆宜減半。
五、六歲，一劑同煎，分二次服。
重危之證，一劑作一服。
幼小不能服藥，用針刺結核三四刺，以如意油調經驗塗核散（山慈菇三錢，真青黛一錢，生黃柏錢半，浙貝錢半，赤小豆二錢，共研細末）日夜頻塗十餘次可愈。
婦女同治。
惟孕婦加黃芩、桑寄生各三錢以安胎。
初起即宜急服，熱甚尤宜急進，熱久胎必墜。
若疑桃仁、紅花墜胎，可改用紫草、紫背天葵各三錢。
惟宜下者除芒硝。
以上諸法，俱從屢次試驗得來。
證以強壯者為多，故於人屬強壯，毒盛熱旺，每於重危之證，必加羚角、犀角、西藏紅花，取其見效較捷耳。
無如人情多儉，富者聞而退縮，貧者更可知矣。
茲為推廣，分別熱盛毒盛兩途，隨證加藥，亦足以治病。
如初系熱盛之證，加石膏、知母、淡竹葉或螺靨菜（或名雷公根）、龍膽草、白茅根之類，便可清熱。
如兼有毒盛之證，加金銀花、牛蒡子、人中黃之類，便可以解毒。
若熱毒入心包，羚角、犀角、藏紅花雖屬緊要，然加生竹葉心、生燈心、黃芩、梔子、麥冬心、蓮子心、元參心之類，便可除心包之熱毒。
若熱毒入里，加大黃、朴硝、枳殼以瀉之，便可去腸胃之熱毒。

平潭友人李健頤，著有《鼠疫新篇》一書，蒙贈一冊。
論鼠疫之病，謂繫有一種黑蟻傳染於鼠，再傳於人。
其中所載之醫案治法，莫不精良，而遇此證之熱甚者，恆放膽重用生石膏，有一劑而用至八兩者，有治愈一證而用至二斤強者，可為有膽有識。
爰錄其治愈之案一則，以為治斯病者之標準。

平潭蔡××，年五十八歲，初起惡寒，旋即發熱，熱甚口渴，手足痹疼，胯下贅生一核，熱痛非常，胸脹嘔血，目赤神昏，脈數苔黃。
因其先觸睹死鼠，毛竅大開，毒氣傳入血管，潛伏體內；復因外感春陽之氣而為引線，是以胃熱則嘔逆，肺傷則噴血，熱深內竄肺絡，肺與心近，影響阻礙，心不守舍，故昏迷譫語。
此證涉危篤，急宜清胃、瀉肺、攻毒、解熱重劑急進，庶能挽救。
方擬用加減解毒活血湯加石膏、蘆根。

荊芥穗（三錢）　連翹（三錢）　金銀花（五錢）　浙貝母（三錢）　生地黃（五錢）　赤芍藥（三錢）　桃仁（五錢）　川紅花（三錢）　紫草（三錢）　生石膏（二兩搗細）　鮮蘆根（一兩）　雄黃精（一錢）　冰片（五分）
將前十一味煎湯兩盅，分兩次溫服。
後二味共研細末，分兩次用湯藥送服。

將藥連服二劑，嘔平血止，熱退胸舒。
將原方減雄黃，加錦紋大黃五錢，以瀉胃中餘毒，服兩劑，諸恙悉解。
<h2><span class="darkgreen">88．論女子癥瘕治法</span></h2>
（附：化瘀通經散）
女子癥瘕，多因產後惡露未淨，凝結於衝任之中，而流走之新血，又日凝滯其上以附益之，遂漸積而為癥瘕矣。
癥者，有實可徵，在一處不移。
瘕者，猶可移動，按之或有或無，若有所假託。
由斯而論，癥固甚於瘕矣。
此證若在數月以里，其身體猶強壯，所結之癥瘕猶未甚堅，可用《金匱》下瘀血湯下之。
然必如《金匱》所載服法，先製為丸，再煎為湯，連渣服之方效。

若其病已逾年，或至數年，癥瘕積將滿腹，硬如鐵石，月信閉塞，飲食減少，浸成癆瘵，病勢至此，再投以下瘀血湯，必不能任受；即能任受，亦不能將瘀血通下。
惟治以拙擬理沖湯補破之藥並用，其身形弱者服之，更可轉弱為強。
即十餘年久積之癥瘕，硬如鐵石，久久服之，亦可徐徐盡消。
本方後附載有治愈之案若干，可參觀也。
近在津門，用其方因證加減，治愈癥瘕數人。
爰錄一案於下，以為治斯病之粗規。

天津張氏婦，年近四旬，自言：「五年之前，因產後惡露未淨，積為硬塊，其大如橘，積久漸大。
初在臍下，今則過臍已三四寸矣。
其後積而漸大者，按之猶軟。
其初積之塊，則硬如鐵石，且覺其處甚涼。
初猶不疼，自今年來漸覺疼痛。
從前服藥若干，分毫無效，轉致飲食減少，身體軟弱，不知還可治否？」言之似甚懼者。
愚曰：「此勿憂，保必愈。」因問其月信猶通否。
言從前猶按月通行，今雖些許通行，已不按月，且其來浸少，今已兩月未見矣。
診其脈，澀而無力，兩尺尤弱。
爰為疏方：生黃耆四錢，黨參、白朮、當歸、生山藥、三稜、莪朮、生雞內金各三錢，桃仁、紅花、生水蛭各二錢，䗪蟲五個，小茴香錢半。
煎湯一大盅，溫服。
將藥連服四劑，腹已不疼，病處已不覺涼，飲食加多，脈亦略有起色。
遂即原方去小茴香，又服五劑，病雖未消而周遭已漸軟。
惟上焦覺微熱。
因於方中加玄參三錢，樗雞八枚。
又連服十餘劑，其癥瘕全消。

然癥瘕不必盡屬瘀血也。
大抵瘀血結為癥瘕者，其人必礙生育，月信恆閉。
若其人不礙生育，月信亦屢見者，其癥瘕多系冷積。
其身形壯實者，可用炒熟牽牛頭次所軋之末三錢下之。
所下之積恆為半透明白色，狀若綠豆粉所熬之糊。
若其身形稍弱者，亦可用黃耆、人參諸補氣之藥煎湯，送服牽牛末。
若畏服此峻攻之藥者，亦可徐服丸藥化之。
方用胡椒、白礬各二兩，再用炒熟麥面和之為丸，桐子大。
每服錢半，日兩次。
服至月餘，其癥瘕自消。

若其處覺涼者，多服溫暖宣通之藥，其積亦可下。
曾治張氏婦寒積，重用附子一案，詳附子解後，可參閱。

無論血瘀冷積，日服真鹿角膠四五錢（分兩次燉化服之），日久亦可徐消。
蓋鹿角膠原能入衝任以通血脈，又能入督脈以助元陽，是以無論瘀血冷積，皆能徐為消化也。

近又擬一消癥瘕兼通經閉方。
用炒白朮、天冬、生雞內金等分，為細末。
以治癥瘕堅結及月事不通，每服三錢，開水送下，日再服。
若用山楂片三錢煎湯，沖化紅蔗糖三錢，以之送藥，更佳。
因用之屢有效驗，爰名為化瘀通經散。

雞內金原饒有化瘀之力，能化瘀當即善消癥瘕。
然向未嘗單用之以奏效也。
因所擬理沖湯中原有生雞內金三錢，方後注云：若虛弱者，宜去三稜、莪朮，將雞內金改用四錢。
雞內金之消癥瘕，誠不讓三稜、莪朮矣。
夫能消癥瘕，即能通月信，此原一定之理，然未經臨證實驗，不敢但憑理想確定也，後來津治楊氏女，因患瘰癧過服寒涼開散之藥，傷其脾胃，以致食後脹滿，不能消化，重用溫補脾胃之劑，加生雞內金二錢，以運化藥力。
後服數劑來更方，言病甚見愈，惟初服此藥之夜，經即通下，隔前經期未旬日耳。
因其病已見愈，聞此言未嘗注意，更方中仍有生雞內金二錢。
又服數劑，來求更方，言病已全愈，惟一月之內，行經三次，後二次在服藥之後，所來甚少，仍乞再為調治。
愚恍悟此誠因用雞內金之故。
由此可確知雞內金通經之力。
因憶在奉時，曾治宋氏女，胃有瘀積作疼，方中重用生雞內金，服數劑後，二便下血而愈。
此固見雞內金消瘀之力，實並見雞內金通經之力也。
總前後數案參觀，雞內金消瘀通經之力，洵兼擅其長矣。
此方中伍以白朮者，恐脾胃虛弱，不任雞內金之開通也。
更輔以天冬者，恐陰虛有熱，不受白朮之溫燥也。
然雞內金必須生用，方有效驗，若炒熟用之則無效矣。
<h2><span class="darkgreen">89．論用藥以勝病為主不拘分量之多少</span></h2>
嘗思用藥所以除病，所服之藥病當之，非人當之也（惟用藥不對病者則人當之而有害矣）。
乃有所用之藥本可除病，而往往服之不效，間有激動其病愈加重者，此無他，藥不勝病故也。
病足以當其藥而綽有餘力，藥何以能除病乎？愚感於醫界多有此弊，略舉前賢之醫案數則、時賢之醫案數則及拙治之醫案數則，以貢諸醫界同人。

明李士材治魯藩陽極似陰證，時方盛暑，寢門重閉，密設氈帷，身復貂被，而猶呼冷。
士材往視之曰：「此熱證也。
古有冷水灌頂法，今姑通變用之。」乃以生石膏三斤煎湯三碗，作三次服。
一服去貂被，再服去氈帷，服至三次體蒸流汗，遂呼進粥，病若失矣。

清道光間，歸安江涵暾著《筆花醫鏡》，內載治一時疫發斑案，共用生石膏十四斤，其斑始透。

吳鞠通治何姓叟，手足拘攣，誤服桂附人參熟地等補陽，以致面赤，脈洪數，小便閉，身重不能轉側，手不能上至鬢，足蜷曲絲毫不能移動。
每劑藥中重用生石膏半斤，日進一劑，服至三月後，始收全功。

又：治蠱脹，無汗，脈象沉弦而細。
投以《金匱》麻黃附子甘草湯行太陽之陽，即以瀉厥陰之陰。
麻黃去節，重用二兩，熟附子兩六錢，炙甘草二錢，煎湯五飯碗。
先服半碗得汗至眉；二次汗至眼；約每次其汗下出寸許。
每次服藥後，即啜鯉魚熱湯以助其汗。
一晝夜飲完藥二劑，鯉魚湯飲一鍋，汗出至膝上，未能過膝。
臍以上腫盡消，其腹仍大，小便不利。
改用五苓散。
初服不效，將方中肉桂改用新鮮紫油安邊青花桂四錢，又加遼人參三錢，服後小便大通，腹脹遂消。

山東海豐，清咸豐時有楊氏少婦，得奇疾：脊背腫熱，赤身臥帳中，若有一縷著身，即熱不能支。
適有宜興蘇先生乘海船赴北闈，經過其處。
其人精醫術，延為診視，斷為陽毒，俾用大黃十斤，煎湯十斤，放量陸續飲之，盡劑而愈。

蕭琢如著《遁園醫案》。
其案中最善用《傷寒論》、《金匱》諸方。
載有治其從妹腹中寒涼作疼，脈象沉遲而弦緊，每劑中重用烏附子二兩，連服附子近二十斤，其病始愈。

又：治余某妻，左邊少腹內有塊，常結不散，痛時則塊膨脹如拳，手足痹軟，遍身冷汗，不省人事，脈象沉緊，舌苔白厚而濕滑，面色暗晦。
與通脈四逆湯，烏附子八錢；漸增至四兩。
煎湯一大碗，分數次飲下。
內塊遞減，證亦皆見輕。
病人以為藥既對證，遂放膽煎好一劑頓服下，頃之面熱如醉，手足拘攣，舌尖麻，已而嘔吐，汗出，其病脫然全愈。

劉蔚楚著《遇安齋證治叢錄》，其中用大劑治愈險證尤多。
如其治極重鼠疫，用白虎湯，生石膏一劑，漸加至斤余。
治產後溫熱，用白虎加人參湯，一劑中用生石膏半斤，連服十餘劑始愈。
治陽虛汗脫，用朮附湯，每劑術用四兩，漸加至一斤，天雄用二兩，漸加至半斤。
如此膽識，俱臻極頂，洵堪為挽回重病者之不二法程也。

至於愚生平用大劑挽回重證之案甚多，其已載於醫方篇中，茲不復贅。
惟即從前未登出者略錄數則，以質諸醫界同人。

奉天王姓婦，受妊惡阻嘔吐，半月勺水不存，無論何藥下咽即吐出，勢極危險。
爰用自制半夏二兩（自制者中無礬味善止嘔吐）、生赭石細末半斤、生懷山藥兩半，共煎湯八百瓦藥瓶一瓶（約二十兩強）或涼飲溫飲，隨病人所欲，徐徐飲下，二日盡劑而愈。
夫半夏、赭石皆為妊婦禁藥，而愚如此放膽用之毫無顧忌者，即《內經》所謂「有故無殞亦無殞也」。
然此中仍另有妙理，詳參赭鎮氣湯下，可參觀。

西安縣張××腿疼，其人身體強壯，三十未娶，兩腿腫疼，脛骨處尤甚。
服熱藥則加劇，服涼藥則平平，醫治年餘無效。
其脈象洪實，右脈尤甚；其疼腫之處皆發熱，斷為相火熾盛，小便必稍有不利，因致濕熱相併下注。
宜投以清熱利濕之劑。
初用生石膏二兩，連翹茅根各三錢，煎湯服。
後漸加至石膏半斤，連翹茅根仍舊，日服兩劑，其第二劑石膏減半。
如此月餘，共計用生石膏十七斤，疼與腫皆大輕減；其飲食如常，大便日行一次，分毫未覺寒涼。
囑其仍服原方，再十餘劑當脫然全愈矣。

奉天劉某，因常受鍋爐之炙熱，陰血暗耗，臟腑經絡之間皆蘊有熱性，至仲春又薄受外感，其熱陡發，表裡俱覺壯熱，醫者治以滋陰清熱之藥，十餘劑分毫無效。
其脈搏近六至，右部甚實，大便兩三日一行，知其陽明府熱甚熾又兼陰分虛損也。
投以大劑白虎加人參湯，生石膏用四兩，人參用六錢，以生山藥代方中粳米，又加玄參、天冬各一兩，煎湯一大碗，分三次溫飲下，日進一劑。
乃服後其熱稍退，藥力歇後仍如故。
後將石膏漸加至半斤，一日連進二劑，如此三日，熱退十之八九，其大便日下一次，遂改用清涼滋陰之劑，數日全愈。
共計所用生石膏已八斤強矣。

愚在籍時曾治一壯年癲狂失心，六脈皆閉，重按亦分毫不見（於以知頑痰能閉脈）。
投以大承氣湯加赭石二兩，煎湯送服甘遂細末三錢（此方名蕩痰加甘遂湯以治癲狂之重者，若去甘遂名蕩痰湯以治癲狂之輕者，二方救人多矣）。
服後大便未行。
隔數日（凡有甘遂之藥不可連日服之，連服必作嘔吐）將藥劑加重，大黃赭石各用三兩，仍送服甘遂三錢，大便仍無行動。
遂改用巴豆霜五分，單用赭石細末四兩煎湯送下，間三日一服（巴豆亦不可連服，若連服則腸胃腐爛矣）。
每服後大便行數次，雜以成塊之痰若干。
服至兩次，其脈即出。
至五次，痰淨，其癲狂遂愈。
復改用清火化瘀之藥，服數劑以善其後。
<h2><span class="darkgreen">90．論治疔宜重用大黃</span></h2>
（附：大黃掃毒湯）
瘡瘍以疔毒為最緊要，因其毒發於臟腑，非僅在於經絡。
其脈多見沉緊。
緊者毒也，緊在沉部，其毒在內可知也。
至其重者，發於鳩尾穴處，名為半日疔，言半日之間即有關於人性命也。
若系此種疔毒，當於未發現之前，其人或心中怔忡，或鳩尾處隱隱作疼，或其處若發炎熱，似有漫腫形跡，其脈象見沉緊者，即宜預防鳩尾穴處生疔，而投以大劑解毒清血之品。
其大便實者，用大黃雜於解毒藥中下之，其疔即可暗消於無形。
此等疔毒，若待其發出始為療治，恆有不及治者矣。

至若他處生疔，原不必如此預防，而用他藥治之不效者，亦宜重用大黃降下其毒。
憶愚少時，見同里患疔者二人，一起於腦後，二日死；一起於手三里穴，三日死。
彼時愚已為人疏方治病，而聲名未孚於鄉里，病家以為年少無閱歷，不相延也。
後愚堂侄女於口角生疔，疼痛異常，心中忙亂。
投以清熱解毒藥不效，脈象沉緊，大便三日未行。
恍悟寒溫之證，若脈象沉洪者，可用藥下之，以其熱在裡也。
今脈象沉緊，夫緊為有毒（非若傷寒之緊脈為寒也），緊而且沉，其毒在裡可知。
律以寒溫脈之沉洪者可下其熱，則疔毒脈之沉緊者當亦可下其毒也，況其大便三日未行乎。
遂為疏方：大黃、天花粉各一兩，皂刺四錢，穿山甲、乳香、沒藥（皆不去油）各三錢，薄荷葉一錢，全蜈蚣三大條。
煎服一劑，大便通下，疼減心安。
遂去大黃，又服一劑，全愈。
方用大黃通其大便，不必其大便多日未行，凡脈象沉緊，其大便不滑瀉者，皆可用。
若身體弱者，大黃可以斟酌少用。
愚用此方救人多矣，因用之屢建奇效，遂名之為大黃掃毒湯。

友人朱缽文傳一治疔方，大黃、甘草各一兩，生牡蠣六錢，栝蔞仁四十粒搗碎，疔在上者川芎三錢作引，在兩臂者桂枝尖三錢作引，在下者懷牛膝三錢作引。
煎服立愈。
身壯實者，大黃可斟酌多用。
此亦重用大黃，是以奏效甚捷也（「答陳××疑《內經》十二經有名無質」一節中有刺疔法，宜參觀）。
<h2><span class="crimson">四、醫話</span></h2>
<h2><span class="darkgreen">1．臨症隨筆</span></h2>
鹽山範××，年五十餘，素有肺癆，發時咳嗽連連，微兼喘促。
仲夏末旬，喘發甚劇，咳嗽晝夜不止，且嘔血甚多。
延醫服藥十餘日，咳嗽嘔血，似更加劇，憊莫能支。
適愚自滄回籍，求為診治，其脈象洪而微數，右部又實而有力，視其舌苔白厚欲黃，問其心中甚熱，大便二三日一行，診畢，斷曰：此溫病之熱，盤據陽明之府，逼迫胃氣上逆，因並肺氣上逆，所以咳喘連連，且屢次嘔血也。
治病宜清其源，若將溫病之熱治愈，則咳喘、嘔血不治自愈矣。
其家人謂，從前原不覺有外感，即屢次延醫服藥，亦未嘗言有外感，何以先生獨謂系溫病乎？答曰：此病脈象洪實，舌苔之白厚欲黃，及心中之發熱，皆為溫病之顯徵。
其初不覺有外感者，因此乃伏氣化熱而為溫病。
其受病之原因，在冬令被寒，伏於三焦脂膜之中，因春令陽盛化熱而發動，竄入各臟腑為溫病。
亦有遲至夏秋而發者，其症不必有新受之外感，亦間有薄受外感不覺，而伏氣即因之發動者，《內經》所謂：「冬傷於寒，春必病溫」者，此也。
遂為疏方：
生地（二兩）　生石膏（一兩）　知母（八錢）　甘草（一錢）　廣犀角（三錢另煎兌服）　三七（二錢細末用水送服）
煎湯兩茶盅，分三次溫飲下，一劑而諸病皆愈。
又改用玄參、貝母、知母、花粉、甘草、白芍諸藥，煎湯服。
另用水送服三七末錢許，服兩劑後，俾用生山藥末煮粥，少加白糖，每次送服赭石細末錢許，以治其從前之肺癆。
若覺熱時，則用鮮白茅根四五兩，切碎煮兩三沸，當茶飲之。
如此調養月餘，肺癆亦大見愈。
<strong>按</strong>
：吐血之症，原忌驟用涼藥，恐其離經之血得涼而凝，變為血痹虛勞也。
而此症因有溫病之壯熱，不得不用涼藥以清之，而有三七之善化瘀血者以輔之，所以服之而有益無弊也。

鹽山王××，年近六旬，自孟夏患痢，延醫服藥五十餘劑，痢已愈而病轉加劇，臥床昏昏有危在旦夕之虞。
此際適愚自滄回籍，求為診治，其脈左右皆洪實，一息五至，表裡俱覺發熱，脅下連腹，疼痛異常。
其舌苔白厚，中心微黃，大便二三日一行。
愚曰：「此伏氣化熱而為溫病也。
當其伏氣化熱之初，腸為熱迫，醞釀成痢與溫俱來。
然溫為正病，痢為兼病。
醫者但知治其兼病，而不知治其正病，痢雖愈而溫益重。
綿延六十餘日，病者何以堪乎？」其家人曰：「先生之論誠然，特是既為溫病，腹脅若是疼痛者何也？將勿腹中有鬱積乎？」答曰：「從前云大便兩三日一行，未必腹有鬱積。
以脈言之，凡溫病之壯熱，大抵現於右脈，因壯熱原屬陽明胃府之脈，診於右關也，今左部之脈亦見洪實，肝膽之火必熾盛，而肝木之氣，即乘火之熾盛而施其橫恣，此腹脅所以作疼也。」遂為開大劑白虎加人參湯，方用生石膏四兩，人參六錢以滋陰分。
為其腹脅疼痛，遵傷寒方例，加生杭芍六錢，更加川楝子六錢，疏通肝膽之鬱熱下行，以輔芍藥之不逮。
令煎湯三茶盅，分三次溫飲下。
降下黏滯之物若干。
持其便盆者，覺熱透盆外，其病頓愈，可以進食。
隔二日腹脅又微覺疼，俾用元明粉四錢，淨蜜兩半，開水調服，又降下黏滯之物若干，病自此全愈。

愚孫，年九歲，於正月下旬感冒風寒，兩三日間，表裡俱覺發熱。
診其脈象洪實，舌苔白厚。
問其大便兩日未行，小便色黃。
知其外感之實熱，已入陽明之府。
為疏方：
生石膏（二兩）　知母（六錢）　連殼（三錢）　薄荷葉（錢半）　甘草（二錢）
晚六點時煎湯兩茶盅，分兩次服下，翌晨熱退強半。
因有事他出，臨行囑煎渣與服。
閱四日來信言，仍不愈。
按原方又服一劑，亦不見輕。
斯時，頭面皆腫，愚遂進城往視，見其頭面腫甚劇，脈象之熱較前又盛，舌苔中心已黃，大便三日未行。
為疏方：
生石膏（四兩）　玄參（一兩）　連殼（三錢）　銀花（三錢）　甘草（三錢）
煎湯三茶盅，又將西藥阿斯匹林三分，融化湯中，分三次溫服下。
頭面周身微汗，熱退腫消，繼服清火養陰之劑兩劑以善其後。

又鄰村李姓少年，亦同時得大頭瘟症，醫治旬日，病益劇，亦求愚治。
其頭面連項皆腫，心中煩躁不能飲食，其脈象雖有熱，而重按無力。
蓋其舊有鴉片嗜好，下元素虛，且大便不實，不敢投以大涼之劑。
為疏方：
玄參（一兩）　花粉（五錢）　銀花（五錢）　薄荷（錢半）　甘草（錢半）
煎湯一大盅，送服阿斯匹林二分，頭面周身皆出汗，病遂脫然全愈。

鄰村孫××，年三十許，自初夏得喘症。
動則作喘，即安居呼吸亦似迫促，服藥五十餘劑不愈。
醫者以為已成肺癆諉為不治。
聞愚回籍求為診治，其脈浮而滑，右寸關尤甚，知其風與痰互相膠漆滯塞肺竅也。
為開麻杏甘石湯：
麻黃三錢、杏仁三錢、生石膏一兩、甘草錢半，煎湯送服苦葶藶子（炒熟）二錢，一劑而喘定，繼又服利痰潤肺少加表散之劑，數服全愈。

鄰村刁××，年二十餘，自孟冬得喘症。
遷延百餘日，喘益加劇，屢次延醫服藥，分毫無效。
其脈浮而無力，數近六至，知其肺為風襲，故作喘。
病久陰虛，肝腎不能納氣，故其喘浸劇也。
即其脈而論，此時肺中之風邪猶然存在，欲以散風之藥祛之，又恐脈數陰虛益耗其陰分。
於是用麻黃三錢，而佐以生山藥二兩，臨睡時煎服，夜間得微汗，喘愈強半。
為脈象虛數，不敢連用發表之劑，俾繼用生山藥末八錢煮粥，少調白糖，當點心用，日兩次，若服之覺悶，可用粥送服雞內金末五分，如此服藥約半月，喘又見輕。
再診其脈，不若從前之數，仍投以從前湯藥方，又得微汗，喘又稍輕，又服山藥粥月餘全愈。

滄縣王媼，年七旬有一，於仲冬脅下作疼，噁心嘔吐，大便燥結。
服藥月餘，更醫十餘人，病浸加劇。
及愚診視時，不食者已六七日，大便不行者已二十餘日。
其脈數五至余，弦而有力，左右皆然。
舌苔滿布，起芒刺，色微黃。
其心中時覺發熱，偶或作渴，仍非燥渴。
脅下時時作疼，聞食味則欲嘔吐，所以不能進食。
小便赤澀短少。
此傷寒之熱已至陽明之府，胃與大腸皆實，原是承氣湯症。
特其脈雖有力，然自弦硬中見其有力，非自洪滑中見其有力（此陰虛火實之脈），且數近六至，又年過七旬，似不堪承氣之推蕩。
而愚有變通之法，加藥數味於白虎湯中，則嘔吐與脅疼皆止，大便亦可通下矣。
病家聞之，疑而問曰：「先生之論誠善，然從前醫者皆未言有外感，且此病初起，亦未有頭疼惡寒外徵，何以竟成傷寒傳府之重症？」答曰：此乃伏氣為病也。
大約此外感，受於秋冬之交，因所受甚輕，所以不覺有外感，亦未能即病。
而其所受之邪，伏於膜原之間，阻塞氣化，暗生內熱，遂浸養成今日之病。
觀此舌苔微黃，且有芒刺，豈非有外感之顯徵乎？遂為疏方：
生石膏（兩半）　生山藥（一兩）　知母（五錢）　赭石（五錢）　川楝子（五錢）　生杭芍（四錢）　甘草（二錢）
煎湯兩盅，分三次溫服下。
因其脅疼甚劇，肝木不和，但理以芍藥、川楝，仍恐不能奏效，又俾用羚羊角一錢，另煎湯當茶飲之，以平肝瀉熱。
當日將藥服完，次晨復診，脈象已平，舌上芒刺已無，舌苔變白色已退強半，脅疼亦大見愈，略思飲食，食稀粥一中碗，亦未嘔吐，惟大便仍未通下。
疏方再用天冬、玄參、沙參、赭石各五錢，甘草二錢，西藥硫酸鎂二錢（沖服），煎服後，大便遂通下，諸病皆愈。
為其年高病久，又俾服滋補之藥數劑以善其後。

此症之脈，第一方原當服白虎加人參湯，為其脅下作疼，所以不敢加人參，而權用生山藥一兩，以代白虎湯中之粳米，其養陰固氣之力，又可以少代人參也。
又赭石重墜下行，似不宜與石膏並用，以其能迫石膏寒涼之力下侵也。
而此症因大腸甚實，故並用無妨，且不僅以之通燥結，亦以之鎮嘔逆也。

滄縣李氏婦，年近三旬，月事五月未行，目脹頭疼甚劇，診其脈近五至，左右皆有力，而左脈又弦硬而長，心中時覺發熱，周身亦有熱時，知其腦部充血過度，是以目脹頭疼也。
蓋月事不行，由於血室，而血室為腎之副臟，實借肝氣之疏瀉以為流通，方書所謂肝行腎之氣也。
今因月事久瘀，肝氣不能由下疏瀉而專於上行，矧因心肝積有內熱，氣火相併，迫心中上輸之血液迅速過甚，腦中遂受充血之病。
惟重用牛膝，佐以涼瀉之品，化血室之瘀血以下應月事，此一舉兩得之法也。
遂為疏方：
懷牛膝（一兩）　生杭芍（六錢）　玄參（六錢）　龍膽草（二錢）　丹皮（二錢）　生桃仁（二錢）　紅花（二錢）
一劑目脹頭疼皆愈強半，心身之熱，已輕減。
又按其方略為加減，連服數劑，諸病皆愈，月事亦通下。

天津李氏婦，年過四旬，患痢三年不愈，即稍愈旋又反復。
其痢或赤或白或赤白參半，且痢而兼瀉，其脈遲而無力。
平素所服之藥，宜熱不宜涼，其病偏於涼可知。
俾先用生山藥細末，日日煮粥服之，又每日嚼服蒸熟龍眼肉兩許，如此旬日，其瀉已愈，痢已見輕。
又俾於服山藥粥時，送服生硫黃細末三分，日兩次，又兼用木賊一錢，淬水當茶飲之，如此旬日，其痢亦愈。

奉天呂姓童子，年五歲，於季夏初旬，周身發熱，至下午三句鍾時，忽又發涼，須臾涼已，其熱愈烈，此溫而兼瘧也。
東醫治以金雞納霜，數日病不少減。
蓋彼但知治其間歇熱，不知治其溫熱，其溫熱不愈，間歇熱亦不愈。
及愚視之，羸弱已甚，飲水服藥，輒嘔吐，大便數日未行，脈非洪大，而重按有力。
知其陽明之熱已實，其嘔吐者，陽明兼少陽也。
為兼少陽，所以有瘧疾。
為擬方：
生石膏（三兩）　生赭石（六錢）　生山藥（六錢）　碎竹茹（三錢）　甘草（三錢）
煎湯一盅半，分三次溫飲下。
將藥飲完未吐，一劑大熱已退，大便亦通。
至翌日復作寒熱，然較輕矣。
投以硫酸規泥涅二分強，分三次用白糖水送下，寒熱亦愈。

奉天馬姓幼女，於午節前得溫病，醫治旬日病益增劇，周身灼熱，精神恍惚，煩躁不安，形勢危殆，其脈確有實熱，而至數嫌其過數。
蓋因久經外感灼熱而陰分虧損也。
遂用生石膏兩半、生山藥一兩（單用此二味，取其易服），煮濃汁兩茶盅，徐徐與之。
連盡兩劑，灼熱已退，從前兩日未大便，至此大便亦通，而仍有煩躁不安之意。
遂用阿斯匹林二分，同白糖錢許，開水沖化服之，周身微汗，透出白痧滿身而愈。

或問：外感之症，在表者當解其表，由表而傳裡者當清其里。
今此症先清其里，後復解其表者何也？答曰：子所論者治傷寒則然也。
而溫病恆表裡毗連，因此表裡之界線不清。
其症有當日得之者，有表未罷而即傳於裡者，有傳裡多日而表症仍未罷者。
究其所以然之故，多因此症內有伏氣，又薄受外感，伏氣因感而發。
一則自內而外，一則自外而內，以致表裡混淆。
後世治溫者，恆不以六經立論，而以三焦立論，彼亦非盡無見也。
是以愚對於此症有重在解表，而兼用清裡之藥者，有重在清裡而兼用解表之藥者，有其症似猶可解表，因脈數煩躁，遂變通其方，先清其里而後解其表者。
如此則服藥不至瞑眩，而其病亦易愈也。
下列所治之案，蓋准此義。
試觀解表於清裡之後，而白痧又可表出，是知臨症者，原可變通因心，不必拘於一端也。
<strong>病者</strong>
劉××，年二十五歲，寄居天津。
<strong>病名</strong>
臟腑瘀血。
<strong>病候</strong>
其先偶患大便下血甚劇，西醫於靜脈管中注射以流動麥角膏其血立止。
而血止之後已月餘矣，仍不能起床，但覺周身痠軟無力。
飲食不能恢復原量，僅如從前之半。
大小便亦照常，而惟覺便時不順利。
其脈搏至數如常，芤而無力，重按甚澀，左右兩部皆然。
<strong>診斷</strong>
此因下血之時，血不歸經，行血之道路紊亂，遽用藥止之，則離經之血，瘀於臟腑經絡之間。
蓋麥角止血之力甚大，愚嘗嚼服其小者一枚，陡覺下部會陰穴處有抽掣之力，其最能收閉血管可知。
此症因其血管收閉之後，其瘀血留滯於臟腑之間，阻塞氣化之流行。
致瘀不去而新不生，是以周身痠軟無力，飲食減少，不能起床也。
此症若不急治，其周身氣化阻塞日久，必生灼熱。
灼熱久之，必生咳嗽，或成肺病，或成癆瘵，即難為調治矣。
今幸為日未久，灼熱咳嗽未作，則調治固易易也。
<strong>療法</strong>
當以化其瘀血為目的。
將瘀血化盡，身中氣化還其流通之常，其飲食必然增加，身體自能復原矣。
<strong>處方</strong>
（旱三七細末三錢）　為一日之量，分兩次服，空心時開水送下。
<strong>效果</strong>
服藥數次後，自大便下瘀血若干，其色紫黑。
後每大便時，必有瘀血若干，至第五日下血漸少，第七日便時不見瘀血矣。
遂停服藥，後未旬日，身體即健康如初矣。
<strong>病者</strong>
王××，年四十九歲。
<strong>病名</strong>
溫病兼泄瀉。
<strong>病因</strong>
丙寅仲春來津。
其人素吸鴉片，立志蠲除，因致身弱。
於仲夏晚間，乘涼稍過，遂得溫病，且兼泄瀉。
<strong>病候</strong>
表裡俱壯熱。
舌苔邊黃、中黑，甚干。
精神昏憒，時作譫語。
小便短澀，大便一日夜四五次，帶有黏滯。
其臭異常，且含有灼熱之氣，其脈左右皆洪長。
重診欠實，至數略數，兩呼吸間可九至。
<strong>診斷</strong>
此純系溫病之熱，陽明與少陽合病也。
為其病在陽明，故脈象洪長；為其兼入少陽，故小便短少，致水歸大便而滑瀉。
為其身形素弱，故脈中雖挾有外感之實熱，而仍重按不實也。
<strong>療法</strong>
當瀉熱兼補其正，又大劑徐徐服之，方與滑瀉無礙也。
<strong>處方</strong>
生石膏（三兩細末）　生山藥（一兩）　大生地（兩半）　生杭芍（八錢）　甘草（三錢）　野臺參（五錢）
煎湯三大盅，徐徐溫飲下。
一次只飲一大口，時為早六點鐘，限至晚八點時服完。
此方即白虎加人參湯，以生山藥代粳米，以生地代知母，而又加白芍也。
以白虎湯清陽明之熱，為其脈不實故加人參；為其滑瀉故以生山藥代粳米；生地代知母，為其少陽之府有熱；致小便不利而滑瀉，所以又加白芍以清少陽之熱，即以利小便也。
<strong>效果</strong>
所備之藥，如法服完。
翌晨精神頓爽，大熱已退，滑瀉亦見愈，脈象已近平和。
因瀉仍不止，又為疏方，用生山藥一兩、滑石一兩、生杭芍五錢、玄參五錢、甘草三錢（此即拙擬之滋陰清燥湯加玄參也）一劑瀉止，脈靜身涼，脫然全愈。
<strong>病者</strong>
胡××之幼子，年三歲。
<strong>病名</strong>
間歇熱。
<strong>病因</strong>
先因失乳，飲食失調，泄瀉月餘，甫愈，身體虛弱，後又薄受外感，遂成間歇熱。
<strong>病候</strong>
或晝或夜發灼無定時，熱近兩點鐘，微似有汗，其熱始解。
如此循環不已，體益虛弱。
<strong>診斷</strong>
此乃內傷、外感相併而為間歇熱。
蓋外感之症，在少陽可生間歇熱；內傷之病，在厥陰亦生間歇熱（肝虛者，恆寒熱往來）。
<strong>療法</strong>
證雖兼內傷外感，原宜內傷外感並治，為治外感用西藥，取孺子易服；治內傷用中藥，先後分途施治，方為穩妥。
<strong>處方</strong>
（安知歇貌林一瓦）　為一日之量，分作三次，開水化服。
將此藥服完後，其灼必減輕，繼用生地八錢，煎湯一茶杯，分多次徐徐溫飲下，灼熱當全愈。
但用生地者，取其味甘易服也。
<strong>效果</strong>
先將安知歇貌林服下，每服一次，周身皆微有涼汗，其灼熱果見輕減。
翌日，又將生地煎湯，如法服完，病即霍然愈矣。
蓋生地雖非補肝虛正藥，而能滋腎水以生肝，更能涼潤肝血，則肝得其養，其肝之虛者，自然轉虛為強矣。
<strong>病者</strong>
盧姓，鹽山人。
<strong>病因</strong>
孟秋天氣猶熱，開窗夜寢受風，初似覺涼，翌日即大熱成溫病。
<strong>病候</strong>
初次延醫服藥，竟投以麻、桂、乾薑、細辛大熱之劑。
服後心如火焚，知誤服藥，以箸探喉，不能吐。
熱極在床上亂滾，症甚危急。
急來迎愚，及至，言才飲涼水若干，病熱稍愈。
然猶呻吟連聲，不能安臥。
診其脈近七至，洪大無倫，右部尤甚。
舌苔黃厚，大便三日未行。
<strong>診斷</strong>
此乃陽明胃府之熱已實，又誤服大熱之劑，何異火上添油，若不急用藥解救，有危在目前之虞。
幸所攜藥囊中有自制離中丹（系用生石膏一兩、硃砂二分製成），先與以五錢，俾用溫開水送下，過半點鐘，心中之熱少解，可以安臥。
俾再用五錢送服，須臾呻吟亦止。
再診其脈，較前和平。
此時可容取藥，宜再治以湯劑以期全愈。
<strong>處方</strong>
生石膏（三兩）　知母（一兩）　生山藥（六錢）　玄參（一兩）　甘草（三錢）　煎湯三盅，分三次溫飲下。
<strong>效果</strong>
當日將藥服完，翌日則脈靜身涼，大便亦通下矣。

奉天宮某，年三十餘，胸中滿悶，常作呃逆，連連不止，調治數年，病轉加劇。
其脈洪滑有力，關前尤甚，知其心火熾盛，熱痰凝郁上焦也。
遂用朴硝四兩、白礬一兩，摻炒熟麥面四兩，煉蜜為丸，三錢重，每服一丸，日兩次，服盡一料全愈。
蓋朴硝味原鹹寒，稟寒水之氣，水能勝火，寒能治熱，為治心有實熱者之要品。
《內經》所謂「熱淫於內，治以鹹寒」也。
用白礬者，助朴硝以消熱痰也。
調以炒熟麥面者，誠以麥為心谷，以防朴硝白礬之過瀉傷心，且炒之則氣香歸脾，又能防硝礬之不宜於脾胃也。
<h2><span class="darkgreen">2．診余隨筆</span></h2>
西人謂：膽汁滲入十二指腸，能助小腸消化食物。
此理《內經》未嘗言之，似為中醫疏忽之處，不知後世名醫曾言之矣。
吳鞠通《醫醫病書》曰：「膽無出路，借小腸以為出路。」此非謂膽汁能入小腸乎？至於膽汁能化食之說，中醫書中亦早寓其理。
《神農本草經》之論柴胡也，謂「能去腸胃中結氣，飲食積聚，寒熱邪氣，推陳致新。」夫柴胡為少陽膽經之主藥，而其功效多見於腸胃者，為其善理肝膽，使膽汁流通無滯，自能入於腸中消化食物積聚，以成推陳致新之功也。
至於徐靈胎注《神農本草經》則以。
「木能疏土」解之，是謂肝膽屬木、脾胃屬土。
徐氏既云「木能疏土」，是明謂肝膽能助腸胃化食，而膽汁能助小腸化食之理，即在其中矣。

或問：「太陽病，發熱惡寒，熱多寒少，脈微弱者，此無陽也，不可發汗，宜桂枝二越婢一湯。
夫既曰無陽，何以復用石膏？既曰不可發汗，何以復用麻黃？」答曰：「人之血分屬陰，氣分屬陽，無陽從脈微弱看出，是言其氣分不足也。
蓋證既熱多寒少，其脈原當有力，若脈果有力時，可直投以越婢湯矣，或麻杏甘石湯。
今因其氣分虛而脈象微弱，故用桂枝助其脈（凡脈之微弱者服桂枝則脈大），以托肌肉中外感之邪外出，隨麻黃以達於皮毛也。
其云不可發汗者，蓋症止宜解肌。
麻黃髮汗之力雖猛，然所用甚少，且有石膏涼之，芍藥斂之，是以服藥之後，止為解肌之小汗，而不至於為淋漓之大汗也。」
肺臟下無透竅，而吸入之養氣，實能隔肺胞息息透過，以養胸中大氣，由胸中大氣以敷布於全身。
而其吸入之氣，又自喉管分支下達於心，由心及肝，由肝至衝任交會之處，以及於腎。
故肝腎之氣化收斂，自能容納下達之氣，且能導引使之歸根。
有時肝腎陰虛，其氣化不能固攝，則肝氣忿急，可透膈以干大氣，腎氣膨脹，可挾沖氣上衝。
則肝氣可挾所寄之相火上逆，腎氣可挾副腎臟之沖氣上逆。
於是逆氣上干，排擠胸中喉中皆不能容受外氣則喘作矣。

肺勞咳嗽，最為難治之症。
愚向治此症，惟用生懷山藥條（切片者，皆經水泡，不如用條），軋細過羅，每用兩許，煮作茶湯，調以糖，令適口，以之送服川貝細末。
每日兩次，當點心服之。
若其脾胃消化不良或服後微覺滿悶者，可將黃色生雞內金，軋成細末，每用二三分與川貝同送服。
若覺熱時，可嚼服天冬。
此方曾治愈肺癆作喘者若干人，且能令人健壯。
<strong>【離中丹】</strong>
治肺病發熱，咳吐膿血，兼治暴發眼疾，紅腫作痛，頭痛齒痛，一切上焦實熱之症。

生石膏（二兩細末）　甘草（六錢細末）　硃砂末（一錢半）
共和勻，每服一錢，日再服，白水送。
熱甚者，一次可服錢半。
咳嗽甚者，方中加川貝五錢。
咳血多者，加三七四錢。
大便不實者，將石膏去一兩，加滑石一兩，用生山藥面熬粥，送服此丹。
若陰虛作喘者，亦宜山藥粥送服。
至於山藥面熬粥自五錢可至一兩。

下焦寒涼泄瀉及五更瀉者，皆繫命門相火虛衰。
確能補助相火之藥，莫如硫黃，且更莫如生硫黃。
為其為石質之藥，沉重下達耳。
不經水煮火爍，而其熱力全也（硫黃無毒，其毒即其熱，故可生用）。
然愚向用硫黃治寒瀉症，效者固多，兼有服之瀉更甚者，因本草原謂其大便潤、小便長，豈以其能潤大便即可作瀉乎？後閱西人藥性書，硫黃原列於輕瀉藥中。
乃知其服後間作瀉者，無足怪也。
且其所謂輕瀉者，與中醫說所謂大便潤者，原相通也。
於斯再用硫黃時，於石質藥中，擇一性溫且饒有收澀之力者佐之，即無斯弊。
且但熱下焦而性不僭上，勝於但知用桂附者遠矣。
若於方中再少加辛香之品，引其溫暖之力以入奇經，更可治女子血海虛寒不孕。
<strong>【坎中丹】</strong>
治下焦寒涼泄瀉及五更瀉。

硫黃（純黃者一兩）　赤石脂（一兩）
共為細末和勻。
每服五分，食前服，一日兩次。
不知則漸漸加多，以服後移時微覺溫暖為度。
若以治女子血海虛寒不孕者，宜於方中加炒熟小茴香末二錢。

孫××按：治此症時，恆加肉桂少許與石脂硫黃同服，且其止腹痛之力甚速也。
<strong>【逐風通痹湯】</strong>
治風襲肌肉經絡，初則麻木不仁，浸至肢體關節不利。

生箭耆（六錢）　麻黃（三錢）　全當歸（五錢）　丹參（三錢）　乳香（三錢）　沒藥（三錢）　全蠍（二錢）
脈象遲弱無力惡寒者，將黃耆重用一兩，再照加烏頭二三錢；脈象有力惡熱者，以薄荷易麻黃，再加天花粉一兩。
初服以遍體皆得微汗為佳，至汗後再服，宜將麻黃減半，或止用一錢；筋骨軟弱者，加明天麻三錢；口眼歪斜者，加蜈蚣二條，其病劇者，可加三條。
此風中身之外廓，未入於臟腑也。
是以心中無病，而病在於肌肉、肢體、經絡、關節之處。
《內經》風論篇謂：「風氣與太陽俱入行諸脈俞，散於分肉之間，與衛氣相干，其道不利，故使肌肉憤䐜而有瘍，衛氣有所凝而不行，故其肉有不仁也。」又《內經》痹論曰：「風、寒、濕三氣雜至，合而為痹也。
其風氣勝者為行痹，寒氣勝者為痛痹，濕氣勝者為著痹。」據《內經》二節之文觀之，則風襲人之肌肉經絡，可使麻木不仁，浸至肢體關節不利可知也。
是以方中以黃耆為主藥，取其能升補胸中大氣以通於衛氣，自能逐風外出。
故《神農本草經》謂：黃耆能主大風，而又以最善發表之麻黃輔之。
一則扶正以祛邪，一則發汗以透邪，二藥相濟為用，其逐風之力雖猛，而實不至傷正氣也。
至當歸、丹參、乳沒、全蠍諸藥，或活血以祛風，或通絡以祛風，皆所以贊助黃耆、麻黃以成功也。
至於病偏涼者加烏頭，更將黃耆增重；病偏熱者加花粉，更以薄荷易麻黃，此隨病機之所宜，以細為調劑，不使服藥後有覺涼覺熱之齟齬也。
筋骨軟弱者加明天麻，取其能壯筋骨兼能祛風也；口眼歪斜者加蜈蚣，取其善理腦髓神經，而有牽正口眼之力也。

曾治一人，夏月開軒當窗而寢，為風所襲，其左半身即覺麻木，肌肉漸形消瘦，左手足漸覺不遂，為擬此方。
其病偏於左，又加鹿角膠二錢作引（若偏於右宜用虎骨膠作引），一劑周身得汗，病愈強半，即方略為加減，又服二劑全愈。
後屢試其方莫不隨手奏效。

各處庭院中，多有絡石與蘡⿰牜冗，此二種皆木本藤蔓類，而皆可入藥。
絡石：蔓粗而長，葉若紅薯，其節間出須，須端作爪形，經雨露濡濕，其爪遂黏於磚石壁上，俗呼為爬山虎，即藥房中之絡石藤也。
本草又名為石龍藤，其性善治喉痹腫塞，用鮮者兩半，煎湯一盅，細細呷之，少頃即通。
其性又善通經絡，同續斷、菟絲子煮酒（須用黃酒不宜用燒酒），日日飲之。
或單用絡石，煮酒飲之，善治周身拘攣，肢體作痛。
若與狗脊、猴姜煮酒飲之，善治腰疼。
若兼腿疼者，宜加牛膝。
《名醫別錄》又謂：此物久服能輕身、明目、潤澤、好顏色、不老。
誠如《名醫別錄》之所云云，則每日以之煮湯當茶飲之，其為益不亦多乎？
蘡⿰牜冗：蔓類絡石而稍細，花葉若雞爪形，又多分歧，以其須纏於高樹之枝柯上。
其藤中多通氣細孔，截斷吹之有漿出，可擦瘡瘍腫毒。
其性亦善治淋，煎湯當茶，最善止渴。
取其葉搗汁飲之，善治嘔噦。
其所結之實，大如廣紅豆，形圓色紅而亮，中有漿微甘微酸，其功用能止渴，益氣力，悅顏色。
俗傳有謂其善解砒石毒者，然未見其出載，此則待質高明也。

愚於諸藥多喜生用，欲存其本性也。
有如石膏為硫養輕鈣化合，若煆之則硫養輕皆飛去，其涼散之力頓失，而所餘之鈣經煆即變質，斷不可服。
故斯編之中於生石膏之能救人，煆石膏之能傷人，反復論之，再三致意，以其關於人命之安危甚重也。
又如赭石原鐵養化合，其重墜涼鎮之力最善降胃止血，且又能生血，分毫不傷氣分。
至藥房中所鬻之赭石，必煆以煤火，則鐵養分離，即不能生血，且更淬之以醋，轉成開破之性，多用之即可令人泄瀉。
又如赤石脂原系粉末，宜興茶壺即用此燒成。
為其質同粉末，有黏滯之性，研細服之可保護腸胃之內膜，善治大便泄瀉。
而津沽藥房中竟將石脂為細末，水和為泥，捏作小餅，煆以煤火，即與宜興壺瓦無異，若為末服之，其傷人脾胃也必矣。
又如山萸肉，其酸溫之性能補肝、斂肝、治肝虛自汗以固元氣之將脫，實能挽回人命於至危之候。
藥房多酒浸蒸黑用之，其斂肝固氣之力頓減矣。
如此者實難枚舉。
此所以愚於藥品多喜生用以存其本性也。

藥有非制過不可服者，若半夏、附子、杏仁諸有毒之藥皆是也。
雖古方中之附子，亦偶生用，實系滷水淹透，未經炮熟之附子，亦非採取即用也。
凡此等藥，方中雖未註明如何炮製，坊間亦必為制至無毒。
若其藥本無毒，原可生用者，斯編方中若未註明制用，皆宜生用。
有用斯編之方者，甚勿另加製法，致失藥之本性也。

威靈仙、柴胡諸藥，原是用根。
坊間恆雜以莖葉，醫者不知甄別，即可誤事。
細辛之葉，其功用亦不如根，故李瀕湖《本草綱目》亦謂用根。
至樗白皮與桑白皮，亦皆用根上之皮，其真偽尤屬難辨，用者必自採取方的。
如樗根白皮，大能固澀下焦。
而帶皮樗枝煎湯，又能通大便。
俗傳便方，大便不通者，用帶皮樗枝七節，每節長寸許，煎湯服之甚效。
其枝與根性之相異如此，用者可不慎哉。

煎時易沸之藥，醫者須預告病家。
如知母若至五六錢，微火煎之亦沸，若至一兩幾不能煎。
然此藥最易煎透，先將他藥煎十餘沸，再加此藥，敞開藥罐蓋，略煎數沸，其湯即成。
至若山藥、阿膠諸有汁漿之藥，龍骨、牡蠣、石膏、滑石、赭石諸搗末之藥，亦皆易沸。
大凡煎藥，其初滾最易沸。
煎至將滾時，須預將藥罐之蓋敞開，以箸攪之。
迨沸過初滾，其後仍沸，敞蓋煎之無妨，若不沸者，始可蓋而煎之。
蓋險急之證，安危止爭此藥一劑。
故古之醫者，藥餌必經己手修制，即煎湯液，亦必親自監視也。
<h2><span class="darkgreen">3．自述治愈牙疼之經過</span></h2>
愚素無牙疼病。
丙寅臘底，自津回籍，因感冒風寒，覺外表略有拘束，抵家後又眠於熱炕上，遂陡覺心中發熱，繼而左邊牙疼。
因思解其外表，內熱當消，牙疼或可自愈。
服西藥阿斯匹林一瓦半（此藥原以一瓦為常量），得微汗，心中熱稍退，牙疼亦覺輕。
遲兩日，心中熱又增，牙疼因又劇。
方書謂上牙齦屬足陽明，下牙齦屬手陽明，愚素為人治牙疼有內熱者，恆重用生石膏少佐以宣散之藥清其陽明，其牙疼即愈。
於斯用生石膏細末四兩，薄荷葉錢半，煮湯分兩次飲下，日服一劑。
兩劑後，內熱已清，疼遂輕減。
翌日因有重證應診遠出，時遍地雪深三尺，嚴寒異常，因重受外感，外表之拘束甚於初次，牙疼因又增劇，而心中卻不覺熱。
遂單用麻黃六錢（愚身體素強壯是以屢次用藥皆倍常量非可概以之治他人也），於臨睡時煎湯服之。
未得汗。
繼又煎渣再服，仍未得汗。
睡至夜半始得汗，微覺肌膚松暢，而牙疼如故。
劇時覺有氣循左側上潮，疼徹輔頰，且覺發熱。
有時其氣旁行，更疼如錐刺。
恍悟此證確係氣血挾熱上衝，滯於左腮，若再上升至腦部，即為腦充血矣。
遂用懷牛膝、生赭石細末各一兩煎湯服之，其疼頓愈，分毫不復覺疼，且從前頭面畏風，從此亦不復畏風矣。
蓋愚向擬建瓴湯用治腦充血證甚效，方中原重用牛膝、赭石，今單用此二藥以治牙疼，更捷如影響，此誠能為治牙疼者別開一門徑矣，是以詳志之。
<strong>附錄：</strong>
唐山趙××來函：
二小兒年十二歲，右邊牙疼，連右腮亦腫疼。
因讀先生自述治愈牙疼之經過，知腮腫系外感受風，牙疼系胃火熾盛，遂先用西藥阿斯匹林一瓦。
服後微見汗。
繼用生石膏二兩，薄荷葉錢半，連服三劑，全愈。
<h2><span class="darkgreen">4．虛勞溫病皆忌橘紅說</span></h2>
半夏、橘紅皆為利痰之藥，然宜於濕寒之痰，不宜於燥熱之痰，至陰虛生熱有痰，外感溫熱有痰，尤所當忌。
究之伍藥得宜，半夏或猶可用，是以《傷寒論》竹葉石膏湯、《金匱》麥門冬湯皆用之。
至橘紅則無論伍以何藥，皆不宜用。
試略舉數案於下以明之。

本邑于姓媼，勞熱喘嗽，醫治數月，病益加劇，不能起床，脈搏近七至，心中熱而且干，喘嗽連連，勢極危險。
所服之方，積三十餘紙，曾經六七醫生之手，而方中皆有橘紅。
其餘若玄參、沙參、枸杞、天冬、貝母、牛蒡、生熟地黃諸藥，大致皆對證，而其心中若是之熱而乾者，顯系橘紅之弊也。
愚投以生懷山藥一兩，玄參、沙參、枸杞、龍眼肉、熟地黃各五錢，川貝、甘草各二錢，生雞內金錢半。
煎服一劑，即不覺干。
即其方略為加減，又服十餘劑，全愈。

又：治奉天李××，得風溫證，發熱、頭疼、咳嗽。
延醫服藥一劑，頭疼益劇，熱嗽亦不少減。
其脈浮洪而長，知其陽明經府皆熱也。
視所服方，有薄荷、連翹諸藥以解表，知母、玄參諸藥以清裡，而雜以橘紅三錢，諸藥之功盡為橘紅所掩矣。
為即原方去橘紅，加生石膏一兩，一劑而愈。

又：治滄州孫××肺臟受風，咳嗽吐痰。
醫者投以散風利痰之劑，中有毛橘紅二錢，服後即大口吐血，咳嗽益甚。
其脈浮而微數，右部寸關皆有力。
投以《傷寒論》麻杏甘石湯，方中生石膏用一兩，麻黃用一錢，煎湯送服旱三七細末二錢。
一劑血止。
又去三七，加丹參三錢，再服一劑，痰嗽亦愈。
方中加丹參者，恐其經絡中留有瘀血，釀成異日虛勞之證，故加丹參以化之。

統觀以上三案，橘紅為虛勞溫病之禁藥，不彰彰可考哉！而醫者習慣用之，既不能研究其性於平素，至用之病勢增進，仍不知為誤用橘紅所致，不將夢夢終身哉！
<h2><span class="darkgreen">5．鱉甲、龜板不可用於虛弱之證</span></h2>
《神農本草經》論鱉甲主心腹癥瘕堅積。
《金匱》鱉甲煎丸用之以消瘧母（脅下硬塊）。
藥房又皆以醋炙，其開破肝經之力尤勝。
向曾單用鱉甲末三錢，水送服，以治久瘧不愈，服後病者覺怔忡異常，移時始愈，由斯知肝虛弱者，鱉甲誠為禁用之品也。
又龜板《神農本草經》亦主癥瘕，兼開濕痹。
後世佛手散用之，以催生下胎。
嘗試驗此藥，若用生者，原能滋陰潛陽，引熱下行，且能利小便（是開濕痹之效）。
而藥房中亦皆用醋炙之，若服至一兩，必令人泄瀉，其開破之力雖遜於鱉甲，而與鱉甲同用以誤治虛弱之證，實能相助為虐也。
乃後世方書用此二藥以治虛勞之證者甚多，即名醫如吳鞠通，其治溫邪深入下焦，熱深厥深，脈細促，心中憺憺大動，此邪實正虛，肝風煽動將脫，當用白虎加人參湯，再加龍骨、牡蠣，庶可挽回，而吳氏竟治以三甲復脈湯，方中鱉甲、龜板並用，雖有牡蠣之收澀，亦將何補？此乃名醫之偶失檢點也。

愚曾治一媼年近五旬，患溫病半月不愈。
其左脈弦硬有真氣不斂之象，右脈近洪而不任重按，此邪實證虛也，為擬補正祛邪之劑。
病者將藥飲一口，嫌其味苦不服。
再延他醫，為開三甲復脈湯方，略有加減，服後煩躁異常，此心腎不交，陰陽將離也。
醫者猶不省悟，竟於原方中加大黃二錢，服後汗出不止。
此時若重用山萸肉二兩，汗猶可止，汗止後，病仍可治，惜該醫見不及此，竟至誤人性命也。
<h2><span class="darkgreen">6．目疾由於伏氣化熱者治法</span></h2>
目疾有實熱之證，其熱屢服涼藥不解，其目疾亦因之久不愈者，大抵皆因伏氣化熱之後，而移熱於目也。
丙寅季春，李××，紡紗廠學徒，病目久不愈。
眼瞼紅腫，胬肉遮睛，覺目睛脹疼甚劇，又兼耳聾鼻塞，見聞俱廢，跬步須人扶持。
其脈洪長甚實，左右皆然。
其心中甚覺發熱，舌有白苔，中心已黃，其從前大便原燥，因屢服西藥大便日行一次。
知系冬有伏寒，感春陽而化熱，其熱上攻，目與耳鼻皆當其衝也。
擬用大劑白虎湯以清陽明之熱，更加白芍、龍膽草兼清少陽之熱。
病人謂廠中原有西醫，不令服外人藥，今因屢服其藥不愈，偷來求治於先生，或服丸散猶可，斷乎不能在廠中煎服湯藥。
愚曰：「此易耳。
我有自制治眼妙藥，送汝一包，服之眼可立愈。」遂將預軋生石膏細末兩半與之，囑其分作六次服，日服三次，開水送下，服後又宜多喝開水，令微見汗方好。
持藥去後，隔三日復來，眼疾已愈十之八九，耳聾鼻塞皆愈，心中已不覺熱，脈已和平。
復與以生石膏細末一兩，俾仍作六次服。
將藥服盡全愈。
至與以生石膏細末而不明言者，恐其知之即不敢服也。
後屢遇因伏氣化熱病目者，治以此方皆效。
<h2><span class="darkgreen">7．天水散治中暑宜於南方北方用之宜稍變通</span></h2>
河間天水散（即六一散），為清暑之妙藥。
究之南方用之最為適宜；若北方用之，原宜稍為變通。
蓋南方之暑多挾濕，故宜重用滑石，利濕即以瀉熱。
若在北方，病暑者多不挾濕，或更挾有燥氣，若亦重用滑石以利其濕，將濕去而燥愈甚，暑熱轉不易消也。
愚因是擬得一方，用滑石四兩，生石膏四兩，粉甘草二兩，硃砂一兩，薄荷冰一錢，共為細末，每服二錢，名之曰加味天水散。
以治北方之暑病固效，以治南方之暑病，亦無不效也。
方中之義：用滑石、生石膏以解暑病之熱；而石膏解熱兼能透表，有薄荷冰以助之，熱可自肌膚散出，滑石解熱兼能利水，有甘草以和之（生甘草為末服之最善利水，且水利而不傷陰），熱可自小便瀉出，又恐暑氣內侵，心經為熱所傷，故仿益元散之義加硃砂（天水散加硃砂名益元散）以涼心血，即以鎮安神明，使不至怔忡瞀亂也。

人受暑熱未必即病，亦恆如冬令伏氣伏於膜原，至秋深感涼氣激薄而陡然暴發，腹疼作瀉。
其瀉也，暴注下迫，恆一點鐘瀉十餘次。
亦有吐瀉交作者。
其甚者，或兩腿轉筋。
然身不涼，脈不閉，心中惟覺熱甚，急欲飲涼食冰者，此仍系暑熱為病，實與霍亂不同。
丁卯季夏，暑熱異常，中秋節後發現此等證甚多，重用生石膏煎湯送服益元散，其病即愈。
腹中疼甚者，可用白芍、甘草（益元散中甘草甚少故加之）與石膏同煎湯，送服益元散。
若瀉甚者，可用生山藥、甘草與石膏同煎湯，送服益元散；或用拙擬滋陰清燥湯加生石膏兩餘或二兩，同煎服，病亦可愈。
其欲食冰者，可即與之以冰，欲飲井泉涼水者，可即與之以井泉水，聽其儘量食之飲之無礙也。
且凡吐不止者，若欲食冰，聽其儘量食之，其吐即可止，腹疼下瀉亦可並愈。
其間有不並愈者，而其吐既止，亦易用藥為之調治也。
<h2><span class="darkgreen">8．治幼年溫熱證宜預防其出痧疹</span></h2>
幼年溫熱諸證，多與痧疹並至。
然溫熱之病，初得即知。
至痧疹初得，其毒恆內伏而外無現象，或遲至多日始出；又或不能自出，必俟服托表之藥而後能出。
若思患預防，宜於治溫熱之時，少用清表痧疹之藥。
不然，恐其毒盤結於內，不能發出，其溫熱之病亦不能愈也。
愚臨證數十年，治愈溫熱兼痧疹者不勝計，莫不於治溫熱藥中，時時少加以清表痧疹之品，以防痧疹之毒內蘊而不能透出。
故恆有溫熱之病，經他醫治療旬日不愈，勢極危險，後經愚為診治，遂發出痧疹而愈者。
今略登數案於下，以為徵實。

奉天馬氏幼女，年六七歲，得溫病，屢經醫治，旬余病勢益進，亦遂委之於命，不復治療。
適其族家有幼子得險證，經愚治愈，因轉念其女病猶可治，殷勤相求。
其脈象數而有力，肌膚熱而乾澀，臥床上展轉不安，其心中似甚煩躁。
以為病久陰虧，不堪外感之灼熱，或其痧疹之毒伏藏於內，久未透出，是以其病之現狀如是也。
問其大便，數日一行。
遂為疏方，生石膏細末二兩，潞黨參四錢，玄參、天冬、知母、生懷山藥各五錢，連翹，甘草各二錢，蟬蛻一錢，煎湯兩盅，分數次溫飲下。
連服二劑，大熱已退，大便通下，其精神仍似騷擾不安。
再診其脈，較前無力而浮。
疑其病已還表，其餘熱當可汗解，用西藥阿斯匹林二分強，和白蔗糖水沖服下。
周身微汗，透出白痧若干而愈。
乃知其從前展轉騷擾不安者，因其白痧未發出也。
為每劑中皆有透表之品，故其病易還表，而其痧疹之毒復亦易隨發汗之藥透出也。

又：奉天劉××之幼女，年五歲，周身發熱，上焦躁渴，下焦滑瀉，遷延日久，精神昏憒，危至極點，脈象數而無力，重診即無。
為疏方用生懷山藥一兩，滑石八錢，連翹、生杭芍、甘草各三錢，蟬蛻、羚羊角（此一味另煎當水飲之煎至數次尚有力）各一錢半，煎湯一盅半，分三次溫服下，周身發出白痧，上焦煩渴、下焦滑瀉皆愈。
<strong>按</strong>
：此方即滋陰宣解湯加羚羊角也。
凡幼年得溫熱病即滑瀉者，尤須防其痧疹之毒內伏不能外出（滑瀉則身弱恆無力托痧疹之毒外出），此方既能清熱止瀉，又能表毒外出，所以一藥而愈也。

奉天王××子，年二十八歲，周身發熱，出白痧甚密。
經醫調治失宜，遷延至旬日，病益加劇。
醫者又欲用大青龍湯減去石膏，王××疑其性熱，不敢用，延愚為之診治。
其周身發熱，卻非大熱，脈數五至，似有力而非洪實，舌苔乾黑，言語不真，其心中似怔忡，又似煩躁，自覺難受莫支。
其家人謂其未病之時，實勞心過度，後遂得此病。
參之脈象病情，知其真陰內虧，外感之實熱又相鑠耗，故其舌乾如斯，心中之怔忡煩躁又如斯也。
問其大便，數日未行，似欲便而不能下通。
遂疏方用生石膏細末三兩，潞黨參五錢，生山藥五錢，知母、天花粉各八錢，連翹、甘草各二錢，生地黃一兩半，蟬蛻一錢，俾煎湯三盅，分三次溫飲下，又囑其服藥之後，再用豬膽汁少調以醋，用灌腸器注射之，以通其大便，病家果皆如所囑。
翌日視之，大便已通下，其灼熱、怔忡、煩躁皆愈強半，舌苔未退而乾黑稍瘥。
又將涼方減石膏之半，生地黃改用一兩。
連服三劑，忽又遍身出疹，大便又通下，其灼熱怔忡煩躁始全愈。
恐其疹出回急，復為開清毒托表之藥，俾服數劑以善其後。
<strong>按</strong>
：此證既出痧矣，原不料其後復出疹，而每劑藥中皆有透表之品者，實恐其蘊有痧毒未盡發出也。
而疹毒之終能發出，實即得力於此。
然非臨時細細體察，擬方時處處周密，又何能得此意外之功效哉！
又：此證非幼科，亦因溫而兼疹，故連類及之，且俾人知溫而兼疹之證，非獨幼科有之，即壯年亦間有之也。
<h2><span class="darkgreen">9．癇瘋治法</span></h2>
（附：愈癇丸、息神丸）
癇瘋最為難治之證，因其根蒂最深，故不易治耳。
愚平素對於此證，有單用磨刀水治愈者；有單用熊膽治愈者；有單用蘆薈治愈者；有用磁朱丸加赭石治愈者。
然如此治法，效者固多，不效者亦恆有之，仍覺對於此證未有把握。
後治奉天王氏婦，年近三旬，得癇瘋證，醫治年餘不愈，浸至每日必發，且病勢較重。
其證甫發時作狂笑，繼則肢體抽掣，昏不知人。
脈象滑實，關前尤甚。
知其痰火充盛，上並於心，神不守舍，故作狂笑；痰火上並不已，迫激腦筋，失其所司，故肢體抽掣，失其知覺也。
先投以拙擬蕩痰湯，間日一劑。
三劑後，病勢稍輕，遂改用丸藥，硫化鉛、生赭石、芒硝各二兩，硃砂、青黛、白礬各一兩，黃丹五錢，共為細末，復用生懷山藥四兩為細末，焙熟，調和諸藥中，煉蜜為丸二錢重。
當空心時，開水送服一丸，日兩次。
服至百丸全愈。

奉天劉姓學生，素患癇瘋。
愚曾用羚羊角加清火、理痰、鎮肝之藥治愈。
隔二年，證又反復，再投以原方不效。
亦與以此丸，服盡六十丸全愈。

瀋陽縣鄉間童子，年七八歲，夜間睡時騷擾不安，似有抽掣之狀，此亦癇瘋也。
亦治以此丸，服至四十丸全愈。

此丸不但治癇瘋，又善治神經之病。
奉天趙××，年五十許，數年頭迷心亂，精神恍惚，不由自主，屢次醫治不愈。
亦治以此丸，惟方中白礬改為硼砂，仍用一兩，亦服至百丸全愈。
因此丸屢用皆效，遂名此丸為愈癇丸。
而以硼砂易白礬者，名為息神丸。
<strong>附：制硫化鉛法</strong>
用真黑鉛、硫黃細末各一斤。
先將鉛入鐵鍋中熔化，即將硫黃末四五兩撒在鉛上，黃即發焰，急用鐵鏟拌炒，所熔之鉛即結成砂子。
其有未盡結者，又須將硫黃末接續撒其上，勿令火熄，仍不住拌熔化之鉛，盡結成砂子為度。
待晾冷，所結砂子色若鉛灰，入藥缽細研為粉。
去其研之成餅者，所餘之粉用芒硝半斤，分三次沖水，將其粉煮過三次，然後入藥。
<h2><span class="darkgreen">10．小兒痙病治法</span></h2>
小兒為少陽之體，是以或灼熱作有驚駭，其身中之元陽，恆挾氣血上衝以擾其腦部，致其腦筋妄行，失其所司而痙證作矣。
痙者其頸項硬直也，而或角弓反張，或肢體抽掣，亦皆蓋其中矣。
此證治標之藥中，莫如蜈蚣（宜用全的）。
用治標之藥以救其急，即審其病因，兼用治本之藥以清其源，則標本並治，後自不反復也。

癸亥季春，愚在奉天，旬日之間，遇幼童溫而兼痙者四人。
愚皆以白虎湯治其溫，以蜈蚣治其痙，其痙之劇者，全蜈蚣用至三條，加白虎湯中同煎服之，分數次飲下，皆隨手奏效（其詳案皆在藥物蜈蚣解下，又皆少伍以他藥，然其緊要處全在白虎湯蜈蚣並用）。

又：乙丑季夏，愚在籍，有張姓幼子患暑溫兼痙，其痙發時，氣息皆閉，日數次，灼熱又甚劇，精神異常昏憒，延醫數人皆諉為不治。
子××投以大劑白虎湯，加全蜈蚣三條，俾分三次飲下，亦一劑而愈。

丙寅季春，天津俞姓童子病溫兼出疹，周身壯熱，渴嗜飲水，疹出三日，似靨非靨，觀其神情，恍惚不安，脈象有力，搖搖而動，似將發痙。
為開白虎湯加羚羊角錢半（另煎兌服，此預防其發痙所以未用蜈蚣）。
藥未及煎，已抽搐大作。
急煎藥服下，頓愈。

至痙之因驚駭得者，當以清心、鎮肝、安魂、定魄之藥與蜈蚣並用，若硃砂、鐵鏽水、生龍骨、生牡蠣諸藥是也。
有熱者，加羚羊角、青黛。
有痰者，加節菖蒲、膽南星。
有風者，加全蠍、殭蠶。
氣閉塞及牙關緊者，先以藥吹鼻得嚏，後灌以湯藥。
<h2><span class="darkgreen">11．癩證治法</span></h2>
癩之為證，方書罕載。
愚初亦以為猶若疥癬不必注意也。
自戊午來奉天診病，遇癩證之劇者若干，有患證數年，費藥資甚巨不能治愈者，經愚手，皆服藥數劑全愈。
後有錦州縣戎××患此證，在其本地服藥無效，來奉求為診治，服藥六劑即愈。
隔三年，其證陡然反復，先起自面上，狀若頑癬，搔破則流黃水，其未破之處，皮膚片片脫落，奇癢難熬，歌哭萬狀。
在其本處服藥十餘日，分毫無效，復來奉求為診治。
其脈象洪實，自言心中煩躁異常，夜間尤甚，膚愈癢而心愈躁，徹夜不眠，若再不愈，實難支持。
遂為疏方，用蛇蛻四條，蟬蛻、殭蠶、全蠍、甘草各二錢，黃連、防風各三錢，天花粉六錢，大楓子十二粒，連皮搗碎。
為其脈洪心躁，又為加生石膏細末兩半。
煎湯兩茶盅，分兩次溫飲下。
連服三劑，面上流黃水處皆結痂，其有舊結之痂皆脫落，瘙癢煩躁皆愈強半，脈之洪實亦減半。
遂去石膏，加龍膽草三錢。
服一劑，從前周身之似有似無者，其癩亦皆發出作瘙癢。
仍按原方連服數劑，全愈。
至方中之藥，諸藥皆可因證加減，或用或不用，而蛇蛻則在所必需，以其既善解毒（以毒攻毒），又善去風，且有以皮達皮之妙也。
若畏大楓子有毒，不欲服者，減去此味亦可。
<h2><span class="darkgreen">12．治夢遺法</span></h2>
夢遺之病，最能使人之腎經虛弱。
此病若不革除，雖日服補腎藥無益也。
至若龍骨、牡蠣、萸肉、金櫻諸固澀之品，雖服之亦恆有效，而究無確實把握。
此乃腦筋輕動妄行之病，惟西藥若臭剝抱水諸品，雖為麻醉腦筋之藥，而少用之實可以安靖腦筋。
若再與龍骨、牡蠣諸藥同用，則奏效不難矣。
愚素有常用之方，爰錄於下：
煆龍骨一兩，煆牡蠣一兩，淨萸肉二兩，共為細末，再加西藥臭剝十四瓦，煉蜜為百丸。
每臨睡時服七丸，服至兩月，病可永愈。
<h2><span class="darkgreen">13．肢體受寒疼痛可熨以坎離砂及坎離砂製法</span></h2>
藥房中所鬻坎離砂，沃之以醋自能發熱，以熨受寒腿疼及臂疼，頗有效驗，而醫者猶多不知其所以然之故。
究其實際，不外物質化合之理也。
按此砂純系用鐵屑製成。
其製法將鐵屑煆紅，即以醋噴滅之，晾乾收貯。
用時復以醋拌濕，即能生熱。
蓋火非養氣不著，當鐵屑煆紅之時，鐵屑中原具有養氣，經醋噴滅，其養氣即永留鐵中。
況養氣為酸素，醋味至酸，其含養氣頗多，以之噴滅煆紅之鐵，醋中之養氣亦盡歸鐵中。
用時再沃之以醋，其從前所蘊之養氣，遂感通發動而生熱。
以熨因寒痹疼之處，不惟可以驅逐凝寒，更可流通血脈，以人之血脈得養氣則赤，而血脈之瘀者可化也。
<h2><span class="darkgreen">14．牛肉反紅荊之目睹</span></h2>
敝邑多紅荊，而縣北泊莊尤多，各地阡塍皆有荊叢繞護。
乙巳季春，牛多瘟死，剝牛者棄其臟腑，但食其肉，未聞有中毒者。
獨泊莊因食牛肉，同時中毒者二百餘人，迎愚為之解救，既至（相距七里許）死者已三人矣。
中毒之現象：發熱、噁心、瞑眩、脈象緊數。
投以黃連、甘草、金銀花、天花粉諸藥，皆隨手奏效。
細詢其中毒之由，緣洗牛肉於溪中，其溪中多浸荊條，水色變紅，洗後復晾於荊條柵上，至煮肉時又以荊為薪，及鬻此肉，食者皆病，食多則病劇，食少則病輕耳。
愚聞此言，因恍憶「老牛反荊花」原系邑中相傳古語，想邑中古人必有中此毒者，是以其語至今留詒，人多知之。
特其事未經見，雖知之亦淡然若忘耳。
然其相反之理，究系何因，須俟深於化學者研究也。
因又憶曩時閱小說，見有田家婦饁于田間，行荊芥中，以饁之飯有牛肉，食者遂中毒。
疑荊芥即系紅荊之訛，不然豈牛肉反荊花，而又反荊芥耶？醫界諸大雅，有能確知之者，又期不吝指教。
<h2><span class="darkgreen">15．駁方書貴陽抑陰論</span></h2>
嘗思一陰一陽，互為之根，天地之氣化也。
人稟天地之氣化以生，即人身各具一小天地，其氣化何獨不然。
是以人之全身，陰陽互相維繫，上焦之陽藏於心中血，中焦之陽涵於胃液，下焦之陽存於腎水，凡心血、胃液、腎水皆陰也。
充類言之，凡全身津液脂膏脈腺存在之處，即元陽留蓄之處。
陽無陰則飛越，陰無陽則凝滯。
陽盛於陰則熱，陰盛於陽則冷。
由斯知陰陽偏盛則人病，陰陽平均則人安，陰陽相維則人生，陰陽相離則人死。
彼為貴陽抑陰之論者，竟謂陽一分未盡則人不死，陰一分未盡則人不仙，斯何異夢中說夢也。
然此則論未病之時，陰陽關於人身之緊要，原無軒輊也。
若論已病，又恆陽常有餘，陰常不足（朱丹溪曾有此論）。
醫者當調其陰陽，使之歸於和平，或滋陰以化陽，或瀉陽以保陰，其宜如此治者，又恆居十之八九。
倘曰不然，試即諸病徵之。

病有內傷外感之殊，而外感實居三分之二。
今先以外感言之，傷寒、溫病、疫病皆外感也，而傷寒中於陰經，宜用熱藥者，百中無二三也；溫病則純乎溫熱，已無他議；疫病雖間有寒疫，亦百中之一二也。
他如或瘧，或疹，或痧證，或霍亂，亦皆熱者居多，而暑暍之病更無論矣。

試再以內傷言之。
內傷之病，虛勞者居其半，而勞字從火，其人大抵皆陰虛陽盛，究之亦非真陽盛，乃陰獨虛致陽偏盛耳。
他如或吐衄，或淋痢，或肺病、喉病、眼疾，或黃疸，或水病、腫脹、二便不利，或嗽，或喘，或各種瘡毒，以上諸證，已為內傷之大凡，而陽盛陰虛者實為十之八九也。
世之業醫者，能無於臨證之際，以急急保其真陰為先務乎？即其病真屬陽虛，當用補陽之藥者，亦宜少佐以滋陰之品；蓋上焦陰分不虛而後可受參、耆，下焦陰分不虛而後可受桂、附也。
<h2><span class="darkgreen">16．閱劉華封《爛喉痧證治辨異》書後</span></h2>
丙寅中秋後，接到劉華封自濟南寄贈所著《爛喉痧證治辨異》一書。
細閱一過，其辯證之精，用藥之妙，立論之通，於喉證一門實能令人起觀止之嘆。
咽喉為人身緊要之處，而論喉證之書向無善本。
自耐修子托之鸞語，著《白喉忌表抉微》，盛行於一時，初則用其方效者甚多，繼而用其方者有效有不效，更有用之不惟不效而病轉增劇者。
於斯議論紛起，有謂白喉不忌表散，但宜表以辛涼，而不可表以溫熱者。
又有謂白喉原宜表散，雖麻黃亦可用，但不可與升提之藥並用者。
按其人或有嚴寒外束不得汗，咽喉疼而不腫者，原可用麻黃湯解其表。
然麻黃可用，桂枝不可用。
若用麻黃湯時，宜去桂枝，加知母、連翹。
至升提之藥，惟忌用升麻。
若桔梗亦升提之藥，而《傷寒論》有桔梗湯治少陰病咽痛，因其能開提肺氣散其咽喉鬱熱也。
若與涼藥並用，又能引涼藥之力至咽喉散熱。
惟咽喉痛而且腫者，似不宜用。
又有於《白喉忌表抉微》一書痛加詆譭，謂其毫無足取者。
而劉華封則謂白喉證原分兩種，耐修子所謂白喉忌表者，內傷之白喉也。
其病因確係煤毒、紙菸及過服煎炒辛熱之物，或貪色過度，以致陰液虧損虛火上炎所致，用藥養陰清肺原為正治。
其由外感傳染者，為爛喉痧，喉中亦有白腐，乃系天行時氣入於陽明，上蒸於肺，致咽喉潰爛，或兼有疹子，正是溫熱欲出不得所致，正宜疏通發表使毒熱外出。
二證之辨：白喉則咽中干，喉痧則咽中多痰涎。
白喉止五心煩熱，喉痧則渾身大熱云云。
誠能將此二證，一內因，一外因，辨別極精。
及至後所載治喉痧諸方，詳分病之輕重淺深，而措施咸宜，洵為喉科之金科玉律也。
惟其言今日之好人參難得，若用白虎加人參湯及小柴胡湯，方中人參可以沙參代之，似非確論。
蓋小柴胡湯中之人參或可代以沙參，若當下後小柴胡湯證仍在者，用小柴胡湯時，亦不可以沙參代人參。
至白虎加人參湯，若其熱實脈虛者，以沙參代人參其熱必不退，此愚由經驗而知，非想當然爾之談也。
且古方中人參即系今之黨參，原非難得之物。
若恐人工種植者不堪用，凡黨參之通體橫紋者（若胡萊菔之紋）皆野生之參也。
至其後論喉證原有因下焦虛寒迫其真陽上浮致成喉證者，宜治以引火歸原之法，洵為見道之言。
<h2><span class="darkgreen">17．答嚴××代友問痰飲治法</span></h2>
詳觀來案，知此證乃寒飲結胸之甚者。
拙擬理飲湯，原為治此證的方，特其藥味與分量宜稍為變更耳。
今擬一方於下，以備採擇。
方用生箭耆一兩，乾薑八錢，於朮四錢，桂枝尖、茯苓片、炙甘草各三錢，厚朴、陳皮各二錢，煎湯服。
方中之義：用黃耆以補胸中大氣，大氣壯旺，自能運化水飲，仲景所謂「大氣一轉，其氣（指水飲之氣）乃散」也，而黃耆協同乾薑、桂枝，又能補助心肺之陽，使心肺陽足，如日麗中天，陰霾自開；更用白朮、茯苓以理脾之濕，厚朴、陳皮以通胃之氣，氣順濕消，痰飲自除；用炙甘草者，取其至甘之味，能調幹姜之辛辣，而乾薑得甘草，且能逗留其熱力，使之綿長，並能緩和其熱力，使不猛烈也。
<strong>按</strong>
：此方即《金匱》苓桂朮甘湯，加黃耆、乾薑、厚朴、陳皮，亦即拙擬之理飲湯去芍藥也。
原方之用芍藥者，因寒飲之證，有迫其真陽外越，周身作灼，或激其真陽上竄，目眩耳聾者，芍藥酸斂苦降之性，能收斂上竄外越之元陽歸根也（然必與溫補之藥同用方有此效）。
此病原無此證，故不用白芍。
至黃耆在原方中，原以痰飲既開、自覺氣不足者加之。
茲則開始即重用黃耆者，誠以寒飲固結二十餘年，非有黃耆之大力者，不能斡旋諸藥以成功也。
<strong>又按</strong>
：此方大能補助上焦之陽分，而人之元陽，其根柢實在於下，若更兼服生硫黃，以培下焦之陽，則奏效更速。
所言東硫黃亦可用，須擇其純黃者方無雜質，惟其熱力減少，不如中硫黃耳。
其用量，初次可服細末一錢，不覺熱則漸漸加多。
一日之極量，可至半兩，然須分四五次服下。
不必與湯藥同時服，或先或後均可。
<strong>【附原問】</strong>
敝友患寒飲喘嗽，照方治療未效。
據其自述病因，自二十歲六月遭兵燹，困山澤中，絕飲食五日夜，歸家急汲井水一小桶飲之，至二十一歲六月，遂發大喘。
一日夜後，飲二陳湯加乾薑、細辛、五味漸安。
從此痰飲喘嗽，成為痼疾。
所服之藥，大燥大熱則可，涼劑點滴不敢下咽。
若誤服之，即胸氣急而喘作，須咳出極多水飲方止。
小便一點鐘五六次，如白水。
若無喘，小便亦照常。
飲食無論肉味菜蔬，俱要燥熱之品。
粥湯、菜湯概不敢飲。
其病情喜燥熱而惡冷濕者如此。
其病狀暑天稍安，每至霜降後朝朝發喘，必屆巳時吐出痰飲若干，始稍定。
或飲極滾之湯，亦能咳出痰飲數口，胸膈略寬舒。
迄今二十六七載矣。
近用黎蘆散吐法及十棗湯等下法，皆出痰飲數升，證仍如故。
《金匱》痰飲篇及寒水所關等劑，服過數十次，證亦如故。
想此證既能延歲月，必有療法，乞先生賜以良方，果能祓除病根，感佩當無既也。
又《衷中參西錄》載有服生硫黃法，未審日本硫黃可服否？
服藥愈後謝函：接函教，蒙授妙方，治療敝友奇異之宿病，連服四五劑，呼吸即覺順適。
後又照方服七八劑，寒飲消除，喘證全愈。
<h2><span class="darkgreen">18．答翁××問呃逆氣鬱治法</span></h2>
詳觀一百十一號（紹興醫藥學星期報）所登之案，其呃逆終不愈者，以其虛而兼郁也。
然觀其飽時加重，飢時見輕，知病因之由於郁者多，由於虛者少。
若能令其分毫不郁，其呃當止。
郁開呃止，氣化流通，雖有所虛，自能漸漸復原。
特是理虛中之郁最為難事，必所用之藥分毫不傷氣化，俾其鬱開得一分，其氣化自能復原一分，始克有效。
拙擬醫方篇中載有衛生防疫寶丹，原系治霍亂急證之方，無論其證因涼因熱，皆屢試屢驗。
後有瀋陽趙××，得溫病甚劇，舁至院中求為診治，數日就愈，忽作呃逆，晝夜不止，服藥無效。
因思衛生防疫寶丹，最善行氣理郁，俾一次服五十粒，呃逆頓止。
又數日有陳姓患呃逆證，旬日不止，眠食俱廢，精神疲憊，幾不能支。
亦治以衛生防疫寶丹，俾服八十粒，亦一次即愈。
由斯知衛生防疫寶丹，治呃逆確有把握，無論其為虛、為郁，用之皆可奏效也。
蓋方中冰片、薄荷冰為透竅通氣之妙藥，而細辛善降逆氣，白芷善達鬱氣，硃砂能鎮沖氣之沖逆，甘草能緩肝氣之忿激，藥非為呃逆專方，而無一味非治呃逆必需之品，是以投之皆效也。
若其人下元虛甚者，可濃煎生山藥汁送服。
其挾熱者，白芍、麥冬煎湯送服。
其挾寒者，乾薑、厚朴煎湯送服。
愚用之數十次，未有不隨手奏效者。
若倉猝不暇作丸藥，可為末服之。
<h2><span class="darkgreen">19．答金××問治吐血後咳嗽法</span></h2>
詳觀病案，知系因吐血過多，下焦真陰虧損，以致腎氣不斂，沖氣上衝。
五更乃三陽升發之時，沖氣上衝者必益甚，所以腦筋跳動，喘嗽加劇也。
欲治此症，當滋陰納氣，斂沖鎮肝，方能有效。
爰擬方於下以備酌用：
生山藥（一兩）　大熟地（一兩）　淨萸肉（六錢）　懷牛膝（六錢）　柏子仁（六錢）　生龍骨（四錢）　生牡蠣（四錢）　生赭石（四錢）　生雞內金（二錢）　玄參（二錢）　炙甘草（二錢）
日服一劑，煎渣重服。
<h2><span class="darkgreen">20．答胡××問小兒暑天水瀉及由瀉變痢由瘧轉痢之治法</span></h2>
小兒少陽之體，不堪暑熱，恆喜食涼飲冷以解暑，飲食失宜，遂多泄瀉，瀉多亡陰，益至燥渴多飲，而陰分虛損者，其小溲恆不利，所飲之水亦遂盡歸大腸，因之泄瀉愈甚，此小兒暑天水瀉所以難治也。
而所擬之方，若能與證吻合，則治之亦非難事。
方用生懷山藥一兩，滑石八錢，生杭芍六錢，甘草三錢，煎湯一大盅，分三次溫飲下。
一劑病減，再劑全愈矣。
方中之意：山藥滋真陰，兼固其氣；滑石瀉暑熱，兼利其水，甘草能和胃，兼能緩大便，芍藥能調肝，又善利小便；肝胃調和其泄瀉尤易愈也。
此方即拙擬滋陰清燥湯。
原治寒溫之證，深入陽明之府，上焦燥熱，下焦滑瀉。
而小兒暑天水瀉，其上焦亦必燥熱，是以宜之。
至於由瀉變痢，由瘧轉痢者，治以此方，亦能隨手奏效。
何者？暑天熱痢，最宜用天水散；方中滑石，甘草同用，固河間之天水散也。
又可治以芍藥甘草湯；方中白芍、甘草同用，即仲景之芍藥甘草湯也。
且由瀉變痢，由瘧轉痢者，其真陰必然虧損，氣化必不固攝，而又重用生山藥為之滋陰固氣化，是以無論由泄變痢，由瘧轉痢者皆宜。
若服此藥間有不效者，可加白頭翁三錢，因白頭翁原為治熱痢之要藥也。
<h2><span class="darkgreen">21．答章××問腹內動氣衝氣症治法</span></h2>
觀此症，陡有氣自臍上衝至胸腔，集於左乳下跳動不休。
夫有氣陡起於臍上衝者，此奇經八脈中衝脈發出之氣也。
衝脈之原，上隸於胃，而胃之大絡虛里，貫膈絡肺出於左乳下為動脈。
然無病者其動也微，故不覺其動也。
乃因此沖氣上衝犯胃，且循虛里之大絡貫膈絡肺，復出於左乳下與動脈相併，以致動脈因之大動，人即自覺其動而不安矣。
當用降沖、斂沖、鎮沖、補沖之藥以治病源，則左乳下之動脈，自不覺其動矣。
爰擬兩方於下：
生山藥（八錢）　生牡蠣（八錢）　生赭石末（四錢）　生芡實（四錢）　清半夏（足四錢中有礬須用溫水淘淨曬乾）　柏子仁（四錢炒搗不去油）　寸麥冬（三錢）
上藥七味，磨取鐵鏽濃水煎藥。

又方：用淨黑鉛半斤，用鐵勺屢次熔化之，取其屢次熔化所餘之鉛灰若干，研細過羅。
再將熔化所餘之鉛秤之，若余有四兩，復用鐵勺熔化之。
化後，用硫黃細末兩半，撒入勺中，急以鐵鏟炒拌之，鉛經硫黃灼煉，皆成紅色，因炒拌結成砂子。
晾冷、軋細，過羅，中有軋之成餅者，系未化透之鉛，務皆去淨。
二藥各用一兩，和以炒熟麥面為丸（不宜多摻，以僅可作成丸為度），如桐子大。
每服六七丸或至十餘丸（以服後覺藥力下行，不至下墜為度），用生山藥末五六錢，煮作稀粥送下，一日再服。
以上二方單用、同用皆可。
<h2><span class="darkgreen">22．答章××代友問病案治法</span></h2>
詳觀病案，知系胃陰虧損，胃氣上逆，當投以滋胃液，降胃氣之品。
然病久氣虛，又當以補氣之藥佐之。
爰擬方於下，放膽服之，必能止嘔吐，通大便。
迨至飲食不吐，大便照常，然後再擬他方。
方用：生赭石二兩，生山藥一兩，潞黨參五錢，天冬八錢，共煎湯兩茶杯，分三次溫服下。
渣煎一杯半，再分兩次溫服下。
一劑煎兩次，共分五次服，日盡一劑，三劑後吐必止，便必順。
用此方者，赭石千萬不可減輕。
若此藥服之覺涼者，可加生薑四五片或初服時加生薑四五片亦可。
<h2><span class="darkgreen">23．答龐××問大便脫肛治法</span></h2>
脫肛之症，用曼陀羅煎濃湯洗之甚效。
僕常用鮮曼陀羅四五斤，煎取濃汁兩三大碗。
再以其汁煎萸肉二三兩，取濃汁一大碗。
再用黨參二兩，軋細末調汁中，曬乾。
每用四五錢，水煎融化洗之，數次可全愈。
<h2><span class="darkgreen">24．答徐××讀《傷寒論》質疑四則</span></h2>
古人之書不可不信，又不可盡信。
愚不揣固陋，敢將徐××所疑《傷寒論》四則，反復陳之。

第一疑：在太陽下篇第二十節。
其節為病在太陽之表，而不知汗解，反用涼水噀之、灌之，其外感之寒已變熱者，經內外之涼水排擠，不能出，入鬱於肉中而煩熱起粟，然其熱在肌肉，不在胃府，故意欲飲水而不渴，治宜文蛤散。
夫文蛤散乃蛤粉之未經煅煉者也。
服之，其質不化，藥力難出，且雖為蛤殼，而實則介蟲之甲，其性沉降，達表之力原甚微，藉以消肉上之起粟似難奏功。
故繼曰：「若不瘥者，與五苓散。」其方取其能利濕兼能透表，又能健運脾胃以助利濕透表之原動力，其病當瘥矣。
然又可慮者，所灌之涼水過多，與上焦外感之邪互相膠漆而成寒實結胸，則非前二方所能治療矣。
故宜用三物小陷胸湯或白散。
夫白散之辛溫開通，用於此證當矣。
至於三物小陷胸湯，若即系小陷胸湯，用於此證，以寒治寒，亦當乎？注家謂此係反治之法。
夫反治者，以熱治寒，恐其扞格而少用涼藥為引，以為熱藥之反佐，非純以涼藥治寒也。
蓋注者震攝於古人之隆名，即遇古書有舛錯遺失之處，亦必曲為原護，不知此正所以誤古人而更貽誤後人也。
是以拙著《衷中參西錄》，於古方之可確信者，恆為之極力表彰，或更通變化裁，推行盡致，以窮其妙用；於其難確信者，則恆姑為懸疑，以待識者之論斷。
蓋欲為醫學力求進化，不得不如斯也。

此節中三物小陷胸湯，唐容川疑其另為一方，非即小陷胸湯。
然傷寒太陽病實鮮有用水噀、水灌之事，愚疑此節非仲景原文也。

第二疑：在太陽下篇三十二節。
其節為：「太陽病，醫發汗，遂發熱惡寒，因復下之，心下痞，表裡俱虛，陰陽氣並竭，無陽則陰獨，復加燒針，因胸煩，面色青黃，膚瞤者難治，今色微黃，手足溫者，易治。」按此節文義，必有訛遺之字。
陰陽氣並竭句，陳氏釋為陰陽氣不交，甚當。
至無陽則陰獨句，鄙意以為獨下當有結字。
蓋言誤汗誤下，上焦陽氣衰微，不能宣通，故陰氣獨結於心下而為痞也。

第三疑：在太陽下篇五十四節。
其節為傷寒脈浮滑。
夫滑則熱入里矣，乃滑而兼浮，是其熱未盡入里，半在陽明之府，半在陽明之經也。
在經為表，在府為里，故曰表有熱，里有寒。
《內經》謂「熱病者，皆傷寒之類也。」又謂「人之傷於寒也，則為病熱。」此所謂里有寒者，蓋謂傷寒之熱邪已入里也。
陳氏之解原如斯，愚則亦以為然。
至他註疏家，有謂此寒熱二字宜上下互易，當作外有寒里有熱者。
然其脈象既現浮滑，其外表斷不至惡寒也。
有謂此寒字當系痰之誤，因痰寒二音相近，且脈滑亦為有痰之證也。
然在寒溫，其脈有滑象原主陽明之熱已實，且足徵病者氣血素充，治亦易愈。
若因其脈滑而以為有痰，則白虎湯豈為治痰之劑乎？
第四疑：在陽明篇第七十六節。
其節為病人無表裡證，蓋言無頭痛項強惡寒之表證，又無腹滿便硬之裡證也。
繼謂發熱七八日雖脈浮數者可下之，此數語殊令人詫異。
夫脈浮宜汗，脈數忌下，人人皆知，況其脈浮數並見而竟下之，其病不愈而脈更加數也必矣。
故繼言假令已下脈數不解云云。
後則因消穀善飢，久不大便而復以抵當湯下之。
夫寒溫之證脈數者，必不思飲食，未見有消穀善飢者。
且即消穀善飢，不大便，何以見其必有瘀血，而輕投以抵當湯乎？繼則又言若脈數仍不解而下不止云云，是因一下再下而其人已下脫也。
夫用藥以解其脈數，其脈數未解，而轉致其下脫，此其用藥誠為節節失宜，而猶可信為仲景之原文乎？試觀陽明篇第三十一節，仲景對於下證如何鄭重。
將兩節文對觀，則此節為偽作昭然矣。
夫古經之中，猶不免偽作（如尚書之今文），至方術之書，其有偽作也原無足深訝。
所望註疏家審為辨別而批判之，不至貽誤於醫界，則幸甚矣！
<h2><span class="darkgreen">25．答徐××陽旦湯之商榷</span></h2>
陽旦湯即桂枝加桂湯再加附子，蓋此係他醫所治之案，其失處在證原有熱，因腳攣誤認為寒，竟於桂枝中增桂加附，以致汗出亡陽，遂至厥逆，仲景因門人之問，重申之而明其所以厥逆之故，實因汗出亡陽。
若欲挽回此證使至夜半可愈，宜先急用甘草乾薑湯以回其陽，雖因汗多損液以致咽乾，且液傷而大便燥結成陽明之譫語，亦不暇顧。
迨夜半陽回腳伸，惟脛上微拘急，此非陽之未回，實因液傷不能濡筋也。
故繼服芍藥甘草湯以復其津液，則脛上拘急與咽喉作干皆愈。
更用承氣湯以通其大便，則譫語亦遂愈也。
所用之藥息息與病機相符，故病雖危險可挽回也。
<h2><span class="darkgreen">26．答王××問《神州醫藥學報》何以用真武湯治其熱日夜無休止立效</span></h2>
《傷寒論》真武湯乃仲景救誤治之方。
其人本少陰煩躁，醫者誤認為太陽煩躁而投以大青龍湯，清之散之太過，遂至其人真陽欲脫，而急用真武湯以收回其欲脫之元陽，此真武湯之正用也。
觀《神州醫藥學報》所述之案，原系外感在半表半裡，中無大熱，故寒熱往來，脈象濡緩，而投以濕溫之劑，若清之散之太過，證可變為裡寒外熱（即真寒假熱），其元陽不固較少陰之煩躁益甚，是以其熱雖日夜無休止，口唇焦而舌苔黃膩，其脈反細數微浮而濡也。
若疑脈數為有熱，而數脈與細浮濡三脈並見實為元陽搖搖欲脫之候，猶火之垂垂欲滅也。
急用真武湯以迎回元陽，俾複本位，則內不涼而外不熱矣。
是投以真武湯原是正治之法，故能立建奇功，此中原無疑義也。
特其語氣激昂，務令筆鋒搖曳生姿，於病情之變更，用藥之精義皆未發明，是以閱者未能瞭然也。
<h2><span class="darkgreen">27．答劉××問七傷</span></h2>
（1）大飽傷脾：因脾主運化飲食，飲食太飽，脾之運化力不足以勝之，是以受傷。
其作噫者，因脾不運化，氣鬱中焦，其氣鬱極欲通，故噫以通之；其欲臥者，因脾主四肢，脾傷四肢痠懶，是以欲臥；其色黃者，因脾屬土。
凡人之五臟，何臟有病，即現何臟所屬之本色。
此四診之中，所以望居首也。

（2）大怒氣逆傷肝：因肝屬木，木之條上達，木之根下達。
為肝氣能上達，故能助心氣之宣通（肝系下連氣海，上連心，故能接引氣海中元氣上達於心）。
為肝氣能下達，故能助腎氣之疏泄（腎主閉藏，有肝氣以疏泄之，二便始能通順）。
大怒，其氣有升無降，甚而至於橫行，其中所藏之相火，亦遂因之暴動（相火生於命門，寄於肝膽，遊行於三焦），耗其血液，所以傷肝而血即少。
肝開竅於目，目得血而能視，肝傷血少，所以其目暗也。

（3）形寒飲冷傷肺：因肺為嬌臟，冷熱皆足以傷之也。
蓋肺主皮毛，形寒則皮毛閉塞，肺氣不能宣通，遂鬱而生熱，此肺之因熱而傷也。
飲冷則胃有寒飲留滯，變為飲邪，上逆於肺而為懸飲，此肺之因冷而傷也。
肺主氣，開竅於鼻，有病則咳，肺傷，所以氣少、咳嗽、鼻鳴也。

（4）憂愁思慮傷心：因人之神明藏於腦，故腦為精明之府（《內經》脈要精微論），而發出在心，故心為君主之官（《內經》靈蘭秘典），神明屬陽，陽者主熱。
憂愁思慮者，神明常常由心發露，心血必因熱而耗，是以傷心也。
心傷，上之不能充量輸血於腦，下之不能充量輸血於肝，腦中之神失其憑藉，故苦驚喜忘，肝中之魂，失其護衛，故夜不能寐，且肝中血少，必生燥熱，故又多怒也。

（5）強力入房久坐濕地傷腎：因腎有兩枚，皆屬於水，中藏相火，為真陰中之真陽，以統攝下焦真陰真陽之氣。
強力入房則傷陰，久坐濕地則傷陽，腎之真陰真陽俱傷，所以傷腎。
腎傷則呼吸之時，不能納氣歸根，所以短氣。
腰者腎之腑，腎傷所以腰疼。
骨者腎所主，腎傷所以腳骨作疼。
至於厥逆下冷，亦腎中水火之氣，不能敷布之故也。

（6）風雨寒暑傷形：因風雨寒暑，原天地之氣化，雖非若癘疫不正之氣，而當其來時或過於猛烈，即與人身之氣化有不宜。
乃有時為時勢所迫，或自不經意，被風雨寒暑之氣侵，其身體氣弱，不能捍禦，則傷形矣。
形傷則發落，肌膚枯槁，此猶木傷其本，而害及枝葉也。

（7）大恐懼不節傷志：因志者為心之所之，必以中正之官輔之，此志始百折不回。
中正之官者，膽也，若過恐懼，則膽失其司，即不能輔心以成志，所以傷志。
志傷，則心有所圖而畏首畏尾，所以恍惚不樂也。
<h2><span class="darkgreen">28．答劉××問濕溫治法之理由</span></h2>
濕溫病狀，純系濕熱鬱中，致經絡閉塞，故其外雖覺寒涼，而內則小便短澀赤黃也。
為小便難，水氣必多歸大腸，所以兼泄瀉也。
其肢體痠痛者，濕而兼風也。
胸膈痞滿者，濕氣挾飲也。
欲治此症，甚屬易易，用滑石兩許煎湯，送服阿斯匹林一片半，汗出即愈。
蓋二藥一發汗，一利水，可令內蘊之濕，由汗與小便而解。
且二藥之性皆涼，其熱亦可隨之而解。
阿斯匹林又善愈關節疼痛也。
余用此方，連治數人，皆一汗而愈。
若熱劇者，滑石或多用，或加生石膏數錢與滑石同煎，亦莫不隨手奏效也。
<h2><span class="darkgreen">29．答劉××問肝與脾之關係及肝病善作疼之理</span></h2>
（附：肝脾雙理丸）
肝脾者，相助為理之臟也。
人多謂肝木過盛可以克傷脾土，即不能消食。
不知肝木過弱不能疏通脾土，亦不能消食。
蓋肝之系下連氣海，兼有相火寄生其中。
為其連氣海也，可代元氣布化，脾胃之健運實資其輔助。
為其寄生相火也，可借火以生土，脾胃之飲食更賴之熟腐。
故曰肝與脾相助為理之臟也。
特是肝為厥陰，中見少陽，其性剛果，其氣條達，故《內經》靈蘭秘典名為將軍之官。
有時調攝失宜，拂其條達之性，恆至激發其剛果之性而近於橫恣，於斯脾胃先當其衝，向之得其助者，至斯反受其損。
而其橫恣所及，能排擠諸臟腑之氣致失其和，故善作疼也。

於斯，欲制肝氣之橫恣，而平肝之議出焉。
至平之猶不足制其橫恣，而伐肝之議又出焉。
所用之藥，若三稜、莪朮、青皮、延胡、鱉甲諸品，放膽雜投，毫無顧忌，獨不思肝木於時應春，為氣化發生之始，若植物之有萌芽，而竟若斯平之伐之，其萌芽有不挫折毀傷者乎？豈除此平肝伐肝之外，別無術以醫肝乎？何以本屬可治之證，而竟以用藥失宜者歸於不治乎？愚近擬得肝脾雙理丸，凡肝脾不和，飲食不消，滿悶脹疼，或呃逆噯氣嘔吐，或泄瀉，或痢疾，或女子月事不調，行經腹疼，關於肝脾種種諸證，服之莫不奏效。
爰錄其方於下。
<strong>【肝脾雙理丸】</strong>
甘草（十兩細末）　生杭芍（二兩細末）　廣條桂（兩半去粗皮細末）　川紫樸（兩半細末）　薄荷冰（三錢細末）　冰片（二錢細末）　硃砂（三兩細末）
上藥七味。
將硃砂一兩與前六味和勺，水泛為丸，桐子大，晾乾（忌曬），用所餘二兩硃砂為衣，勿令餘剩，上衣時以糯米濃汁代水，且令堅實光滑方不走氣。
其用量：常時調養，每服二十粒至三十粒；急用除病時，可服至百粒，或一百二十粒。
<h2><span class="darkgreen">30．答徐××問腹疼治法</span></h2>
少年素有痃癖，忽然少腹脹疼。
屢次服藥，多系開氣行氣之品，或不效，或效而復發。
脈象無力。
以愚意見度之，不宜再用開氣行氣之藥。
近在奉天有治腹疼二案，詳錄於下，以備參考。

一為門生張××，少腹素有寒積，因飲食失慎，腸結，大便不下，少腹脹疼，兩日飲食不進。
用蓖麻油下之，便行三次而疼脹如故。
又投以溫暖下焦之劑，服後亦不覺熱，而疼脹如故。
細診其脈，沉而無力。
詢之，微覺短氣。
疑係胸中大氣下陷，先用柴胡二錢煎湯試服，疼脹少瘥。
遂用生箭耆一兩，當歸、黨參各三錢，升麻、柴胡、桔梗各錢半，煎服一劑，疼脹全消，氣息亦順，惟覺口中發乾。
又即原方去升麻、黨參，加知母三錢，連服數劑全愈。

一為奉天史姓學生，少腹疼痛頗劇，脈左右皆沉而無力。
疑為氣血凝滯，治以當歸、丹參、乳香、沒藥各三錢，萊菔子二錢，煎服後疼益甚，且覺短氣。
再診其脈，愈形沉弱。
遂改用升陷湯一劑而愈。
此亦大氣下陷，迫擠少腹作疼，是以破其氣則疼益甚，升舉其氣則疼自愈也。

若疑因有痃癖作疼，愚曾經驗一善化痃癖之法。
憶在籍時，有人問下焦虛寒治法，俾日服鹿角膠三錢，取其溫而且補也。
後月餘晤面，言服藥甚效，而兼獲意外之效：少腹素有積聚甚硬，前竟忘言，因連服鹿角膠已盡消。
蓋鹿角膠具溫補之性，而又善通血脈，林屋山人陽和湯用之以消硬疽，是以有效也。
又嘗閱喻氏《寓意草》，載有袁聚東痞塊危證治驗，亦宜參觀。
<h2><span class="darkgreen">31．答宗弟××問右臂疼治法</span></h2>
據來案云云，臂疼當系因熱。
而愚再三思之，其原因斷乎非熱。
或經絡間因瘀生熱，故乍服辛涼之品似覺輕也。
蓋此證純為經絡之病，治之者宜以經絡為重，而兼顧其臟腑，蓋欲藥力由臟腑而達經絡也。
西人治急性關節疼痛，恆用阿斯匹林。
然用其藥宜用中藥健運脾胃通行經絡之品輔之。
又細閱素服之方皆佳，所以不見效者，大抵因少開痹通竊之藥耳。
今擬一方於下：
於白朮（此藥藥房中多用麩炒殊非所宜，當購生者自炒熟，其大小片分兩次炒之軋細）取淨末一兩，乳香、沒藥（二藥須購生者軋成粗渣，隔紙在鍋內烘融化，取出晾乾軋細）各取淨末四錢，朱血竭（此藥未研時外皮作黑色，若研之色若硃砂者方真）研細三錢，當歸身（紙裹置爐旁候乾軋細）淨末七錢，細辛、香白芷細末各錢半，冰片（用樟腦升成者，不必用梅片）、薄荷冰細末各三分，諸藥和勻，貯瓶密封。
每服一錢半，絡石藤（俗名爬山虎，能蔓延磚壁之上，其須自黏於壁上不落者方真）煎湯送服，日兩次。
方中之義：以白朮健脾開痹為主（《神農本草經》謂白朮逐風寒濕痹），佐以白芷去風，細辛去寒，當歸、乳香、沒藥、血竭以通氣活血，冰片、薄荷冰以透竅即以通絡。
且脾主四肢，因其氣化先行於右（右關候脾脈是明徵），故右臂尤為脾之所主。
丁氏《化學本草》謂沒藥善養脾胃，其溫通之性不但能治氣血痹疼，更可佐白朮以健補脾胃，故於此證尤宜也。
至阿斯匹林，初次宜服半瓦，以得微汗為度，以後每日服兩次，撙節服之，不必令其出汗，宜與自制末藥相間服之，或先或後皆可（後接來函按法治愈）。
<h2><span class="darkgreen">32．答周××為母問疼風證治法</span></h2>
詳觀病案，曾患兩膝腫疼，愈而復發，膝踝趾骨皆焮熱腫痛，連臀部亦腫，又兼目痛。
此誠因心肝皆有鬱熱，而關節經絡之間又有風濕熱相併，陰塞血脈之流通，故作腫疼也。
後見有胡××、張××皆有答覆，所論病因及治法又皆盡善盡美，似無庸再為擬議。
然愚從前治此等證，亦純用中藥，後閱東人醫報見治急性僂麻質斯（即熱性歷節風），喜用西藥阿斯匹林，載有歷治諸案可考驗，後乃屢試其藥，更以中藥駕馭之，尤效驗異常。
在奉曾治一幼童得此證，已危至極點，奄奄一息，數日未斷，舁至院中亦治愈（詳案在石膏解下）。
由斯知西藥之性近和平，試之果有效驗，且洞悉其原質者，固不妨與中藥並用也。
爰擬方於下，以備採擇：
阿斯匹林一瓦半，生懷山藥一兩，鮮茅根去淨皮切碎二兩，將山藥茅根煎湯三茶杯，一日之間分三次溫服，每次送服阿斯匹林半瓦。
若服一次周身得汗後，二次阿斯匹林可少用。
至翌日三次皆宜少用。
以一日間三次所服之阿斯匹林有一次微似有汗即可，不可每次皆有汗也。
如此服之，大約兩旬即可愈矣。
<h2><span class="darkgreen">33．答××女士問疼經治法</span></h2>
詳觀病案，知系血海虛寒，其中氣化不宣通也。
夫血海者，衝脈也，居臍之兩旁，微向下，男女皆有。
在女子則上承諸經之血，下應一月之信，有任脈以為之擔任，帶脈以為之約束。
陽維、陰維、陽蹺、陰蹺，為之擁護，督脈為之督攝，《內經》所謂女子二七，太衝脈盛，月事以時下者此也。
有時其中氣化虛損或兼寒涼，其宣通主力微，遂至凝滯而作疼也。
而諸脈之擔任擁護、督攝者，亦遂連帶而作疼也。
斯當溫補其氣化而宣通之，其疼自止。
爰擬方於下：
全當歸（一兩）　生乳香（一兩）　生沒藥（一兩）　小茴香（一兩炒熟）　魚鰾膠（一兩豬脂炸脆）　川芎（五錢）　甘松（五錢，此藥原香郁，若陳腐者不用亦可）共為細末。
每服二錢五分，用真鹿角膠錢半，煎湯送下，日服兩次。
<h2><span class="darkgreen">34．答王××問時方生化湯</span></h2>
當歸之味甘勝於辛，性溫雖能助熱，而濡潤多液，又實能滋陰退熱，原不可但以助熱論。
故《神農本草經》謂可治溫瘧，且謂煮汁飲之尤良，誠以煮汁則其液濃厚，濡潤之功益勝也。
其性雖流通活血，而用之得當亦能止血。
友人王××曾小便溺血，用黃酒煮當歸一兩飲之而愈。
後其症反復，再服原方不效，問治於僕，俾用鴉膽子去皮五十粒，白糖水送服而愈。
繼其症又反復，用鴉膽子又不效，仍用酒煎當歸法治愈。

又傅青主治老婦血崩，用黃耆、當歸各一兩，桑葉十四片，煎湯送服三七細末三錢，甚效。
又單用醋炒當歸一兩煎服，治血崩亦恆有效。
是當歸可用以活血，亦可用以止血，故其藥原名「文無」，為其能使氣血各有所歸，而又名當歸也。
產後血脈淆亂，且兼有瘀血，故可謂產後良藥。
至川芎其香竄之性，雖甚於當歸，然善升清陽之氣。
凡清陽下陷作寒熱者，用川芎治之甚效，而產後又恆有此證。

同邑趙姓之婦，因臨盆用力過甚，產後得寒熱症，其家人為購生化湯二劑服之病頓愈。
蓋其臨盆努力之時，致上焦清陽下陷，故產後遂發寒熱，至服生化湯而愈者，全賴川芎升舉清陽之力也。
旬余寒熱又作，其叔父××知醫，往省視之，謂系產後瘀血為恙又兼受寒，於活血化瘀藥中，重加乾薑。
數劑後，寒熱益甚，連連飲水，不能解渴。
當時仲夏，身熱如炙，又復嚴裹厚被，略以展動即覺冷氣侵膚。
後僕診視，左脈沉細欲無，右脈沉緊皆有數象，知其上焦清陽之氣下陷，又為熱藥所傷也。
從前服生化湯，借川芎升舉之力而暫愈，然川芎能升舉清陽，實不能補助清陽之氣使之充盛，是以愈而又反復也。
為疏方黃耆、玄參各六錢，知母八錢（時已彌月，故可重用涼藥），柴胡、桔梗各錢半，升麻一錢，一劑而寒熱已，又少為加減，服數劑全愈。
由是觀之，川芎亦產後之要藥也。
吳鞠通、王士雄之言皆不可奉為定論。
惟發熱汗多者，不宜用耳。
至包氏所定生化湯，大致亦順適。
惟限於四點鐘內服完三劑，未免服藥過多。
每次衝入紹酒一兩，其性過熱，又能醉人，必多有不能任受者。
僕於婦人產後用生化湯原方，加生懷山藥數錢，其大便難者，加阿膠數錢，俾日服一劑，連服三日停止，亦必不至有產後病也。
<h2><span class="darkgreen">35．答吳××問病</span></h2>
所問婦人血淋之症，因日久損其脾胃，飲食不化，大便滑泄，且血淋又兼砂淋，洵為難治之症。
今擬一方：
生山藥一斤軋細末，每用八錢，加生車前子二錢同煮作粥，送服三七細末、生雞內金細末各五分，每日兩次，當點心用之，日久可愈。

方中之意，用山藥、車前煮粥以治泄瀉。
而車前又善治淋疼，又送服三七以治血淋，內金以消砂淋，且雞內金又善消食，與山藥並用，又為健補脾胃之妙品也。
惟內金生用則力大，而稍有破氣之副作用，若氣分過虛時，宜先用生者軋細，焙熟用之。
若服藥數日而血淋不見輕者，可用蓽澄茄細末一分，加西藥哥拜拔油一分同服。
又此症大便不止，血淋亦無從愈，若服山藥、車前粥而瀉不止，可將熟雞子黃二三枚捻碎，調在粥中，再煮一兩開服之。
<h2><span class="darkgreen">36．答徐××問其妻盪漾病治法</span></h2>
詳觀所述病案，謂脈象滑動，且得之服六味地黃丸之餘，其為熱痰鬱於中焦，以致胃氣上逆，沖氣上衝，浸成上盛下虛之症無疑。
為其上盛下虛，所以時時有盪漾之病也。
法當利痰、清火、降胃、斂沖，處一小劑，久久服之，氣化歸根，盪漾自愈。
擬方於下：
清半夏（三錢）　柏子仁（三錢）　生赭石（三錢軋末）　生杭芍（三錢）　生芡實（一兩）　生薑（三片）
磨生鐵鏽濃水煎藥。

方中之意，用半夏、赭石以利痰、墜痰，即以降胃，安沖。
用芡實以固下焦氣化，使藥之降者、墜者，有所底止，且以收斂沖氣，而不使再上衝也。
用芍藥以清肝火、利小便，即以開痰之去路。
用柏子仁以養肝血、滋腎水，即以調半夏之辛燥。
用生薑以透竅絡，通神明，即以為治痰藥之佐使。
至用鐵鏽水煎藥者，誠以諸風眩暈，皆屬於肝，盪漾即眩暈也。
此中必有肝風萌動，以助胃氣衝氣之上升不已，律以金能制木之理，可借鐵鏽之金氣以鎮肝木，更推以鐵能重墜，引肝中所寄龍雷之火下降也。
況鐵鏽為鐵與養氣化合而成，最善補養人之血分，強健人之精神，即久久服之，於臟腑亦無不宜也。
<h2><span class="darkgreen">37．答郭××問小兒耳聾口啞治法</span></h2>
小兒之耳聾口啞，乃連帶相關之證也。
蓋小兒必習聞大人之言，而後能言；故小兒當未能言時或甫能言時，驟然耳聾不聞，必至啞不能言。
是以治此證者，當專治其耳聾。
然耳聾之證有可治者，有不可治者。
其不可治者，耳膜破也。
其可治者，耳中核絡有窒塞也。
用靈磁石一塊口中含之，將細鐵條插耳內，磁鐵之氣相感，如此十二日，耳之窒塞當通。
若仍不通，宜口含鐵塊，耳際塞磁石，如此十二日耳中之窒塞當通矣。
<h2><span class="darkgreen">38．答王××質疑</span></h2>
犀黃，誠如兄言為西黃之誤。
蓋牛黃之好者，出於高麗，因高麗之牛大，故所出之黃亦最美（從前高麗清心丸甚佳，以其有牛黃也），特別之曰，東牛黃，而其價亦較昂；青海西藏之地，亦多出牛黃，其成色亞於東牛黃，故又別之曰，西牛黃，而其地原有犀，遂又誤西為犀也。
紫石英，弟恆用之，治女子不育甚效。
其未經煆者，其色紫而透徹，大小皆作五稜者佳。
蓋白石英屬陰，紫石英屬陽，陰者宜六稜，陽者宜五梭。
至鐘乳石，蛇含石，皆未用過，不敢置論。
<h2><span class="darkgreen">39．答黃××問接骨方並論及接筋方</span></h2>
接骨之方甚多，然求其效而速者，獨有一方可以公諸醫界。

方用甜瓜子、生菜子各一兩，小榆樹的鮮嫩白皮一兩，再加真芝麻油一兩，同搗如泥，敷患處，以布纏之。
不過半點鐘，覺骨接上即去藥，不然恐骨之接處起節。
自得此方後，門人李××曾用以治馬甚效，想用以治人亦無不效也。
且試驗可在數刻之間，設有不效，再用他方亦未晚也。

人之筋骨相著，然骨以剛而易折，筋以韌而難斷，是以方書中治接骨之方甚夥，而接筋之方甚鮮也。
諸家本草多言旋覆花能續斷筋，《群芳譜》謂葍根能續斷筋。
葍根愚未試過，至旋覆花邑中有以之治牛馬斷筋者，甚效。
其方初則秘而不傳，當耕地之時，牛馬多有因驚駭奔逸被犁頭剷斷腿上筋者，敷以所制之藥，過兩旬必愈。
後愚為其家治病，始詳言其方。
且言此方受之異人，本以治人，而以治物類亦無不效。
因將其方詳錄於下。

方用旋覆花細末五六錢，加白蔗糖兩許，和水半茶杯同熬成膏。
候冷加麝香少許（無麝香亦可），攤布上，纏傷處。
至旬日，將藥揭下，筋之兩端皆長一小疙瘩。
再換藥一帖，其兩小疙瘩即連為一，而斷者續矣。
若其筋斷在關節之處，又必須設法閉住，勿令其關節屈伸，筋方能續。
<strong>按</strong>
：《外臺秘要》有急續斷筋方，取旋覆花根洗淨搗敷創上。
日一，二易，瘥止，是取其鮮根搗爛用之也。
因藥房無旋覆花根，是以後世用者權用其花，想性亦相近，故能奏效。
<h2><span class="darkgreen">40．答任××問病三則</span></h2><strong>（1）問治蛇咬法</strong>
《驗方新編》治蛇咬法，用吸菸筒中油子，涼水衝出冷飲之。
按此方甚驗，設猶不效，可用其相畏之物治之，蛇之所畏者，蜈蚣、雄黃也。
擬方用全蜈蚣三條，雄黃二錢，共為末，分三包。
每用一包，甘草、蚤休各二錢，煎湯送下，日服二次，旬日當愈。
<strong>（2）問治頑癬法及足底癢治法</strong>
大楓子去皮，將仁搗如泥，加白砒細末少許（少少的），和豬脂調膏敷之，此劇方也。
又用鮮曼陀羅熬膏（梗葉花實皆可用），加鴉膽子細末（去皮研細），調和作膏藥貼之，此為和平方。
足底癢可用蛇蛻三條，甘草二錢，煎水飲之。
再將渣重煎熏洗，半月可愈。
<strong>（3）問喉症治法</strong>
初秋時，用大西瓜一個（重約七八斤）開一口，裝入硼砂、火硝細末各一斤，仍將開下之皮堵上，將西瓜裝於新出窯之瓦罐中（瓦罐須未經水濕者），將罐口嚴封，懸於不動煙火不通空氣之靜室中。
過旬日，視罐外透出白霜，掃下。
每霜一兩，調入薄荷冰二分，瓶貯，勿令泄氣，遇紅腫喉症，點之即消。
<h2><span class="darkgreen">41．答黃××問創傷及跌打損傷外敷內服止疼化瘀方</span></h2>
外敷用生赤石脂細末、旱三七細末等分，和勻敷之，立能止血、止疼。
內服用旱三七細末二錢、西藥臭剝細末二分，同服下，立能化瘀止疼。

孫××按：凡創傷跌打損傷，用白附止痛粉甚佳。
今將該方列下：
白附子（六兩）　白芷（五錢）　羌活（五錢）　防風（五錢）　南星（五錢均生用共軋末）
青腫者童便調塗，破則干撒之，雖腎子破出，可能立止痛、生肌、止血、去瘀，且不忌風，真良方也。
<h2><span class="darkgreen">42．答陳××疑《內經》十二經有名無質</span></h2>
天下之妙理寓於跡象之中，實超於跡象之外，彼拘於跡象以索解者，縱於理能窺其妙，實未能窮其極妙也。
如九十六號（紹興星期報）陳××，因研究剖解之學者於十二經之起止莫能尋其跡象，遂言《內經》所言十二經無可考據。
非無據也，因其理甚玄妙，超於跡象之外，非常識所能索解也。
夫《內經》之靈樞，原名《針經》，故欲究十二經之奧妙，非精針灸者不能得其實際。
愚於針灸非敢言精，而嘗與友人盧××（遼陽人最精針灸得之祖傳）談及此事，盧××謂斯可即余針愈疔毒之案以徵明之。
庚申八月間，族妹左手少陽經關衝穴生疔，至二日疼甚，為刺耳門二穴立愈。
關衝為手少陽經之所起，耳門為手少陽經之所止也。
又辛酉七月中，族中男孫七歲，在右足太陰經隱白穴生疔，三日腫至膝下，疼甚劇，取右三陰交及公孫二穴刺之，立愈。
隱白穴為足太陰經之所起，公孫三陰交為足太陰經之所歷也。
設若刺其處仍不愈者，刺太陰經止處之大包穴，亦無不愈矣。
又於辛酉八月間，本村田姓婦在手陽明二間穴生疔，腫過手腕，為刺曲池、迎香二穴，當時疼立止，不日即消。
二間雖非陽明經起之處，距經起處之商陽穴不過二寸，曲池則經歷之處，迎香則經止之處也。
又於九月中，學生吳××在手太陰經太淵穴生疔，紅腫之線已至俠氣戶，木不知疼，噁心嘔吐，診其脈象洪緊，右寸尤甚，知系太陰之毒火所發，為刺本經尺澤、中府及肺俞，患處覺疼，噁心嘔吐立止，紅線亦立回，半日全愈。
太淵距本經起處之少商穴不過三寸強，中府則本經之所起也，尺澤則本經之所歷也，肺俞則本經之所注也。
由是觀之，疔生於經之起處，刺經之止處；生於經之止處，刺經之起處，皆可隨手奏效。
則經之起處與止處非有一氣貫通之妙，何以神效如是哉？
<h2><span class="darkgreen">43．治瘋犬傷方</span></h2>
瘋犬傷證甚為危險，古方用斑蝥雖能治愈，然百日之內忌見水，忌聞鑼聲，忌食諸豆，忌行苘麻之地及手摩苘麻，又須切忌房事百日。
犯以上所忌，其證仍反復，如此，保養甚不易也。
歙縣友人胡××，深憫患此證者不易挽救，曾登《紹興醫報》徵求良方，繼有江東束××登報相告，謂曾用《金匱》下瘀血湯治愈二人。
又繼有江西黃××登報相告，謂系異人傳授一方，用大蜈蚣一條、大黃一兩、甘草一兩，煎湯服，甚驗。
如服後病者稍安靜，未幾又發，再依此方續服，病必愈，乃可止。
後附有治驗之案二則，皆瘋已發動服此藥治愈者。
<strong>按</strong>
：此方誠為至善良方。
胡××謂：俗傳冬令蛇藏土洞，口銜或泥或草，迨至春日出蟄，口吐所銜之物，犬嗅之即成瘋犬，此理可信。
蓋犬性善嗅，有殊異之氣味，輒喜嗅之，是以獨中其毒。
而瘋後咬人，是蛇之毒遞傳於人也，方中用蜈蚣一條，則蛇毒可解矣。
又此證，束氏謂曾用《金匱》下瘀血湯治愈兩人，由斯知此證必有瘀血，下之則可愈。
方中用大黃一兩，其瘀血當可盡下，又加甘草一兩，既善解毒，又能緩大黃之峻攻，此所以為良方也。
然此方善矣，而未知愈後亦多禁忌否？若仍然有禁忌，是善猶未盡善也。
而愚在奉天時，得其地相傳之方，凡用其方者，服後即脫然無累，百無禁忌，真良方也。
其方用片灰（即槍藥之軋成片者，系硫黃火硝木炭製成）三錢、鮮枸杞根三兩，煎湯送下。
必自小便下惡濁之物若干而愈。
愈後惟禁房事旬日。
然藥不可早服，必被傷後或五六日，或七八日，覺內風萌動，騷擾不安，然後服之方效。
此乃屢試屢效之方，萬無閃失也。
枸杞根即藥中之地骨皮，然地骨但用根上之皮，茲則連皮中之木用之。

又：吳縣友人陸××，於丁卯中秋相遇於津門，論及此證。
陸××言，凡瘋狗脊骨中皆有毒蟲，若將其脊骨中脂膜刮下，炮作炭服之，可自二便中下惡濁之物，即愈。
有族孫患此證，治以此方，果愈。
然所慮者，齧人之瘋犬，未必能獲之也。

又：無錫友人周小農，曾登《山西醫學雜誌》，論治瘋犬咬傷之方。
謂歲己丑，象邑多瘋犬，遭其害者治多無效。
適有耕牛亦遭此患而斃。
剖其腹，有血塊大如斗，黧紫，攪之蠕蠕然動，一方驚傳異事。
有張君者，曉醫理，聞之悟曰：「仲景云『瘀熱在裡，其人發狂。
』又云『其人如狂者，血證諦也，下血狂乃愈。
』今犯此證者，大抵如狂如癲，得非瘀血為之乎？不然，牛腹中何以有此怪物耶？吾今得其要矣。」於斯用仲景下瘀血湯治之。
不論證之輕重，毒之發與未發，莫不應手而愈。
轉以告人，百不失一。
其所用之方，將古時分量折為今時分量，而略有變通。
方用大黃三錢，桃仁七粒，地鱉蟲去足炒七個，共為細末，加蜂蜜三錢，用酒一茶碗煎至七分，連渣服之。
如不能飲酒者，水、酒各半煎服亦可。
服後二便當下惡濁之物。
日進一劑，迨二便如常，又宜再服兩劑，總要大、小便無纖毫惡濁為度。
服此藥者，但忌房事數日，其餘則一概不忌。
若治小兒，藥劑減半。
妊婦亦可放膽服之，切莫忌較。
　按　：服此方果如上所云云，誠為佳方。
<strong>【××附記】：</strong>
同邑友人張××據周××云：其戚某，得一治瘋犬咬傷秘法。
其方系用白雄雞一隻，取其嘴，及腿之下截，連爪，及其膽，肫皮，翅尖翎，尾上翎。
加銀硃三錢，鰾須三寸，用綿紙三、四張裹之，縞麻紮緊，用香油四兩浸透，以火燃之，余油亦澆其上，燒為炭，研末，黃酒送服，通身得汗即愈。
愈後除忌房事旬日外，余無所忌，屢試屢驗。
<h2><span class="darkgreen">44．解砒石毒兼解火柴毒方</span></h2>
初受其毒者，在胃上脘，用生石膏一兩，生白礬五錢共軋細，先用雞子清七枚調服一半即當吐出。
若猶未吐或吐亦不多，再用生雞子清七枚調服餘一半，必然湧吐。
吐後若有餘熱，單用生石膏細末四兩，煮湯兩大碗，將碗置冰水中或新汲井泉水中，俾速冷分數次飲下，以熱消為度。
若其毒已至中脘，不必用吐藥，可單用生石膏細末二三兩，如前用雞子清調服，酌熱之輕重或兩次服完，或三次四次服完，毒解不必盡劑。
且熱消十之七八即不宜再服石膏末，宜仍如前煮生石膏湯飲之，以消其餘熱。
若其毒已至下脘，宜急導之下行自大便出，用生石膏細末二兩，芒硝一兩，如前用雞子清調服，毒甚者一次服完，服後若有餘熱，可如前飲生石膏湯。
此方前後雖不同，而總以石膏為主，此乃以石治石，以石之涼者治石之熱者。
愚用此方救人多矣，雖在垂危之候，放膽用之，亦可挽救。
<h2><span class="darkgreen">附錄：崔××來函介紹三方</span></h2>
<h3>（1）外傷甚重救急方</h3><strong>【神授普濟五行妙化丹】</strong>
<u>治外傷甚重，其人呼息已停，或因驚嚇而猝然罔覺，甚至氣息已斷</u>，急用此丹一釐，點大眼角，男左女右；再用三分，以開水吞服。
其不知服者，開水沖藥灌之，須臾即可甦醒。
並治一切暴病、霍亂、痧證、小兒痙癇、火眼、牙疳、紅白痢疾等證，皆效，爰錄其方於下。

火硝（八兩）　皂礬（二兩）　明雄黃（一兩）　辰砂（三錢）　真梅片（二錢）
共為極細末，瓶貯勿令泄氣。

戊辰冬，本鎮有吳姓幼童，年六歲，由牛馬廠經過，一牛以角牴入幼童口中，破至耳邊，血流不止，幼童已死。
此童無祖無父，其祖母及其母聞之，皆嚇死，急迎為挽救。
即取食鹽炒熱熨丹田，用妙化丹點大眼角，幼童即活。
再用妙化丹點其祖母及其母大眼角，須臾亦活。
再用灰錳氧將幼童傷處內外洗淨，外以膠布貼之，加綁紮。
內食牛乳，三日後視之，已生肌矣。
又每日用灰錳氧沖水洗之，兩旬全愈，愈後並無疤痕。

又：一九一七年四月中旬，潛邑張港一婦人，二十餘歲，因割麥爭界，言語不周，被人舉足一踢，仆地而死。
經數醫生，有用吹鼻者，有用鵝換氣者，有用烏梅擦牙者，百方千方，種種無效，求為往視。
其身冷如冰，牙關緊閉，一日有餘矣，而其胸猶微溫。
急用妙化丹點其大眼角；用食鹽二斤炒熱，作兩包，熨其丹田，輪流更換，得暖氣以助生氣。
二炷香之久，牙關已開，遂用紅糖衝開水服之，即活。

又：乙丑季夏上旬，曾治<u>劉××，年過四旬，因分家起爭，被其弟用刀傷臍下，其腸流出盈盆，忽然上氣喘急，大汗如雨。</u>
經數醫診治，皆無把握，因迎生速往診視。
觀其形狀危險，有將脫之勢，遂急用生黃耆、淨萸肉、生山藥各一兩，固其氣以防其脫。
煎湯服後，喘定汗止。
檢視其腸已破，流有糞出，遂先用灰錳氧沖水，將糞血洗淨。
所破之腸，又急用桑根白皮作線為之縫好，再略上磺碘，將其腸慢慢納進。
再用洋白線將肚皮縫好。
又用紗布浸灰錳氧水中，候溫，復其上，用白士林少調磺碘作藥棉，復其上，用繃帶扎住，一日一換。
內服用《衷中參西錄》內託生肌散，變為湯劑，一日煎渣再服。
三星期全愈。
<strong>按</strong>
：此證未嘗用妙化丹，因其傷重而且險，竟能救愈，洵堪為治此重傷者之表准，故連類及之。
且所用內託生肌散，為愚治瘡毒破後生肌之方，凡瘡破後潰爛、不速生肌者，用之最效。
若欲將散劑變為湯劑，宜先將天花粉改為四兩，一劑分作八劑，一日之間煎渣再服，其生肌之力較服散藥尤效。
<h3>（2）服食松脂法</h3>
《抱朴子》內篇載有上黨趙姓身患癩病，歷年不愈。
後遇異人指示，服松脂百日，癩病全愈。
初不知松脂為何物，後參閱群書，知松脂即是松香。
解毒、除濕、消腫、止痛、生肌、化痰，久服輕身延年，辟穀不飢。
《萬國藥方》久咳丸，系松脂、甘草並用。
向曾患咳嗽，百藥不效，後每服松脂乾末一錢，用涼茶送服，月餘咳嗽全愈，至今十年，未嘗反復，精神比前更強壯。
觀此，松脂實有補髓健骨之力。

又，丁卯夏，川鄂戰爭，救一兵士，子彈由背透胸出，由傷處檢出碎骨若干，每日令食牛乳、山藥，數日飲食稍進，口吐臭膿，不能坐立。
後每日令服松脂兩次，每次一錢，三日後臭膿已盡，傷口內另長新骨。
月餘傷口全平，行步如常。

又一兵士李××，過食生冷，身體浮腫，腹大如箕，百藥罔效。
令每日服松脂三錢，分三次服下，五日全愈。

鄉村一男子，患肝癰，潰破，醫治五年不愈，潰穿二孔，日出臭水碗許，口吐膿血，臭氣異常。
戊辰孟夏，迎為診治，視其形狀，危險萬分，辭而不治。
再三懸求，遂每早晚令服松脂一錢，五日臭膿減少，瘡口合平，照前服之，半月全愈。

又有患肺癰者，服林屋山人犀黃丸不效，而服松脂輒效者，難以枚舉矣。
<h3>（3）止咳方</h3>
家母年五十時患咳嗽，百藥不效，嚴冬時，臥不安枕。
遇一老醫，傳授一方，系米殼四兩，北五味三錢，杏仁去皮炒熟五錢，枯礬二錢，共為細末，煉蜜為丸，梧桐子大，每服二十丸，白糖開水送下。
吞服數日，病若失，永不復發。
家母生於甲辰，現年八十有六，貌若童顏。
以後用此丸療治咳嗽全愈者，筆難悉述。

以上二、三方，皆為尋常藥品，而能愈此難愈之大證，且又屢試屢效，誠佳方也。
<h2><span class="crimson">五、醫案</span></h2>
<h2><span class="orange">（一）虛勞喘嗽門</span></h2>
<h3>1．虛勞證陽亢陰虧</h3>
天津張媼，年九十二歲，得上焦煩熱病。
<strong>病因</strong>
平素身體康強，所稟元陽獨旺，是以能享高年。
至八旬後陰分浸衰，陽分偏盛，胸間恆覺煩熱，延醫服藥多用滋陰之品始愈。
迨至年過九旬，陰愈衰而陽愈亢，仲春陽氣發生煩熱，舊病反復甚劇。
<strong>證候</strong>
胸中煩熱異常，劇時若屋中莫能容，恆至堂中，當戶久坐以翕收庭中空氣。
有時，覺心為熱迫怔忡不寧。
大便乾燥四五日一行，甚或服藥始通。
其脈左右皆弦硬，間現結脈，至數如常。
<strong>診斷</strong>
證脈細參，純系陽分偏盛陰分不足之象。
然所以享此大年，實賴元陽充足。
此時陽雖偏盛，當大滋真陰以潛其陽，實不可以苦寒瀉之。
至脈有結象，高年者雖在所不忌，而究系氣分有不足之處，宜以大滋真陰之藥為主，而少加補氣之品以調其脈。
<strong>處方</strong>
生懷山藥（一兩）　玄參（一兩）　熟懷地黃（一兩）　生懷地黃（八錢）　天冬（八錢）　甘草（二錢）　大甘枸杞（八錢）　生杭芍（五錢）　野臺參（三錢）　赭石（六錢軋細）　生雞內金（二錢黃色的搗）
共煎三大盅，為一日之量，徐徐分多次溫飲下。
<strong>方解</strong>
方中之義，重用涼潤之品以滋真陰，少用野臺參三錢以調其脈。
猶恐參性溫升不宜於上焦之煩熱，又倍用生赭石以引之下行，且此證原艱於大便，赭石又能降胃氣以通大便也。

用雞內金者，欲其助胃氣以運化藥力也；用甘草者，以其能緩脈象之弦硬，且以調和諸涼藥之性也。
<strong>效果</strong>
每日服藥一劑至三劑，煩熱大減，脈已不結，且較前柔和。
遂將方中玄參、生地黃皆改用六錢，又加龍眼肉五錢，連服五劑，諸病皆愈。
<h3>2．虛勞兼勞碌過度</h3>
天津寧氏婦，年近四旬，素病虛勞，偶因勞碌過甚益增劇。
<strong>病因</strong>
處境不順，家務勞心，飲食減少，浸成虛勞，已病倒臥懶起床矣。
又因訟事，強令公堂對質，勞苦半日，歸家病大加劇。
<strong>證候</strong>
臥床閉目，昏昏似睡，呼之眼微開不發言語，有若能言而甚懶於言者。
其面色似有浮熱，體溫38·8℃，問其心中發熱乎？覺怔忡乎？皆頷之。
其左脈浮而弦硬，右脈浮而芤，皆不任重按，一息六至。
兩日之間，惟少飲米湯，大便數日未行，小便亦甚短少。
<strong>診斷</strong>
即其脈之左弦右芤，且又浮數無根，知系氣血虧極有陰陽不相維繫之象。
是以陽氣上浮而面熱，陽氣外越而身熱，此乃虛勞中極危險之證也。
所幸氣息似稍促而不至於喘，雖有咳嗽亦不甚劇，知尤可治。
斯當培養其氣血，更以收斂氣血之藥佐之，俾其陰陽互相維繫，即可安然無虞矣。
<strong>處方</strong>
野臺參（四錢）　生懷山藥（八錢）　淨萸肉（八錢）　生龍骨（八錢搗碎）　大甘枸杞（六錢）　甘草（二錢）　生懷地黃（六錢）　玄參（五錢）　沙參（五錢）　生赭石（五錢軋細）　生杭芍（四錢）
共煎湯一大盅，分兩次溫飲下。
<strong>復診</strong>
將藥連服三劑，已能言語，可進飲食，浮越之熱已斂，體溫度下降至37.6℃，心中已不發熱，有時微覺怔忡，大便通下一次，小便亦利，遂即原方略為加減俾再服之。
<strong>處方</strong>
野臺參（四錢）　生懷山藥（一兩）　大甘枸杞（八錢）　淨萸肉（六錢）　生懷地黃（五錢）　甘草（二錢）　玄參（五錢）　沙參（五錢）　生赭石（四錢軋細）　生杭芍（三錢）　生雞內金（錢半黃色的搗）
共煎湯一大盅，溫服。
<strong>方解</strong>
方中加雞內金者，因虛勞之證，脈絡多瘀，《金匱》所謂血痹虛勞也。
用雞內金以化其血痹，虛勞可以除根，且與臺參並用，又能運化參之補力不使作脹滿也。
<strong>效果</strong>
將藥連服四劑，新得之病全愈，其素日虛勞未能盡愈。
俾停服湯藥，日用生懷山藥細末煮粥，少加白糖當點心服之。
每服時送服生雞內金細末少許以善其後。
<h3>3．肺勞咳嗽由於伏氣化熱所傷證</h3>
瀋陽高××，三十二歲。
因伏氣化熱傷肺，致成肺勞咳嗽證。
<strong>病因</strong>
臘底感受寒涼，未即成病，而從此身不見汗。
繼則心中漸覺發熱，至仲春其熱加甚，飲食懶進，發生咳嗽，浸成肺勞病。
<strong>證候</strong>
其咳嗽晝輕夜重，時或咳而兼喘，身體羸弱，筋骨痠疼，精神時昏憒，腹中覺飢而飲食恆不欲下咽。
從前惟心中發熱，今則日昳時身恆覺熱。
大便燥，小便短赤，脈左右皆弦長，右部重按有力，一息五至。
<strong>診斷</strong>
此病之原因，實由伏氣化熱久留不去。
不但傷肺而兼傷及諸臟腑也。
按此證自述，因臘底受寒，若當時即病，則為傷寒矣。
乃因所受之寒甚輕，不能即病，惟伏於半表半里三焦脂膜之中，阻塞氣化之升降流通，是以從此身不見汗，而心漸發熱。
迨時至仲春，陽氣萌動，原當隨春陽而化熱以成溫病（《內經》謂「冬傷於寒，春必病溫」），乃其所化之熱又非如溫病之大熱暴發能自里達表，而惟緣三焦脂膜散漫於諸臟腑，是以胃受其熱而懶於飲食，心受其熱而精神昏憒，腎受其熱而陰虛潮熱，肝受其熱而筋骨痠疼，至肺受其熱而咳嗽吐痰，則又其顯然者也。
治此證者，當以清其伏氣之熱為主，而以滋養津液藥輔之。
<strong>處方</strong>
生石膏（一兩搗碎）　黨參（三錢）　天花粉（八錢）　玄參（八錢）　生杭芍（五錢）　甘草（錢半）　連翹（三錢）　滑石（三錢）　鮮茅根（三錢）　射干（三錢）　生遠志（二錢）
共煎湯一大盅半，分兩次溫服。
若無鮮茅根，可以鮮蘆根代之。
<strong>方解</strong>
方中之義，用石膏以清伏氣之熱，而助之以連翹、茅根，其熱可由毛孔透出；更輔之以滑石、杭芍，其熱可由水道瀉出；加花粉、玄參者，因石膏但能清實熱，而花粉、玄參兼能清虛熱也；用射干、遠志者，因石膏能清肺寧嗽，而佐以射干、遠志，更能利痰定喘也；用甘草者，所以緩諸涼藥之下趨，不欲其寒涼侵下焦也；至加黨參者，實仿白虎加人參湯之義，因身體虛弱者，必石膏與人參並用，始能逐久匿之熱邪外出也。
<strong>復診</strong>
將藥連服四劑，熱退三分之二，咳嗽吐痰亦愈強半，飲食加多，脈象亦見緩和。
知其伏氣之熱已消，所餘者惟陰虛之熱也，當再投以育陰之方，俾多服數劑自能全愈。
<strong>處方</strong>
生懷山藥（一兩）　大甘枸杞（八錢）　玄參（五錢）　生懷地黃（五錢）　沙參（五錢）　生杭芍（三錢）　生遠志（二錢）　川貝母（二錢）　生雞內金（錢半黃色的搗）　甘草（錢半）
共煎湯一大盅溫服。
方中加雞內金者，不但欲其助胃消食，兼欲借之以化諸藥之滯泥也。
<strong>效果</strong>
將藥連服五劑，病遂全愈。
而夜間猶偶有咳嗽之時，俾停服湯藥，日用生懷山藥細末煮作粥，調以白糖當點心服之以善其後。
<h3>4．虛勞咳嗽兼外感實熱證</h3>
撫順一童，九歲，因有外感實熱久留不去，變為虛勞咳嗽證。
<strong>病因</strong>
從前曾受外感，熱入陽明。
醫者純用甘寒之藥清之，致病愈之後，猶有些些餘熱稽留臟腑，久之陰分虧耗，浸成虛勞咳嗽證。
<strong>證候</strong>
心中常常發熱，有時身亦覺熱，懶於飲食，咳嗽頻吐痰涎，身體瘦弱。
屢服清熱寧嗽之藥，即稍效病仍反復，其脈象弦數，右部尤弦而兼硬。
<strong>診斷</strong>
其脈象弦數者，熱久涸陰血液虧損也。
其右部弦而兼硬者，從前外感之餘熱，猶留滯於陽明之腑也。
至其咳嗽吐痰，亦熱久傷肺之現象也。
欲治此證，當以清其陽明餘熱為初步，熱清之後，再用藥滋養其真陰，病根自不難除矣。
<strong>處方</strong>
生石膏（兩半搗細）　大潞參（三錢）　玄參（五錢）　生懷山藥（五錢）　鮮茅根（三錢）　甘草（二錢）
共煎湯一盅半，分兩次溫飲下。
若無鮮茅根時，可用鮮蘆根代之。
<strong>方解</strong>
此方即白虎加人參湯以玄參代知母，生山藥代粳米，而又加鮮茅根也。
蓋陽明久郁之邪熱，非白虎加人參湯不能清之，為其病久陰虧，故又將原方少為變通，使之兼能滋陰也。
加鮮茅根者，取其具有升發透達之性，與石膏並用，能清熱兼能散熱也。
<strong>復診</strong>
將藥煎服兩劑，身心之熱大減，咳嗽吐痰已愈強半，脈象亦較前和平。
知外邪之熱已清，宜再用藥專滋其陰分，俾陰分充足自能盡消其餘熱也。
<strong>處方</strong>
生懷山藥（一兩）　大甘枸杞（八錢）　生懷地黃（五錢）　玄參（四錢）　沙參（四錢）　生杭芍（三錢）　生遠志（二錢）　白朮（二錢）　生雞內金（二錢黃色的搗）　甘草（錢半）
共煎湯一盅溫服。
<strong>效果</strong>
將藥連服三劑，飲食加多，諸病皆愈。
<strong>方解</strong>
陸九芝謂：「凡外感實熱之證，最忌但用甘寒滯泥之藥治之。
其病縱治愈，亦恆稽留餘熱；永錮閉於臟腑之中，不能消散，致熱久耗陰，浸成虛勞，不能救藥者多矣。」此誠見道之言也。
而愚遇此等證，其虛勞不至過甚，且脈象仍有力者，恆治以白虎加人參湯，復略為變通，使之退實熱兼能退虛熱，約皆可隨手奏效也。
<h3>5．勞熱咳嗽</h3>
鄰村許姓學生，年十八歲，於季春得勞熱咳嗽證。
<strong>病因</strong>
秉性剛強，勞心過度；又當新婚之餘，或年少失保養，迨至春陽發動，漸成勞熱咳嗽證。
<strong>證候</strong>
日晡潮熱，通夜作灼，至黎明得微汗其灼乃退。
白晝咳嗽不甚劇，夜則咳嗽不能安枕。
飲食減少，身體羸瘦，略有動作勀³氣息迫促。
左右脈皆細弱，重按無根，數逾七至。
夫脈一息七至，即難挽回，況復逾七至乎？猶幸食量猶佳，大便乾燥（此等證忌滑瀉），知猶可治。
擬治以峻補真陰之劑，而佐以收斂氣化之品。
<strong>處方</strong>
生懷山藥（一兩）　大甘枸杞（八錢）　玄參（六錢）　生懷地黃（六錢）　沙參（六錢）　甘草（三錢）　生龍骨（六錢搗碎）　淨萸肉（六錢）　生杭芍（三錢）　五味子（三錢搗碎）　牛蒡子（三錢搗碎）
共煎湯一大盅，溫服。
<strong>方解</strong>
五味入湯劑，藥房照例不搗。
然其皮味酸，核味辛，若囫圇入煎則其味過酸，服之恆有滿悶之弊。
故徐靈胎謂宜與乾薑之味辛者同服。
若搗碎入煎，正可惜其核味之辛以濟皮味之酸，無事伍以乾薑而亦不發滿悶。
是以欲重用五味以治嗽者，當注意令其搗碎，或說給病家自檢點。
至於甘草多用至三錢者，誠以此方中不但五味酸，萸肉亦味酸，若用甘草之至甘者與之化合，可增加其補益之力（如酸能齼齒，得甘則不齼齒是明徵），是以多用至三錢。
<strong>復診</strong>
將藥連服三劑，灼熱似見退，不復出汗，咳嗽亦稍減，而脈仍七至強。
因恍悟此脈之數，不但因陰虛，實亦兼因氣虛，猶若力小而強任重者其體發顫也。
擬仍峻補其真陰，再輔以補氣之品。
<strong>處方</strong>
生懷山藥（一兩）　野臺參（三錢）　大甘枸杞（六錢）　玄參（六錢）　生懷地黃（六錢）　甘草（三錢）　淨萸肉（五錢）　天花粉（五錢）　五味子（三錢搗碎）　生杭芍（三錢）　射干（二錢）　生雞內金（錢半黃色的搗）
共煎一大盅溫服。
為方中加臺參恐服之作悶，是以又加雞內金以運化之。
且凡虛勞之甚者，其脈絡間恆多瘀滯，雞內金又善化經絡之瘀滯也。
<strong>三診</strong>
將藥連服四劑，灼熱咳嗽已愈十之七八，脈已緩至六至，此足徵補氣有效也。
爰即原方略為加減，多服數劑，病自除根。
<strong>處方</strong>
生懷山藥（一兩）　野臺參（三錢）　大甘枸杞（六錢）　玄參（五錢）　生懷地黃（五錢）　甘草（二錢）　天冬（五錢）　淨萸肉（五錢）　生杭芍（三錢）　川貝母（三錢）　生遠志（二錢）　生雞內金（錢半黃色的搗）
共煎一大盅溫服。
<strong>效果</strong>
將藥連服五劑，灼熱咳嗽全愈，脈已復常，遂停服湯劑。

俾日用生懷山藥細末煮作茶湯，兌以鮮梨自然汁，當點心服之，以善其後。
<h3>6．肺勞喘嗽遺傳性證</h3>
天津陳××，年十八歲。
自幼得肺勞喘嗽證。
<strong>病因</strong>
因其母素有肺勞病，再上推之，其外祖母亦有斯病。
是以自幼時，因有遺傳性亦患此病。
<strong>證候</strong>
其證，初時猶輕，至熱時即可如常人，惟略有感冒即作喘嗽。
治之即愈，不治則兩三日亦可自愈。
至過十歲則漸加重，熱時亦作喘嗽，冷時則甚於熱時，服藥亦可見輕，旋即反復。
至十六七歲時，病又加劇，屢次服藥亦無效，然猶可支持也。
迨愚為診視，在一九三<del>○</del>。
年仲冬，其時病劇已難支持，晝夜伏几，喘而且嗽，咳吐痰涎，連連不竭，無論服何中藥，皆分毫無效。
惟日延西醫注射藥針一次，雖不能止咳喘而可保當日無虞。
診其脈左右皆弦細，關前微浮，兩尺重按無根。
<strong>診斷</strong>
此等證原因，肺臟氣化不能通暢，其中諸細管即易為痰涎滯塞，熱時肺胞鬆緩，故病猶輕，至冷時肺胞緊縮，是以其病加劇。
治之者當培養其肺中氣化，使之闟闢有力，更疏瀹其肺中諸細管，使之宣通無滯，原為治此病之正規也。
而此證兩尺之脈無根，不但其肺中有病，其肝腎實亦有病，且病因又為遺傳性，原非一蹴所能治愈，當分作數步治之。
<strong>處方</strong>
生懷山藥（一兩）　大甘枸杞（一兩）　天花粉（三錢）　天冬（三錢）　生杭芍（三錢）　細辛（一錢）　射干（三錢）　杏仁（二錢去皮）　五味子（二錢搗碎）　葶藶子（二錢微炒）　廣三七（二錢搗細）
藥共十一味，前十味煎湯一大盅，送服三七末一錢，至煎渣再服時仍送服餘一錢。
<strong>方解</strong>
方中用三七者，恐肺中之氣窒塞，肺中之血亦隨之凝滯，三七為止血妄行之聖藥，更為流通瘀血之聖藥，故於初步藥中加之。
<strong>復診</strong>
將藥連服四劑，咳喘皆愈三分之二，能臥睡兩三點鐘。
其脈關前不浮，至數少減，而兩尺似無根，擬再治以納氣歸腎之方。
<strong>處方</strong>
生懷山藥（一兩）　大甘枸杞（一兩）　野黨參（三錢）　生赭石（六錢軋細）　生懷地黃（六錢）　生雞內金（錢半黃色的搗）　淨萸肉（四錢）　天花粉（四錢）　天冬（三錢）　牛蒡子（三錢搗碎）　射干（二錢）
共煎湯一大盅溫服。
<strong>方解</strong>
參之性補而微升，惟與赭石並用，其補益之力直達湧泉。
況咳喘之劇者，其沖胃之氣恆因之上逆，赭石實又為降胃鎮沖之要藥也。
至方中用雞內金者，因其含有稀鹽酸，原善化肺管中之瘀滯以開其閉塞，又兼能運化人參之補力不使作滿悶也。
<strong>三診</strong>
將藥連服五劑，咳喘皆愈，惟其脈仍逾五至，行動時猶覺氣息微喘，此乃下焦陰分猶未充足，不能與陽分相維繫也。
此當峻補其真陰，俾陰分充足自能維繫其陽分，氣息自不上奔矣。
<strong>處方</strong>
生懷山藥（一兩）　大甘枸杞（一兩）　熟懷地黃（一兩）　淨萸肉（四錢）　玄參（四錢）　生遠志（錢半）　北沙參（四錢）　懷牛膝（三錢）　大雲苓片（二錢）　蘇子（二錢炒搗）　牛蒡子（二錢搗碎）　生雞內金（錢半）
共煎湯一大盅溫服。
<strong>效果</strong>
將藥連服八劑，行走動作皆不作喘，其脈至數已復常。
從此停服湯藥，俾日用生懷山藥細末，水調煮作茶湯，少調以生梨自然汁，當點心用之以善其後。
<h3>7．肺勞痰喘</h3>
天津徐××，年三十四歲，得肺勞痰喘證。
<strong>病因</strong>
因弱冠時遊戲競走，努力過度傷肺，致有喘病，入冬以來又兼咳嗽。
<strong>證候</strong>
平素雖有喘證，然安養時則不犯，入冬以來，寒風陡至，出外為風所襲，忽發咳嗽。
咳嗽不已，喘病亦發，咳喘相助為虐，屢次延醫，服藥不愈，夜不能臥。
其脈左部弦細而硬，右部濡而兼沉，至數如常。
<strong>診斷</strong>
此乃氣血兩虧，並有停飲之證，是以其左脈弦細者，氣虛也。
弦細兼硬者，肝血虛津液短也。
其右脈濡者，濕痰留飲也。
濡而兼沉者，中焦氣化亦有所不足也。
其所以喘而且嗽者，亦痰飲上溢之所迫致也。
擬用小青龍湯，再加滋補之藥治之。
<strong>處方</strong>
生懷山藥（一兩）　當歸身（四錢）　天冬（四錢）　寸麥冬（四錢）　生杭芍（三錢）　清半夏（三錢）　桂枝尖（二錢五分）　五味子（二錢搗碎）　杏仁（二錢去皮）　乾薑（錢半）　細辛（一錢）　甘草（錢半）　生薑（三片）
共煎一大盅溫飲下。
<strong>方解</strong>
凡用小青龍湯，喘者去麻黃加杏仁，此定例也。
若有外感之熱者，更宜加生石膏，此證無外感之熱，故但加二冬以解薑桂諸藥之熱。
<strong>復診</strong>
將藥煎服一劑，其喘即愈，又繼服兩劑，咳嗽亦愈強半，右脈已不沉，似稍有力，左脈仍近弦硬，擬再以健胃養肺滋生血脈之品。
<strong>處方</strong>
生懷山藥（一兩）　生百合（五錢）　大枸杞子（五錢）　天冬（五錢）　當歸身（三錢）　蘇子（錢半炒搗）　川貝母（三錢）　白朮（三錢炒）　生薏米（三錢搗碎）　生遠志（二錢）　生雞內金（錢半黃色的搗）　甘草（錢半）
共煎湯一大盅溫服。
<strong>效果</strong>
將藥連服四劑，咳嗽全愈，脈亦調和如常矣。
<h3>8．肺勞喘咳</h3>
天津羅××，年三十四歲，得肺勞喘嗽病。
<strong>病因</strong>
數年之前，曾受肺風發咳嗽，治失其宜，病雖暫愈，風邪錮閉肺中未去，致成肺勞喘嗽證。
<strong>證候</strong>
其病在暖燠之時甚輕，偶發喘嗽一半日即愈，至冬令則喘嗽連連，必至天氣暖和時始漸愈。
其脈左部弦硬，右部濡滑，兩尺皆重按無根。
<strong>診斷</strong>
此風邪錮閉肺中，久而傷肺，致肺中氣管滯塞，暖時肌肉鬆緩，氣管亦隨之鬆緩，其呼吸猶可自如；冷時肌肉緊縮，氣管亦隨之緊縮，遂至吸難呼易而喘作，更因痰涎壅滯而嗽作矣。
其脈左部弦硬者，肝腎之陰液不足也。
右部濡滑者，肺胃中痰涎充溢也。
兩尺不任重按者，下焦氣化虛損，不能固攝，則上焦之喘嗽益甚也。
欲治此證，當先宣通其肺，俾氣管之郁者皆開後，再投以滋陰培氣，肺腎雙補之劑以祓除其病根。
<strong>處方</strong>
麻黃（錢半）　天冬（三錢）　天花粉（三錢）　牛蒡子（三錢搗碎）　杏仁（二錢去皮搗碎）　甘草（錢半）　蘇子（二錢炒搗）　生遠志（二錢去心）　生麥芽（二錢）　生杭芍（二錢）　細辛（一錢）
共煎湯一大盅，溫服。
<strong>復診</strong>
將藥煎服兩劑，喘嗽皆愈，而勞動時仍微喘。
其脈左部仍似弦硬，右部仍濡，不若從前之滑，兩尺猶虛，此病已去而正未復也。
宜再為謀根本之治法，而投以培養之劑。
<strong>處方</strong>
野臺參（三錢）　生赭石（八錢軋細）　生懷山藥（一兩）　熟懷地黃（一兩）　生懷地黃（一兩）　大雲苓片（二錢）　大甘枸杞（六錢）　天冬（六錢）　淨萸肉（五錢）　蘇子（三錢炒搗）　牛蒡子（三錢搗碎）
共煎一大盅溫服。
<strong>方解</strong>
人參為補氣主藥，實兼具上升之力。
喻嘉言謂。
「氣虛欲上脫者專用之轉氣高不返。」是以凡喘逆之證，皆不可輕用人參，惟重用赭石以引之下行，轉能納氣歸腎，而下焦之氣化，遂因之壯旺而固攝。
此方中人參、赭石並用，不但欲導引肺氣歸腎，實又因其兩尺脈虛，即藉以培補下焦之氣化也。
<strong>效果</strong>
將藥連服十餘劑，雖勞動亦不作喘。
再診其脈，左右皆調和無病，兩尺重按不虛，遂將赭石減去二錢，俾多服以善其後。
<h3>9．肺勞喘嗽兼不寐證</h3>
天津于姓媼，年近五旬，咳嗽有痰微喘，且苦不寐。
<strong>病因</strong>
夜間因不能寐，心中常覺發熱，久之，則肺臟受傷，咳嗽多痰，且微作喘。
<strong>證候</strong>
素本夜間不寐，至黎明時始能少睡。
後因咳嗽不止，痰涎壅盛，且復作喘，不能安臥，恆至黎明亦不能睡。
因之心中發熱益甚，懶於飲食，大便乾燥，四五日一行，兩旬之間大形困頓，屢次服藥無效。
其脈左部弦而無力，右部滑而無力，數逾五至。
<strong>診斷</strong>
此真陰虧損，心腎不能相濟，是以不眠。
久則心血耗散，心火更易妄動以上鑠肺金，是以咳嗽有痰作喘。
治此證者，當以大滋真陰為主，真陰足則心腎自然相交，以水濟火而火不妄動；真陰足則自能納氣歸根，氣息下達，而呼吸自順。
且肺腎為子母之臟，原相連屬，子虛有損於母，子實即有益於母，果能使真陰充足，則肺金既不受心火之鑠耗，更可得腎陰之津潤，自能復其清肅下行之常，其痰涎咳嗽不治自愈也。
若更輔以清火潤肺化痰寧嗽之品，則奏效當更捷矣。
<strong>處方</strong>
沙參（一兩）　大枸杞（一兩）　玄參（六錢）　天冬（六錢）　生赭石（五錢軋細）　甘草（二錢）　生杭芍（三錢）　川貝母（三錢）　牛蒡子（一錢搗碎）　生麥芽（三錢）　棗仁（三錢炒搗）　射干（二錢）
共煎湯一大盅，溫服。
<strong>復診</strong>
將藥連服六劑，咳喘痰涎愈十分之八，心中已不發熱，食欲已振，夜能睡數時，大便亦不甚燥。
診其脈至數復常，惟六部重按仍皆欠實，左脈仍有弦意。
擬再峻補其真陰以除病根，所謂上病取諸下也。
<strong>處方</strong>
生懷山藥（一兩）　大枸杞（一兩）　遼沙參（八錢）　生懷地黃（六錢）　熟懷地黃（六錢）　甘草（二錢）　生赭石（六錢軋細）　淨萸肉（四錢）　生杭芍（三錢）　生麥芽（三錢）　生雞內金（針半黃色的搗）
共煎湯一大盅，溫服。
<strong>效果</strong>
將藥連服二劑，諸病皆愈，俾用珠玉二寶粥常常當點心服之，以善其後。
<strong>或問</strong>
兩方中所用之藥，若滋陰、潤肺、清火、理痰、止嗽諸品，原為人所共知，而兩方之中皆用赭石、麥芽，且又皆生用者其義何居？答曰：胃居中焦，原以傳送飲食為專職，是以胃中之氣，以息息下行為順，果其氣能息息下行，則沖氣可阻其上衝，膽火可因之下降，大便亦可按時下通，至於痰涎之壅滯，咳嗽喘逆諸證，亦可因之遞減，而降胃之藥，固莫赭石若也。
至於麥芽，炒用之善於消食，生用之則善於升達肝氣。
人身之氣化原左升右降，若但知用赭石降胃，其重墜下行之力或有礙於肝氣之上升，是以方中用赭石降胃，即用麥芽升肝，此所以順氣化之自然，而還其左升右降之常也。
<h3>10．肺病咳嗽吐血</h3>
天津張××，年二十六歲，得肺病咳嗽吐血。
<strong>病因</strong>
經商勞心，又兼新婚，失於調攝，遂患勞嗽。
繼延推拿者為推拿兩日，咳嗽分毫未減，轉添吐血之證。
<strong>證候</strong>
連聲咳嗽不已，即繼以吐血。
或痰中帶血，或純血無痰，或有咳嗽兼喘。
夜不能臥，心中發熱，懶食，大便乾燥，小便赤澀。
脈搏五至強，其左部弦而無力，右部浮取似有力，而尺部重按豁然。
<strong>處方</strong>
生懷山藥（一兩）　大潞參（三錢）　生赭石（六錢軋細）　生懷地黃（六錢）　玄參（六錢）　天冬（五錢）　淨萸肉（五錢）　生杭芍（四錢）　射干（二錢）　甘草（二錢）　廣三七（二錢軋細）
藥共十一味，將前十味煎湯一大盅，送服三七末一半，至煎渣重服時，再送服其餘一半。
<strong>復診</strong>
此藥服兩劑後，血已不吐，又服兩劑，咳嗽亦大見愈，大小便已順利，脈已有根，不若從前之浮弦。
遂即原方略為加減，俾再服之。
<strong>處方</strong>
生懷山藥（一兩）　大潞參（三錢）　生赭石（六錢軋細）　生懷地黃（六錢）　大甘枸杞（六錢）　甘草（二錢）　淨萸肉（五錢）　沙參（五錢）　生杭芍（二錢）　射干（二錢）　廣三七（錢半軋細）
藥共十一味，將前十味煎湯一大盅，送服三七末一半，至煎渣重服時，再送其餘一半。
<strong>效果</strong>
將藥連服五劑，諸病皆愈，脈已復常，而尺部重按仍欠實。
遂於方中加熟懷地黃五錢，俾再服數劑以善其後。
<h3>11．肺病咳吐膿血</h3>
天津葉××，年三十二歲，得肺病咳吐膿血。
<strong>病因</strong>
其未病之前數月，心中時常發熱，由此浸成肺病。
<strong>證候</strong>
初覺發熱時，屢服涼藥，熱不減退，大便乾燥，小便短赤，後則漸生咳嗽，繼則痰中帶血，繼則痰血相雜，又繼則膿血相雜。
診其脈左部弦長，右部洪長，皆重按頗實。
<strong>疹斷</strong>
此乃伏氣化熱，竄入陽明之腑。
醫者不知病因，見其心中發熱，而多用甘寒滯膩之品，稽留其熱，俾無出路。
久之，上熏肺部，至肺中結核因生咳嗽，潰爛遂吐膿血，斯必先清其胃腑之熱，使不復上升熏肺而後肺病可愈。
特是，此熱為伏氣之熱所化，原非輕劑所能消除，當先投以治外感實熱之劑。
<strong>處方</strong>
生石膏（兩半搗細）　大潞參（三錢）　生懷山藥（六錢）　天花粉（六錢）　金銀花（四錢）　鮮蘆根（四錢）　川貝母（三錢）　連翹（二錢）　甘草（二錢）　廣三七（二錢軋細）
藥共十味，將前九味煎湯一大盅，送服三七末一錢，至煎渣再服時，仍送服餘一錢。
<strong>方解</strong>
此方實仿白虎加人參湯之義而為之變通也。
方中以天花粉代知母，以生山藥代粳米，仍與白虎加人參湯無異，故用之以清胃腑積久之實熱。
而又加金銀花、三七以解毒，蘆根、連翹以引之上行，此肺胃雙理之劑也。
<strong>復診</strong>
將藥連服三劑，膿血已不復吐，咳嗽少愈，大便之乾燥，小便之短赤亦見愈。
惟心中仍覺發熱，脈象仍然有力，擬再投以清肺瀉熱之劑。
<strong>處方</strong>
天花粉（八錢）　北沙參（五錢）　玄參（五錢）　鮮蘆根（四錢）　川貝母（三錢）　牛蒡子（三錢搗碎）　五味子（二錢搗細）　射干（三錢）　甘草（二錢軋細）
藥共九味，將前八味煎湯一大盅，送服甘草末一錢，至煎渣再服時，仍送服餘一錢。
方中五味子，必須搗碎入煎，不然則服之恆多發悶；方中甘草，無論紅者黃者，皆可用至軋之不細時，切忌鍋炮，若炮則其性即變，非此方中用甘草之意矣。
用此藥者，宜自監視軋之，或但羅取其頭次所軋之末亦可。
<strong>效果</strong>
將藥連服五劑，諸病皆愈，惟心中猶間有發熱之時，脈象較常脈似仍有力。
為善後計，俾用生懷山藥軋細，每用七八錢或兩許，煮作茶湯，送服離中丹錢許或至錢半（多少宜自酌），當點心用之。
後此方服閱兩月，脈始復常，心中亦不復發熱矣。
離中丹為愚自制之方，即益元散方以生石膏代滑石也。
蓋滑石宜於濕熱，石膏宜於燥熱，北方多熱而兼燥者，故將其方變通之，凡上焦有實熱者，用之皆有捷效。
<strong>或問</strong>
伏氣化熱，原可成溫，即無新受之外感，而忽然鹹溫病者是也。
此證伏氣所化之熱，何以不成溫病而成肺病？答曰：伏氣之侵人，伏於三焦脂膜之中，有多有少，多者化熱重，少者化熱輕，化熱重者當時即成溫病，化熱輕者恆循三焦脂膜而竄入各臟腑。
愚臨證五十年，細心體驗，知有竄入肝膽病目者，竄入腸中病下痢者，有竄入腎中病虛勞者，竄入肺中病咳嗽久而成肺病者，有竄入胃中病吐衄而其熱上熏亦可成肺病者，如此證是也。
是以此證心中初發熱時，醫者不知其有伏氣化熱入胃，而泛以涼藥治之，是以不效，而投以白虎加人參湯即隨手奏效。
至於不但用白虎湯而必用白虎加人參湯者，誠以此證已閱數月，病久氣化虛損，非人參與石膏並用，不能托深陷之熱外出也。
<h3>12．肺病咳吐痰血</h3>
天津喬××，年三十餘，得咳吐痰血病。
<strong>病因</strong>
前因偶受肺風，服藥失宜，遂息咳嗽，咳嗽日久，繼患咳血。
<strong>證候</strong>
咳嗽已近一年，服藥轉浸加劇，繼則痰中帶血，又繼則間有嘔血之時，然猶不至於傾吐。
其心中時常發熱，大便時常燥結，幸食欲猶佳，身形不至羸弱，其脈左部近和平，右部寸關俱有滑實之象。
<strong>診斷</strong>
證脈合參，知系從前外感之熱久留肺胃，金畏火刑，因熱久而肺金受傷，是以咳嗽；至於胃腑久為熱鑠，致胃壁之膜腐爛連及血管，是以嘔血；至其大便恆燥結者，因其熱下輸腸中，且因胃氣因熱上逆失其傳送之職也。
治此證者，當以清肺胃之熱為主，而以養肺降胃之藥輔之。
<strong>處方</strong>
生石膏（二兩細末）　粉甘草（六錢細末）　鏡面硃砂（二錢細末）
共和勻每服一錢五分。
<strong>又方</strong>
生懷山藥（一兩）　生赭石（八錢軋細）　天冬（六錢）　玄參（五錢）　沙參（五錢）　天花粉（五錢）　生杭芍（四錢）　川貝母（三錢）　射干（二錢）　兒茶（二錢）　甘草（錢半）　廣三七（二錢軋細）
共藥十二味，將前十一味煎湯送服三七一錢，至煎渣再服時再送服一錢。
每日午前十點鐘服散藥一次，臨睡時再服一次，湯藥則晚服頭煎，翌晨服次煎。
<strong>效果</strong>
服藥三日，咳血吐血皆愈。
仍然咳嗽，遂即原方去沙參加生百合五錢、米殼錢半，又服四劑，咳嗽亦愈，已不發熱，大便已不燥結。
俾將散藥惟頭午服一次，又將湯藥中赭石減半，再服數劑以善後。
<h2><span class="orange">（二）氣病門</span></h2>
<h3>1．大氣下陷兼小便不禁</h3>
天津陳××，三十五歲，於孟冬得大氣下陷兼小便不禁證。
<strong>病因</strong>
稟賦素弱，恆覺呼吸之氣不能上達，屢次來社求診，投以拙擬升陷湯，即愈。
後以出外勞碌過度，又兼受涼，陡然反復甚劇，不但大氣下陷，且又小便不禁。
<strong>證候</strong>
自覺胸中之氣息息下墜，努力呼之猶難上達，其下墜之氣行至少腹，小便即不能禁，且覺下焦涼甚，肢體無力，其脈左右皆沉濡，而右部寸關之沉濡尤甚。
<strong>診斷</strong>
此胸中大氣下陷之劇者也。
此證因大氣虛陷，心血之循環無力，是以脈象沉濡而遲，肺氣之呼吸將停，是以努力呼氣外出而猶難上達。
不但此也，大氣雖在膈上，實能斡旋全身統攝三焦，今因下陷而失位無權，是以全身失其斡旋，肢體遂痠軟無力，三焦失其統攝，小便遂泄瀉不禁。
其下焦涼甚者，外受之寒涼隨大氣下陷至下焦也。
此證之危已至極點，當用重劑升舉其下陷之大氣，使複本位，更兼用溫暖下焦之藥，祛其寒涼庶能治愈。
<strong>處方</strong>
野臺參（五錢）　烏附子（四錢）　生懷山藥（一兩）
煎湯一盅溫服，此為第一方。
<strong>又方</strong>
生箭耆（一兩）　生懷山藥（一兩）　白朮（四錢炒）　淨萸肉（四錢）　萆薢（二錢）　升麻（錢半）　柴胡（錢半）
共煎藥一大盅，溫服。
此為第二方。
先服第一方，後遲一點半鐘即服第二方。
<strong>效果</strong>
將藥如法各服兩劑，下焦之涼與小便之不禁皆愈，惟呼吸猶覺氣分不足，肢體雖不痠軟，仍覺無力。
遂但用第二方，將方中柴胡減去，加桂枝尖錢半，連服數劑，氣息已順。
又將方中升麻、桂枝，皆改用一錢，服至五劑，身體健康如常，遂停藥勿服。
<strong>或問</strong>
此二方前後相繼服之，中間原為時無多，何妨將二方併為一方？答曰：凡欲溫暖下焦之藥，宜速其下行，不可用升藥提之。
若將二方併為一方，附子與升、柴並用，其上焦必生煩躁，而下焦之寒涼轉不能去。
惟先服第一方，附子得人參之助，其熱力之敷布最速，是以為時雖無多，下焦之寒涼已化其強半；且參附與山藥並用，大能保合下焦之氣化，小便之不禁者亦可因之收攝，此時下焦受參附山藥之培養，已有一陽來復，徐徐上升之機。
已陷之大氣雖不能因之上升，實已有上升之根基。
遂繼服第二方，黃耆與升柴並用，升提之力甚大，借之以升提下陷之大氣，如人慾登高山則或推之，或挽之，縱肢體軟弱，亦不難登峰造極也。
且此一點余鍾，附子之熱力已融化於下焦，雖遇升柴之升提，必不至上升作煩躁，審斯則二方不可相併之理由，及二方前後繼服之利益不昭然乎。
<h3>2．大氣下陷</h3>
天津李××，年三十二歲，拉洋車為業，得大氣下陷證。
<strong>病因</strong>
腹中覺飢，未吃飯，枵腹奔走七八里，遂得此病。
<strong>證候</strong>
呼吸短氣，心中發熱，懶食，肢體痠懶無力，略有動作，即覺氣短不足以息。
其脈左部弦而兼硬，右部則寸關皆沉而無力。
<strong>診斷</strong>
此胸中大氣下陷，其肝膽又蘊有鬱熱也。
蓋胸中大氣，原為後天宗氣，能代先天元氣主持全身，然必賴水穀之氣以養之。
此證因忍飢勞力過度，是以大氣下陷，右寸關之沉而無力其明徵也。
其舉家數口生活皆賴一人勞力，因氣陷不能勞力繼將斷炊，肝膽之中遂多起急火，其左脈之弦而兼硬是明徵也。
治之者當用拙擬之升陷湯，升補其胸中大氣，而輔以涼潤之品以清肝膽之熱。
<strong>處方</strong>
生箭耆（八錢）　知母（五錢）　桔梗（二錢）　柴胡（二錢）　升麻（錢半）　生杭芍（五錢）　龍膽草（二錢）
共煎湯一大盅，溫服。
<strong>效果</strong>
將藥連服兩劑，諸病脫然全愈。
<h3>3．大氣下陷身冷</h3>
天津宋氏婦，年四旬，於仲夏得大氣下陷，周身發冷證。
<strong>病因</strong>
稟賦素弱，居恆自覺氣分不足，偶因努力搬運重物，遂覺呼吸短氣，周身發冷。
<strong>證候</strong>
呼吸之間，恆覺氣息不能上達，時當暑熱，著夾衣猶覺寒涼，頭午病稍輕，午後則漸劇，必努力始能呼吸，外被大氅猶或寒戰，飲食少許，猶不消化。
其脈關前沉細欲無，關後差勝亦在沉分，一息不足四至。
<strong>診斷</strong>
此上焦心肺之陽虛損，又兼胸中大氣下陷也。
為其心肺陽虛，是以周身惡寒而飲食不化，為其胸中大氣下陷，是以呼吸短氣，頭午氣化上升之時是以病輕，過午氣化下降之時所以增劇也。
擬治以回陽升陷湯加黨參之大力者以補助之。
<strong>處方</strong>
生箭耆（八錢）　野臺黨參（四錢）　乾薑（四錢）　當歸身（四錢）　桂枝尖（三錢）　甘草（二錢）
共煎湯一大盅，溫服。
<strong>效果</strong>
將藥連服三劑，氣息已順，而兼有短氣之時，周身已不發冷，惟晚間睡時仍須厚復，飲食能消化，脈象亦大有起色。
遂即原方去黨參，將乾薑、桂枝皆改用二錢，又加生懷山藥八錢，俾再服數劑，以善其後。
<strong>說明</strong>
心為君火，全身熱力之司命，肺與心同居膈上，一系相連，血脈之循環又息息相通，是以與心相助為理，同主上焦之陽氣。
然此氣雖在上焦，實如日麗中天，照臨下土，是以其熱力透至中焦，胃中之飲食因之熟腐，更透至下焦，命門之相火因之生旺，內溫臟腑，外暖周身，實賴此陽氣為布護宣通也。
特是，心與肺皆在胸中大氣包舉之中，其布護宣通之原動力，實又賴於大氣。
此證心肺之陽本虛，向賴大氣為之保護，故猶可支持，迨大氣陷而失其保護，遂致虛寒之象頓呈。
此方以升補胸中大氣為主，以培養心肺之陽為輔，病藥針芥相投，是以服之輒能奏效也。
<h3>4．大氣陷兼消食</h3>
李××，年二十六歲，得大氣下陷兼消食證。
<strong>病因</strong>
其未病之前二年，常覺呼吸短氣，初未注意。
繼因校中功課勞心短氣益劇，且覺食量倍增，因成消食之證。
<strong>證候</strong>
呼吸之間，覺吸氣稍易而呼氣費力，夜睡一點鐘許，即覺氣不上達，須得披衣起坐，遲移時，氣息稍順，始能再睡。
一日之間，進食四次猶飢，飢時若不急食，即覺怔忡。
且心中常覺發熱，大便乾燥，小便短赤，其脈浮分無力，沉分稍實，至數略遲。
<strong>診斷</strong>
此乃胸中大氣下陷，兼有伏氣化熱因之成消食也。
為其大氣下陷，是以脈象浮分無力，為其有伏氣化熱，是以其沉分猶實，既有伏氣化熱矣，而脈象轉稍遲者，因大氣下陷之脈原多遲也。
蓋胃中有熱者，恆多化食，而大氣下陷其胃氣因之下降甚速者，亦恆能多食。
今既病大氣下陷，又兼伏氣化熱，侵入胃中，是以日食四次猶飢也。
此宜升補其胸中大氣，再兼用寒涼之品以清其伏氣所化之熱，則短氣與消食原不難並愈也。
<strong>處方</strong>
生箭耆（六錢）　生石膏（一兩搗細）　天花粉（五錢）　知母（五錢）　玄參（四錢）　升麻（錢半）　柴胡（錢半）　甘草（錢半）
共煎湯一大盅溫服。
<strong>復診</strong>
將藥連服四劑，短氣已愈強半，發熱與消食亦大見愈，遂即原方略為加減俾再服之。
<strong>處方</strong>
生箭耆（六錢）　天花粉（六錢）　知母（六錢）　玄參（六錢）　淨萸肉（三錢）　升麻（錢半）　柴胡（錢半）　甘草（錢半）
共煎湯一大盅，溫服。
<strong>方解</strong>
方中去石膏者，以伏氣所化之熱所餘無多也。
既去石膏而又將花粉、知母諸涼藥加重者，因花粉諸藥原用以調劑黃耆之溫補生熱，而今則兼用之以清伏氣所化之餘熱，是以又加重也。
至於前方之外，又加萸肉者，欲以收斂大氣之渙散，俾大氣之已升者不至復陷，且又以萸肉得木氣最厚，酸斂之中大具條暢之性，雖伏氣之熱猶未盡消，而亦不妨用之也。
<strong>效果</strong>
將藥又連服四劑，病遂全愈。
俾停服湯藥，再用生箭耆、天花粉等分軋為細末，每服三錢，日服兩次以善其後。
<strong>或問</strong>
脈之遲數，恆關於人身之熱力，熱力過盛則脈數，熱力微弱則脈遲，此定理也。
今此證雖有伏氣化熱，因大氣下陷而脈仍遲，何以脈之遲數與大氣若斯有關係乎？答曰：胸中大氣亦名宗氣，為其實用能斡旋全身，故曰大氣，為其為後天生命之宗主，故又曰宗氣。
《內經》謂宗氣積於胸中以貫心脈而行呼吸，深思《內經》之言，知肺葉之闟闢，固為大氣所司，而心機之跳動，亦為大氣所司也。
今因大氣下陷而失其所司，是以不惟肺受其病，心機之跳動亦受其病而脈遂遲也。
<h3>5．大氣陷兼疝氣</h3>
天津陳××，年三十八歲，得大氣下陷兼疝氣證。
<strong>病因</strong>
初因勞心過度，浸覺氣分不舒，後又因出外辦事勞碌過甚，遂覺呼吸短氣，猶不以為意也。
繼又患疝氣下墜作疼，始來寓求為診治。
<strong>證候</strong>
呼吸之際，常覺氣短似難上達，勞動時則益甚。
夜間臥睡一點鐘許，即覺氣分不舒，披衣起坐移時將氣調勻，然後能再睡。
至其疝氣之墜疼，恆覺與氣分有關，每當呼吸不利時，則疝氣之墜疼必益甚。
其脈關前沉而無力，右部尤甚，至數稍遲。
<strong>診斷</strong>
即此證脈參之，其呼吸之短氣，疝氣之下墜，實皆因胸中大氣下陷也。
此氣一陷則肺臟之闟闢失其斡旋，是以呼吸短氣，三焦之氣化失其統攝，是以疝氣下墜。
斯當升補其下陷之大氣，俾仍還其本位，則呼吸之短氣，疝氣之墜疼自皆不難愈矣。
<strong>處方</strong>
生箭耆（六錢）　天花粉（六錢）　當歸（三錢）　荔枝核（三錢）　生明沒藥（三錢）　生五靈脂（三錢）　柴胡（錢半）　升麻（錢半）　小茴香（一錢炒搗）
共煎湯一大盅，溫飲下。
<strong>復診</strong>
將藥連服三劑，短氣之病已大見愈，惟與人談話多時，仍覺短氣。
其疝氣已上升，有時下墜亦不作疼，脈象亦大有起色。
此藥已對證，而服藥之功候未到也。
爰即原方略為加減，俾再服之。
<strong>處方</strong>
生箭耆（六錢）　天花粉（六錢）　淨萸肉（四錢）　當歸（三錢）　荔枝核（三錢）　生明沒藥（三錢）　生五靈脂（三錢）　柴胡（錢半）　升麻（錢半）　廣砂仁（一錢搗碎）
共煎一大盅溫服。
<strong>效果</strong>
將藥連服四劑，呼吸已不短氣，然仍自覺氣分不足，疝氣亦大輕減，猶未全消。
遂即原方去萸肉，將柴胡、升麻皆改用一錢，又加黨參、天冬各三錢，俾多服數劑以善其後。
<h3>6．沖氣上衝兼奔豚</h3>
天津張××，年四十五歲，得沖氣上衝兼奔豚證。
<strong>病因</strong>
初秋之時，患赤白痢證，醫者兩次用大黃下之，其痢愈而變為此證。
<strong>證候</strong>
每夜間當醜寅之交，有氣起自下焦挾熱上衝，行至中焦覺悶而且熱，心中煩亂，遲十數分鐘其氣上出為呃，熱即隨之消矣。
其脈大致近和平，惟兩尺稍浮，按之不實。
<strong>診斷</strong>
此因病痢時，連服大黃下之，傷其下焦氣化，而下焦之沖遂挾腎中之相火上衝也。
其在醜寅之交者，陽氣上升之時也。
宜用仲師桂枝加桂湯加減治之。
<strong>處方</strong>
桂枝尖（四錢）　生懷山藥（一兩）　生芡實（六錢搗碎）　清半夏（四錢水洗三次）　生杭芍（四錢）　生龍骨（四錢搗碎）　生牡蠣（四錢搗碎）　生麥芽（三錢）　生雞內金（二錢黃色的搗）　黃柏（二錢）　甘草（二錢）
共煎湯一大盅，溫服。
<strong>效果</strong>
將藥煎服兩劑，病愈強半，遂即原方將桂枝改用三錢，又加淨萸肉、甘枸杞各四錢，連服三劑全愈。
<strong>說明</strong>
凡氣之逆者可降，郁者可升，惟此證沖氣挾相火上衝，則升降皆無所施。
桂枝一藥而升降之性皆備，凡氣之當升者遇之則升，氣之當降者遇之則降，此誠天生使獨而為不可思議之妙藥也。
山藥、芡實，皆能補腎，又皆能斂戢下焦氣化；龍骨、牡蠣，亦收斂之品，然斂正氣而不斂邪氣，用於此證初無收斂過甚之虞，此四藥並用，誠能於下焦之氣化培養而鎮安之也。
用芍藥、黃柏者，一瀉腎中之相火，一瀉肝中之相火，且桂枝性熱，二藥性涼，涼熱相濟，方能奏效。
用麥芽、雞內金者，所以運化諸藥之力也。
用甘草者，欲以緩肝之急，不使肝木助氣衝相火上升也。
至於服藥後病愈強半，遂減輕桂枝加萸肉、枸杞者，俾肝腎壯旺自能掃除病根。
<h3>7．胃氣不降</h3>
大城王××妻，年近四旬，時常嘔吐，大便遲下，數年不愈。
<strong>病因</strong>
其人稟性暴烈，處境又多不順，浸成此證。
<strong>證候</strong>
飯後每覺食停胃中，似有氣上衝阻其下行，因此大便恆至旬日始下。
至大便多日不下時，則恆作嘔吐，即屢服止嘔通便之藥，下次仍然如故。
求為診治，其脈左右皆弦，右脈弦而且長，重診頗實，至數照常。
<strong>診斷</strong>
弦為肝脈，弦而且長則衝脈也。
弦長之脈，見於右部，尤按之頗實，此又為胃氣上逆之脈。
肝胃沖三經之氣化皆有升無降，宜其下焦便秘而上焦嘔吐也。
此當治以瀉肝、降胃、鎮沖之劑，其大便自順，嘔吐自止矣。
<strong>處方</strong>
生赭石（兩半軋細）　生杭芍（六錢）　柏子仁（六錢）　生懷山藥（六錢）　天冬（六錢）　懷牛膝（五錢）　當歸（四錢）　生麥芽（三錢）　茵陳（二錢）　甘草（錢半）
共煎湯一大盅，溫服。
<strong>效果</strong>
服藥一劑，大便即通下，即原方略為加減，又服數劑，大便每日一次，食後胃中已不覺停滯，從此病遂除根。
<strong>或問</strong>
麥芽生用能升肝氣，茵陳為青蒿之嫩者亦具有升發之力，此證即因臟腑之氣有升無降，何以方中復用此二藥乎？答曰：肝為將軍之官，中寄相火，其性最剛烈，若強制之，恆激發其反動之力；麥芽、茵陳，善舒肝氣而不至過於升提，是將順肝木之性使之柔和，不至起反動力也。
<h3>8．肝氣鬱兼胃氣不降</h3>
天津姚××，年五十二歲，得肝鬱胃逆證。
<strong>病因</strong>
勞心太過，因得斯證。
<strong>證候</strong>
腹中有氣，自下上衝，致胃脘滿悶，胸中煩熱，脅下脹疼，時常呃逆，間作嘔吐。
大便燥結，其脈左部沉細，右部則弦硬而長，大於左部數倍。
<strong>診斷</strong>
此乃肝氣鬱結，沖氣上衝，更迫胃氣不降也。
為肝氣鬱結，是以左脈沉細，為沖氣上衝，是以右脈弦長，衝脈上隸陽明，其氣上衝不已，易致陽明胃氣不下降。
此證之嘔吐呃逆，胃脘滿悶，胸間煩熱，皆沖胃之氣相併沖逆之明徵也。
其脅下脹疼，肝氣鬱結之明徵也。
其大便燥結者，因胃氣原宜息息下行，傳送飲食下為二便，今其胃氣既不下降，是以大便燥結也。
擬治以舒肝降胃安沖之劑。
<strong>處方</strong>
生赭石（一兩軋細）　生懷山藥（一兩）　天冬（一兩）　寸麥冬（六錢去心）　清半夏（四錢水洗三次）　碎竹茹（三錢）　生麥芽（三錢）　茵陳（二錢）　川續斷（二錢）　生雞內金（二錢黃色的搗）　甘草（錢半）
煎湯一大盅，溫服。
<strong>方解</strong>
肝主左而宜升，胃主右而宜降，肝氣不升則先天之氣化不能由肝上達，胃氣不降則後天之飲食不能由胃下輸，此證之病根，正因當升者不升，當降者不降也。
故方中以生麥芽、茵陳以升肝；生赭石、半夏、竹茹以降胃，即以安沖；用續斷者，因其能補肝，可助肝氣上升也；用生山藥二冬者，取其能潤胃補胃，可助胃氣下降也，用雞內金者，取其能化瘀止疼，以運行諸藥之力也。
<strong>復診</strong>
上方隨時加減，連服二十餘劑，肝氣已升，胃氣已降，左右脈均已平安，諸病皆愈。
惟肢體乏力，飲食不甚消化，擬再治以補氣健胃之劑。
<strong>處方</strong>
野臺參（四錢）　生懷山藥（一兩）　生赭石（六錢軋細）　天冬（六錢）　寸麥冬（六錢）　生雞內金（三錢黃色的搗）　生麥芽（三錢）　甘草（錢半）
煎湯一大盅，溫服。
<strong>效果</strong>
將藥煎服三劑，飲食加多，體力漸復。
於方中加枸杞五錢，白朮三錢，俾再服數劑以善其後。
<strong>說明</strong>
身之氣化，原左升右降，若但知用赭石降胃，不知用麥芽升肝，久之，肝氣將有郁遏之弊，況此證之肝氣原鬱結乎？此所以方中用赭石，即用麥芽，赭石生用而麥芽亦生用也。
且諸家本草謂麥芽炒用者為丸散計也，若入湯劑何須炒用，蓋用生者煮汁飲之，則消食之力愈大也。
<strong>或問</strong>
升肝之藥，柴胡最效，今方中不用柴胡而用生麥芽者，將毋別有所取乎？答曰：柴胡升提肝氣之力甚大，用之失宜，恆並將胃氣之下行者提之上逆。
曾有患陽明厥逆吐血者，初不甚劇。
醫者誤用柴胡數錢即大吐不止，須臾盈一痰盂，有危在頃刻之懼，取藥無及，適備有生赭石細末若干，俾急用溫開水送下，約盡兩半，其血始止，此柴胡並能提胃氣上逆之明徵也。
況此證之胃氣原不降乎？至生麥芽雖能升肝，實無妨胃氣之下降，蓋其萌芽發生之性，與肝木同氣相求，能宣通肝氣之鬱結，使之開解而自然上升，非若柴胡之純於升提也。
<h3>9．胃氣不降</h3>
掖縣任××妻，年五旬，得胃氣不降證。
<strong>原因</strong>
舉家人口眾多，因其夫在外，家務皆自操勞，恆動肝火，遂得此證。
<strong>證候</strong>
食後停滯胃中，艱於下行，且時覺有氣挾火上衝，口苦舌脹，目眩耳鳴，恆有呃欲嘔逆或噁心，胸膈煩悶，大便六七日始行一次，或至服通利藥始通，小便亦不順利。
其脈左部弦硬，右部弦硬而長，一息搏近五至，受病四年，屢次服藥無效。
<strong>診斷</strong>
此肝火與肝氣相併，沖激胃腑，致胃腑之氣不能息息下行傳送飲食，久之，胃氣不但不能下行，且更轉而上逆，是以有種種諸病也。
宜治以降胃理沖之品，而以滋陰清火之藥輔之。
<strong>處方</strong>
生赭石（兩半軋細）　生懷山藥（一兩）　生杭芍（六錢）　玄參（六錢）　生麥芽（三錢）　茵陳（二錢）　生雞內金（二錢黃色的搗）　甘草（錢半）
共煎湯一大盅，溫服。
<strong>效果</strong>
每日服藥一劑，三日後大便日行一次，小便亦順利。
上焦諸病亦皆輕減，再診其脈，頗見柔和。
遂將赭石減去五錢，又加柏子仁五錢，連服數劑，霍然全愈。
<h2><span class="orange">（三）血病門</span></h2>
<h3>1．吐血證</h3>
天津張××，年三十五歲，得吐血證，年餘不愈。
<strong>病因</strong>
稟性褊急，勞心之餘又兼有拂意之事，遂得斯證。
<strong>證候</strong>
初次所吐甚多，屢經醫治，所吐較少，然終不能除根。
每日或一次或兩次，覺心中有熱上衝，即吐血一兩口。
因病久身羸弱，臥床不起，亦偶有扶起少坐之時，偶或微喘，幸食欲猶佳，大便微溏，日行兩三次，其脈左部弦長，重按無力，右部大而芤，一息五至。
<strong>診斷</strong>
凡吐血久不愈者，多系胃氣不降，致胃壁破裂，出血之處不能長肉生肌也。
再即此脈論之，其左脈之弦，右脈之大，原現有肝火浮動挾胃氣上衝之象，是以其吐血時，覺有熱上逆，至其脈之弦而無力者，病久而氣化虛也。
大而兼芤者，失血過多也。
至其呼吸有時或喘，大便日行數次，亦皆氣化虛而不攝之故。
治此證者，當投以清肝、降胃、培養氣血、固攝氣化之劑。
<strong>處方</strong>
赤石脂（兩半）　生懷山藥（一兩）　淨萸肉（八錢）　生龍骨（六錢搗碎）　生牡蠣（六錢搗碎）　生杭芍（六錢）　大生地黃（四錢）　甘草（二錢）　廣三七（二錢）
藥共九味，將前八味煎湯送服三七末。
<strong>方解</strong>
降胃之藥莫如赭石，此愚治吐衄恆用之藥也。
此方中獨重用赤石脂者，因赭石為鐵養化合其重墜之力甚大，用之雖善降胃，而其力達於下焦，又善通大便，此證大便不實，赭石似不宜用；赤石脂之性，重用之亦能使胃氣下降，至行至下焦，其黏滯之力又能固澀大便，且其性能生肌，更可使腸壁破裂出血之處早愈，誠為此證最宜之藥也。
<strong>效果</strong>
將藥煎服兩劑，血即不吐，喘息已平，大便亦不若從前之勤，脈象亦較前和平，惟心中仍有覺熱之時。
遂即原方將生地黃改用一兩，又加熟地黃一兩，連服三劑，諸病皆愈。
<h3>2．咳血兼吐血證</h3>
堂侄女××，適鄰村王氏，年三十歲。
於乙酉仲春，得吐血證。
<strong>病因</strong>
因家務自理，勞心過度，且稟賦素弱，當此春陽發動之時，遂病吐血。
<strong>證候</strong>
先則咳嗽痰中帶血，繼則大口吐血，其吐時覺心中有熱上衝，一日夜吐兩三次，劇時可吐半碗。
兩日之後，覺精神氣力皆不能支持，遂急迎愚診治。
自言心中搖搖似將上脫，兩顴發紅，面上發熱，其脈左部浮而動，右部浮而濡，兩尺無根，數逾五至。
<strong>診斷</strong>
此肝腎虛極，陰分陽分不相維繫，而有危在頃刻之勢。
遂急為出方取藥以防虛脫。
<strong>處方</strong>
生懷山藥（一兩）　生懷地黃（一兩）　熟懷地黃（一兩）　淨萸肉（一兩）　生赭石（一兩軋細）
急火煎藥取湯兩盅，分兩次溫服下。
<strong>效果</strong>
將藥甫煎成未服，又吐血一次，吐後忽停息閉目惛然罔覺。
診其脈跳動仍舊，知能甦醒，約四分鐘呼吸始續，兩次將藥服下，其血從此不吐。
俾即原方再服一劑，至第三劑即原方加潞黨參三錢、天冬四錢，連服數劑，身形亦漸復原。
繼用生懷山藥為細面，每用八錢煮作茶湯，少調以白糖，送服生赭石細末五分，作點心用之以善其後。
<h3>3．吐血兼咳嗽</h3>
天津王××，年二十四歲，得咳嗽吐血證。
<strong>病因</strong>
稟賦素弱，略有外感，即發咳嗽，偶因咳嗽未愈，繼又勞心過度，心中發熱，遂至吐血。
<strong>證候</strong>
先時咳嗽猶輕，失血之後則嗽益加劇。
初則痰中帶血，繼則大口吐血，心中發熱，氣息微喘，脅下作疼，大便乾燥。
其脈關前浮弦，兩尺重按不實，左右皆然，數逾五至。
<strong>診斷</strong>
此證乃肺金傷損，肝木橫恣，又兼胃氣不降，腎氣不攝也。
為其肺金受傷，是以咳嗽痰中帶血；為胃氣不降，是以血隨氣升，致胃中血管破裂而大口吐血；至脅下作疼，乃肝木橫恣之明證；其脈上盛下虛，氣息微喘，又腎氣不攝之明徵也。
治之者，宜平肝、降胃、潤肺、補腎，以培養調劑其臟腑，則病自愈矣。
<strong>處方</strong>
生懷山藥（一兩）　生赭石（六錢軋細）　生懷地黃（一兩）　生杭芍（五錢）　天冬（五錢）　大甘枸杞（五錢）　川貝母（四錢）　生麥芽（三錢）　牛蒡子（三錢搗碎）　射干（二錢）　廣三七（三錢細末）　粉甘草（二錢細末）
藥共十二味，將前十味煎湯一大盅，送服三七、甘草末各一半，至煎渣再服，仍送服其餘一半。
<strong>效果</strong>
服藥一劑，吐血即愈，諸病亦輕減。
後即原方隨時為之加減，連服三十餘劑，其嗽始除根，身體亦漸壯健。
<h3>4．吐血兼咳嗽</h3>
天津孫××，年二十八歲，得吐血兼咳嗽證。
<strong>病因</strong>
因事心中著急起火，遂致吐血咳嗽。
<strong>證候</strong>
其吐血之始，至今已二年矣。
經醫治愈，屢次反復，少有操勞，心中發熱即復吐血。
又頻作咳嗽，嗽時吐痰亦恆帶血。
肋下恆作刺疼，嗽時其疼益甚，口中發乾，身中亦間有灼熱，大便乾燥。
其脈左部弦硬，右部弦長，皆重按不實，一息搏近五至。
<strong>診斷</strong>
此證左脈弦硬者，陰分虧損而肝膽有熱也，右部弦長者，因沖氣上衝並致胃氣上逆也。
為其沖沖胃逆，是以胃壁血管破裂以至於吐血咳血也。
其脈重按不實者，血虧而氣亦虧也。
至於口無津液，身或灼熱，大便乾燥，無非血少陰虧之現象。
擬治以清肝、降胃、滋陰、化瘀之劑。
<strong>處方</strong>
生赭石（八錢軋細）　生懷地黃（一兩）　生懷山藥（一兩）　生杭芍（六錢）　玄參（五錢）　川楝子（四錢搗碎）　生麥芽（三錢）　川貝母（三錢）　甘草（錢半）　廣三七（二錢細末）
藥共十味，將前九味煎湯一大盅，送服三七末一半，至煎渣重服時，再送服其餘一半。
<strong>方解</strong>
愚治吐血，凡重用生地黃，必用三七輔之，因生地黃最善涼血，以治血熱妄行，猶恐妄行之血因涼而凝，瘀塞於經絡中也。
三七善化瘀血，與生地黃並用，血止後自無他虞；且此證肋下作疼，原有瘀血，則三七尤在所必需也。
<strong>復診</strong>
將藥連服三劑，吐血全愈，咳嗽吐痰亦不見血，肋疼亦愈強半，灼熱已無，惟口中仍發乾，脈仍有弦象。
知其真陰猶虧也，擬再治以滋補真陰之劑。
<strong>處方</strong>
生懷山藥（一兩）　生懷地黃（六錢）　大甘枸杞（六錢）　生杭芍（四錢）　玄參（四錢）　生赭石（四錢軋細）　生麥芽（二錢）　甘草（二錢）　廣三七（二錢細末）服法如前。
<strong>效果</strong>
將藥連服五劑，病全愈，脈亦復常，遂去三七，以熟地黃易生地黃，俾多服數劑以善其後。
<h3>5．吐血證</h3>
天津馮××，年三十二歲，得吐血證久不愈。
<strong>病因</strong>
因勞心勞力過度，遂得此證。
<strong>證候</strong>
吐血已逾二年，治愈，屢次反復。
病將發時，覺胃中氣化不通，滿悶發熱，大便滯塞，旋即吐血，兼咳嗽多吐痰涎。
其脈左部弦長，右部長而兼硬，一息五至。
<strong>診斷</strong>
此證當系肝火挾沖胃之氣上衝，血亦隨之上逆，又兼失血久而陰分虧也。
為其肝火熾盛，是以左脈弦長；為其肝火挾沖胃之氣上衝，是以右脈長而兼硬；為其失血久而真陰虧損，是以其脈既弦硬（弦硬即有陰虧之象）而又兼數也。
此宜治以瀉肝降胃之劑，而以大滋真陰之藥佐之。
<strong>處方</strong>
生赭石（一兩軋細）　玄參（八錢）　大生地（八錢）　生懷山藥（六錢）　栝蔞仁（六錢炒搗）　生杭芍（四錢）　龍膽草（三錢）　川貝母（三錢）　甘草（錢半）　廣三七（二錢細末）
藥共十味，先將前九味煎湯一大盅，送服三七細末一半，至煎渣重服時，再送服其餘一半。
<strong>效果</strong>
每日煎服一劑，初服後血即不吐，服至三劑咳嗽亦愈，大便順利。
再診其脈，左右皆有和柔之象，問其心中悶熱全無。
遂去蔞仁、龍膽草，生山藥改用一兩，俾多服數劑，吐血之病可從此永遠除根矣。
<h3>6．吐血證</h3>
天津張姓，年過三旬，偶患吐血證。
<strong>病因</strong>
其人性嗜酒，每日必飲，且不知節。
初則飲酒過量即覺胸間煩熱，後則不飲酒時亦覺煩熱，遂至吐血。
<strong>證候</strong>
其初吐血之時，原不甚劇，始則痰血相雜，因咳吐出。
即或純吐鮮血，亦不過一日數口，繼復因延醫服藥，方中有柴胡三錢，服藥半點鐘後，遂大吐不止，倉猝迎愚往視。
及至，則所吐之血已盈痰盂，又復連連嘔吐，若不立為止住，實有危在目前之懼。
幸所攜藥囊中有生赭石細末一包，俾先用溫水送下五錢，其吐少緩須臾，又再送下五錢遂止住不吐。
診其脈弦而芤，數逾五至，其左寸搖搖有動意，問其心中覺怔忡乎？答曰：怔忡殊甚，幾若不能支持。
<strong>診斷</strong>
此證初傷於酒，繼傷於藥，臟腑之血幾於傾囊而出。
猶幸速為立止，宜急服湯藥以養其血，降其胃氣保其心氣，育其真陰，連服數劑，庶其血不至再吐。
<strong>處方</strong>
生懷山藥（一兩）　生赭石（六錢軋細）　玄參（六錢）　生地黃（六錢）　生龍骨（六錢搗碎）　生牡蠣（六錢搗碎）　生杭芍（五錢）　酸棗仁（四錢炒搗）　柏子仁（四錢）　甘草（錢半）　廣三七（三錢細末）
此方將前十味煎湯，三七分兩次用，頭煎及二煎之湯送服。
<strong>效果</strong>
每日服藥一劑，連服三日血已不吐，心中不復怔忡。
再診其脈芤動皆無，至數仍略數，遂將生地黃易作熟地黃，俾再服數劑以善其後。
<h3>7．大便下血</h3>
天津袁××，年三十二歲，得大便下血證。
<strong>病因</strong>
先因勞心過度，心中時覺發熱，繼又因朋友宴會，飲酒過度遂得斯證。
<strong>證候</strong>
自孟夏下血，歷六月不止，每日六七次，腹中覺疼即須入<del>廁</del>厠，心中時或發熱，懶於飲食。
其脈浮而不實有似芤脈，而不若芤脈之硬，兩尺沉分尤虛，至數微數。
<strong>診斷</strong>
此證臨便時腹疼者，腸中有潰爛處也。
心中時或發熱者，陰虛之熱上浮也。
其脈近芤者，失血過多也。
其兩尺尤虛者，下血久而陰虧，更兼下焦氣化不固攝也。
此宜用化腐生肌之藥治其腸中潰爛，滋陰固氣之藥固其下焦氣化，則大便下血可愈矣。
<strong>處方</strong>
生懷山藥（兩半）　熟地黃（一兩）　龍眼肉（一兩）　淨萸肉（六錢）　樗白皮（五錢）　金銀花（四錢）　赤石脂（四錢研細）　甘草（二錢）　鴉膽子仁（八十粒成實者）　生硫黃（八分細末）
藥共十味，將前八味煎湯，送服鴉膽子、硫黃各一半，至煎渣再服時，仍送服其餘一半，至於硫黃生用之理，詳於敦復湯下。
<strong>方解</strong>
方中鴉膽子、硫黃並用者，因鴉膽子善治下血，而此證之脈兩尺過弱，又恐單用之失於寒涼，故少加硫黃輔之，況其腸中脂膜，因下血日久易至腐敗釀毒，二藥之性皆善消除毒菌也。
又其腹疼下血，已歷半載不愈，有似東人×××所謂阿米巴赤痢，硫黃實又為治阿米巴赤痢之要藥也。
<strong>復診</strong>
前藥連服三劑，下血已愈，心中亦不發熱，脈不若從前之浮，至數如常。
而其大便猶一日溏瀉四五次，此宜投以健胃固腸之劑。
<strong>處方</strong>
炙箭耆（三錢）　炒白朮（三錢）　生懷山藥（一兩）　龍眼肉（一兩）　生麥芽（三錢）　建神麯（三錢）　大雲苓片（二錢）
共煎湯一大盅溫服。
<strong>效果</strong>
將藥連服五劑，大便已不溏瀉，日下一次，遂停服湯藥。
俾用生懷山藥細末煮作粥，調以白糖，當點心服之以善其後。
<h3>8．大便下血</h3>
高××，年三十六歲，得大便下血證。
<strong>病因</strong>
冷時出外辦事，寢於寒涼屋中，床衾又甚寒涼遂得斯證。
<strong>證候</strong>
每日下血數次，或全是血，或兼有大便，或多或少，其下時多在夜間，每覺腹中作疼，即須入<del>廁</del>厠，夜間恆苦不寐，其脈遲而芤，兩尺尤不堪重按，病已二年餘，服溫補下元藥則稍輕，然終不能除根，久之，則身體漸覺羸弱。
<strong>診斷</strong>
此下焦虛寒太甚，其氣化不能固攝而血下陷也。
視其從前所服諸方，皆系草木之品，其質輕浮，溫暖之力究難下達，當以礦質之品溫暖兼收澀者投之。
<strong>處方</strong>
生硫黃（半斤色純黃者）　赤石脂（半斤純系粉末者）
將二味共軋細過羅，先空心服七八分，日服兩次，品驗漸漸加多，以服後移時微覺腹中溫暖為度。
<strong>效果</strong>
後服至每次二錢，腹中始覺溫暖，血下亦漸少。
服至旬余，身體漸壯，夜睡安然，可無入<del>廁</del>厠。
服至月餘，則病根祓除矣。
<strong>方解</strong>
按硫黃之性，溫暖下達，誠為溫補下焦第一良藥，而生用之尤佳，惟其性能潤大便（本草謂其能使大便潤、小便長，西醫以為輕瀉藥），於大便滑瀉者不宜，故輔以赤石脂之黏膩收澀，自有益而無弊矣。
<h3>9．大便下血</h3>
崔童，年十三歲，得大便下血證。
<strong>病因</strong>
仲夏天熱，賽球競走，勞力過度，又兼受熱，遂患大便下血。
<strong>證候</strong>
每日大便，必然下血，便時腹中作疼，或輕或劇，若疼劇時，則血之下者必多，已年餘矣。
飲食減少，身體羸弱，面目黃白無血色，脈搏六至，左部弦而微硬，右部濡而無力。
<strong>診斷</strong>
此證當因脾虛不能統血，是以其血下陷至其腹，所以作疼，其腸中必有損傷潰爛處也。
當用藥健補其脾胃，兼調養其腸中潰爛。
<strong>處方</strong>
生懷山藥（一兩）　龍眼肉（一兩）　金銀花（四錢）　甘草（三錢）　廣三七（二錢半軋細末）　鴉膽子（八十粒去皮揀其仁之成實者）
共藥六味，將前四味煎湯，送服三七、鴉膽子各一半，至煎渣再服時，仍送服其餘一半。
<strong>效果</strong>
將藥如法服兩次，下血病即除根矣。
<h3>10．大便下血</h3>
阜城杜××，年四十五歲，得大便下血證。
<strong>病因</strong>
因勞心過度，每大便時下血，服藥治愈。
因有事還籍，值夏季暑熱過甚，又復勞心過度，舊證復發，屢治不愈。
遂來津入西醫院治療，西醫為其血在便後，謂系內痔，服藥血仍不止，因轉而求治於愚。
<strong>證候</strong>
血隨便下，且所下甚多，然不覺疼墜，心中發熱懶食，其脈左部弦長，右部洪滑。
<strong>診斷</strong>
此因勞心生內熱而牽動肝經所寄相火，致肝不藏血而兼與溽暑之熱相併，所以血妄行也。
宜治以清心涼肝兼消暑熱之劑，而少以培補脾胃之藥佐之。
<strong>處方</strong>
生懷地黃（一兩）　白頭翁（五錢）　龍眼肉（五錢）　生懷山藥（五錢）　知母（四錢）　秦皮（三錢）　黃柏（二錢）　龍膽草（二錢）　甘草（二錢）
共煎湯一大盅，溫服。
<strong>復診</strong>
上方煎服一劑，血已不見，服至兩劑，少腹覺微涼。
再診其脈，弦長與洪滑之象皆減退，遂為開半清半補之方以善其後。
<strong>處方</strong>
生懷山藥（一兩）　熟懷地黃（八錢）　淨萸肉（五錢）　龍眼肉（五錢）　白頭翁（五錢）　秦皮（三錢）　生杭芍（三錢）　地骨皮（三錢）　甘草（二錢）
共煎湯一大盅，溫服。
<strong>效果</strong>
將藥煎服一劑後，食欲頓開，腹已不疼，俾即原方多服數劑，下血病當可除根。
<h3>11．瘀血短氣</h3>
鹽山劉××，年二十五歲，得瘀血短氣證。
<strong>病因</strong>
因出外修工，努力抬重物，當時覺脅下作疼，數日疼愈，仍覺脅下有物妨礙呼吸。
<strong>證候</strong>
身形素強壯，自受病之後，遲延半載，漸漸羸弱，常覺右脅之下有物阻礙呼吸之氣，與人言時恆半句而止，候至氣上達再言，若偶忿怒則益甚，脈象近和平，惟稍弱不能條暢。
<strong>診斷</strong>
此因努力太過，致肝經有不歸經之血瘀經絡之間，阻塞氣息升降之道路也。
喜其脈雖稍弱，猶能支持，可但用化瘀血之藥，徐徐化其瘀結，氣息自能調順。
<strong>處方</strong>
廣三七（四兩）
軋為細末，每服錢半，用生麥芽三錢煎湯送下，日再服。
<strong>方解</strong>
三七為止血妄行之聖藥，又為化瘀血之聖藥，且又化瘀血不傷新血，單服久服無礙，此乃藥中特異之品，其妙處直不可令人思議。
愚恆用以消積久之瘀血，皆能奏效。
至麥芽原為消食之品，生煮服之則善舒肝氣，且亦能化瘀者也。
是以用之煎湯，以送服三七也。
<strong>效果</strong>
服藥四日後，自鼻孔中出紫血一條，呼吸較順，繼又服至藥盡，遂脫然全愈。
<strong>或問</strong>
人之呼吸在於肺，今謂肝經積有瘀血，即可妨礙呼吸，其義何居？答曰：按生理之學，人之呼吸可達於衝任，方書又謂呼出心肺，吸入肝腎，若謂呼吸皆在於肺，是以上兩說皆可廢也。
蓋心、肺、肝，原一系相連，下又連於衝任，而心肺相連之系，其中原有兩管，一為血脈管，一為回血管，血脈管下行，回血管上行。
肺為發動呼吸之機關，非呼吸即限於肺也，是以吸入之氣可由血脈管下達，呼出之氣可由回血管上達，無論氣之上達下達，皆從肝經過，是以血瘀肝經，即有妨於升降之氣息也。
據斯以論呼吸之關於肺者固多，而心肺相連之系亦司呼吸之分支也。
<h2><span class="orange">（四）腦充血門</span></h2>
<h3>1．腦充血頭疼</h3>
京都談××，年五十二歲，得腦充血頭疼證。
<strong>病因</strong>
因勞心過度，遂得腦充血頭疼證。
<strong>證候</strong>
臟腑之間恆覺有氣上衝，頭即作疼，甚或至於眩暈，其夜間頭疼益甚，恆至疼不能寐。
醫治二年無效，浸至言語謇澀，肢體漸覺不利，飲食停滯胃口不下行，心中時常發熱，大便乾燥。
其脈左右皆弦硬，關前有力，兩尺重按不實。
<strong>診斷</strong>
弦為肝脈，至弦硬有力無論見於何部，皆繫有肝火過升之弊。
因肝火過升，恆引動沖氣胃氣相併上升，是以其臟腑之間恆覺有氣上衝也。
人之血隨氣行，氣上升不已，血即隨之上升不已，以致腦中血管充血過甚，是以作疼。
其夜間疼益劇者，因其脈上盛下虛，陰分原不充足，是以夜則加劇，其偶作眩暈亦職此也。
至其心常發熱，肝火熾其心火亦熾也。
其飲食不下行，大便多幹燥者，又皆因其沖氣挾胃氣上升，胃即不能傳送飲食以速達於大腸也。
其言語肢體蹇澀不利者，因腦中血管充血過甚，有妨礙於司運動之神經也。
此宜治以鎮肝、降胃、安沖之劑，而以引血下行兼清熱滋陰之藥輔之。
又須知肝為將軍之官，中藏相火，強鎮之恆起其反動力，又宜兼用舒肝之藥，將順其性之作引也。
<strong>處方</strong>
生赭石（一兩軋細）　生懷地黃（一兩）　懷牛膝（六錢）　大甘枸杞（六錢）　生龍骨（六錢搗碎）　生牡蠣（六錢搗碎）　淨萸肉（五錢）　生杭芍（五錢）　茵陳（二錢）　甘草（二錢）
共煎湯一大盅，溫服。
<strong>復診</strong>
將藥連服四劑，頭疼已愈強半，夜間可睡四五點鐘，諸病亦皆見愈，脈象之弦硬已減，兩尺重診有根，擬即原方略為加減俾再服之。
<strong>處方</strong>
生赭石（一兩軋細）　生懷地黃（一兩）　生懷山藥（八錢）　懷牛膝（六錢）　生龍骨（六錢搗碎）　生牡蠣（六錢搗碎）　淨萸肉（五錢）　生杭芍（五錢）　生雞內金（錢半黃色的搗）　茵陳（錢半）　甘草（二錢）
共煎湯一大盅，溫服。
<strong>三診</strong>
將藥連服五劑，頭已不疼，能徹夜安睡，諸病皆愈。
惟辦事，略覺操勞過度，頭仍作疼，脈象猶微有弦硬之意，其心中仍間有覺熱之時，擬再治以滋陰清熱之劑。
<strong>處方</strong>
生懷山藥（一兩）　生懷地黃（八錢）　玄參（四錢）　北沙參（四錢）　生杭芍（四錢）　淨萸肉（四錢）　生珍珠母（四錢搗碎）　生石決明（四錢搗碎）　生赭石（四錢軋細）　懷牛膝（三錢）　生雞內金（錢半黃色的搗）　甘草（二錢）
共煎湯一大盅，溫飲下。
<strong>效果</strong>
將藥連服六劑，至經理事務時，頭亦不疼，脈象已和平如常。
遂停服湯藥，俾日用生山藥細末，煮作茶湯調以白糖令適口，送服生赭石細末錢許，當點心服之以善其後。
<h3>2．腦充血頭疼</h3>
天津李氏婦，年過三旬，得腦充血頭疼證。
<strong>病因</strong>
稟性褊急，家務勞心，常起闇火，因得斯證。
<strong>證候</strong>
其頭疼或左或右，或左右皆疼，劇時至作呻吟。
心中常常發熱，時或煩躁，間有眩暈之時，其大便燥結非服通下藥不行。
其脈左右皆弦硬而長，重診甚實，經中西醫診治二年，毫無功效。
<strong>診斷</strong>
其左脈弦硬而長者，肝膽之火上升也；其右脈弦硬而長者，胃氣不降而逆行，又兼沖氣上衝也。
究之，左右脈皆弦硬，實亦陰分有虧損也。
因其臟腑之氣化有升無降，則血隨氣升者過多，遂至充塞於腦部，排擠其腦中之血管而作疼，此《內經》所謂血之與氣，並走於上之厥證也。
亦即西人所謂腦充血之證也。
其大便燥結不行者，因胃氣不降，失其傳送之職也。
其心中發煩躁者，因肝胃之火上升也。
其頭部間或眩暈者，因腦部充血過甚，有礙於神經也。
此宜清其臟腑之熱，滋其臟腑之陰，更降其臟腑之氣，以引腦部所充之血下行，方能治愈。
<strong>處方</strong>
生赭石（兩半軋細）　懷牛膝（一兩）　生懷山藥（六錢）　生懷地黃（六錢）　天冬（六錢）　玄參（五錢）　生杭芍（五錢）　生龍齒（五錢搗碎）　生石決明（五錢搗碎）　茵陳（錢半）　甘草（錢半）
共煎湯一大盅，溫服。
<strong>方解</strong>
赭石能降胃平肝鎮安沖氣。
其下行之力，又善通大便燥結而毫無開破之弊。
方中重用兩半者，因此證大便燥結過甚，非服藥不能通下也。
蓋大便不通，是以胃氣不下降，而肝火之上升沖氣之上衝，又多因胃氣不降而增劇。
是治此證者，當以通其大便為要務，迨服藥至大便自然通順時，則病愈過半矣。
牛膝為治腿疾要藥，以其能引氣血下行也。
而《名醫別錄》及《千金翼方》，皆謂其除腦中痛，蓋以其能引氣血下行，即可輕減腦中之充血也。
愚生平治此等證必此二藥並用，而又皆重用之。
用玄參、天冬、芍藥者，取其既善退熱兼能滋陰也。
用龍齒、石決明者，以其皆為肝家之藥，其性皆能斂戢肝火，鎮熄肝風，以緩其上升之勢也。
用山藥、甘草者，以二藥皆善和胃，能調和金石之藥與胃相宜，猶白虎湯用甘草粳米之義，而山藥且善滋陰，甘草亦善緩肝也。
用茵陳者，因肝為將軍之官，其性剛果，且中寄相火，若但用藥平之鎮之，恆至起反動之力，茵陳最能將順肝木之性，且又善瀉肝熱，李氏《本草綱目》謂善治頭痛，是不但將順肝木之性使不至反動，且又為清涼腦部之要藥也。
諸藥彙集為方，久服之自有殊效。
<strong>復診</strong>
將藥連服二十餘劑（其中隨時略有加減），頭已不疼，惟夜失眠時則仍疼，心中發熱、煩躁皆無，亦不復作眩暈，大便屆時自行，無須再服通藥，脈象較前和平而仍有弦硬之意，此宜注意滋其真陰以除病根。
<strong>處方</strong>
生赭石（一兩軋細）　懷牛膝（八錢）　生懷山藥（八錢）　生懷地黃（八錢）　玄參（六錢）　大甘枸杞（六錢）　淨萸肉（五錢）　生杭芍（四錢）　柏子仁（四錢）　生麥芽（三錢）　甘草（二錢）
共煎湯一大盅，溫服。
方中用麥芽者，藉以宣通諸藥之滯膩也。
且麥芽生用原善調和肝氣，亦猶前方用茵陳之義也。
<strong>效果</strong>
將藥又連服二十餘劑（亦隨時略有加減），病遂全愈，脈象亦和平如常矣。
<h3>3．腦充血頭疼</h3>
天津於氏婦，年二十二歲，得腦充血頭疼證。
<strong>病因</strong>
其月信素日短少，不調，大便燥結，非服降藥不下行，浸至臟腑氣化有升無降，因成斯證。
<strong>證候</strong>
頭疼甚劇，恆至夜不能眠，心中常覺發熱，偶動肝火即發眩暈，胃中飲食恆停滯不消，大便六七日不行，必須服通下藥始行。
其脈弦細有力而長，左右皆然，每分鐘八十至，延醫診治歷久無效。
<strong>診斷</strong>
此因陰分虧損，下焦氣化不能固攝，沖氣遂挾胃氣上逆，而肝臟亦因陰分虧損水不滋木，致所寄之相火妄動，恆助肝氣上衝。
由斯臟腑之氣化有升無降，而自心注腦之血為上升之氣化所迫，遂至充塞於腦中血管而作疼作暈也。
其飲食不消大便不行者，因沖胃之氣皆逆也；其月信不調且短少者，因沖為血海，肝為衝任行氣，脾胃又為生血之源，諸經皆失其常司，是以月信不調且少也；《內經》謂：「血菀（同郁）於上，使人薄厥」，言為上升之氣血逼薄而厥也。
此證不急治則薄厥將成，宜急治以降胃、鎮沖、平肝之劑，再以滋補真陰之藥輔之，庶可轉上升之氣血下行不成薄厥也。
<strong>處方</strong>
生赭石（一兩軋細）　懷牛膝（一兩）　生懷地黃（一兩）　大甘枸杞（八錢）　生懷山藥（六錢）　生杭芍（五錢）　生龍齒（五錢搗碎）　生石決明（五錢搗碎）　天冬（五錢）　生雞內金（二錢黃色的搗）　蘇子（二錢炒搗）　茵陳（錢半）　甘草（錢半）
共煎湯一大盅，溫服。
<strong>復診</strong>
將藥連服四劑，諸病皆見輕，脈象亦稍見柔和。
惟大便六日仍未通行，因思此證必先使其大便如常，則病始可愈，擬將赭石加重，再將余藥略為加減以通其大便。
<strong>處方</strong>
生赭石（兩半軋細）　懷牛膝（一兩）　天冬（一兩）　黑芝麻（八錢炒搗）　大甘枸杞（八錢）　生杭芍（五錢）　生龍齒（五錢搗碎）　生石決明（五錢搗碎）　蘇子（三錢炒搗）　生雞內金（錢半黃色的搗）　甘草（錢半）　淨柿霜（五錢）
藥共十二味，將前十一味煎湯一大盅，入柿霜融化溫服。
<strong>三診</strong>
將藥連服五劑，大便間日一行，諸證皆愈十之八九，月信適來，仍不甚多，脈象仍有弦硬之意，知其真陰猶未充足也。
當即原方略為加減，再加滋陰生血之品。
<strong>處方</strong>
生赭石（一兩軋細）　懷牛膝（八錢）　大甘枸杞（八錢）　龍眼肉（六錢）　生懷地黃（六錢）　當歸（五錢）　玄參（四錢）　沙參（四錢）　生懷山藥（四錢）　生杭芍（四錢）　生雞內金（一錢黃色的搗）　甘草（二錢）　生薑（三錢）　大棗（三枚掰開）
共煎湯一大盅，溫服。
<strong>效果</strong>
將藥連服四劑後，心中已分毫不覺熱，脈象亦大見和平，大便日行一次，遂去方中玄參、沙參，生赭石改用八錢，生懷山藥改用六錢，俾多服數劑以善其後。
<h3>4．腦充血兼腿痿弱</h3>
天津崔××，年三十八歲，得腦充血兼兩腿痿弱證。
<strong>病因</strong>
出門採買木料，數日始歸，勞心勞力過度，遂得斯證。
<strong>證候</strong>
其初常覺頭疼，時或眩暈，心中發熱，飲食停滯，大便燥結，延醫治療無效。
一日早起下床，覺痿弱無力，痿坐於地，人扶起坐床沿休息移時，自扶杖起立，猶可徐步，然時恐顛仆。
其脈左部弦而甚硬，右部弦硬且長。
<strong>診斷</strong>
其左脈弦硬者，肝氣挾火上升也。
右脈弦硬且長者，胃氣上逆更兼沖氣上衝也。
因其臟腑間之氣化有升無降，是以血隨氣升充塞於腦部作疼作眩暈。
其腦部充血過甚，或自微細血管溢血於外，或隔血管之壁，些些滲血於外，其所出之血，若著於司運動之神經，其重者可使肢體痿廢，其輕者亦可使肢體軟弱無力。
若此證之忽然痿坐於地者是也。
至其心中之發熱，飲食之停滯，大便之燥結，亦皆其氣化有升無降之故，此宜平肝、清熱、降胃、安沖，不使臟腑之氣化過升，且導引其腦中過充之血使之下行，則諸證自愈矣。
<strong>處方</strong>
生赭石（一兩軋細）　懷牛膝（一兩）　生懷地黃（一兩）　生珍珠母（六錢搗碎）　生石決明（六錢搗碎）　生杭芍（五錢）　當歸（四錢）　龍膽草（二錢）　茵陳（錢半）　甘草（錢半）
共煎湯一大盅，溫服。
<strong>復診</strong>
將藥連服七劑，諸病皆大見愈，脈象亦大見緩和，惟其步履之間仍須用杖，未能復常，心中仍間有發熱之時。
擬即原方略為加減，再佐以通活血脈之品。
<strong>處方</strong>
生赭石（一兩軋細）　懷牛膝（一兩）　生懷地黃（一兩）　生杭芍（五錢）　生珍珠母（四錢搗碎）　生石決明（四錢搗碎）　丹參（四錢）　生麥芽（三錢）　土鱉蟲（五個）　甘草（一錢）
共煎湯一大盅溫服。
<strong>效果</strong>
將藥連服八劑，步履復常，病遂全愈。
<h3>5．腦充血兼痰厥</h3>
天津駱××，年四十九歲，得腦充血兼痰厥證。
<strong>病因</strong>
平素常患頭暈，間有疼時，久則精神漸似短少，言語漸形謇澀，一日外出會友，飲食過度，歸家因事有拂意，怒動肝火，陡然昏厥。
<strong>證候</strong>
閉目昏昏，呼之不應，喉間痰涎杜塞，氣息微通。
診其脈左右皆弦硬而長，重按有力，知其證不但痰厥實素有腦充血病也。
<strong>診斷</strong>
其平素頭暈作疼，即腦充血之現證也。
其司知覺之神經為腦充血所傷，是以精神短少。
其司運動之神經為腦充血所傷，是以言語謇澀。
又凡腦充血之人，其臟腑之氣多上逆，胃氣逆則飲食停積不能下行，肝氣逆則痰火相併易於上干，此所以因飽食動怒而陡成痰厥也。
此其危險即在目前，取藥無及當先以手術治之。
<strong>手術</strong>
治痰厥之手術，當以手指點其天突穴處（詳見「治痰點天突穴法」），近八分鐘許，即咳嗽嘔吐。
約吐出痰涎飲食三碗許，豁然頓醒，自言心中發熱，頭目脹疼，此當繼治其腦部充血以求全愈。
擬用建瓴湯方治之，因病脈之所宜而略為加減。
<strong>處方</strong>
生赭石（一兩軋細）　懷牛膝（一兩）　生懷地黃（一兩）　天花粉（六錢）　生杭芍（六錢）　生龍骨（五錢搗碎）　生牡蠣（五錢搗碎）　生麥芽（三錢）　茵陳（錢半）　甘草（錢半）
磨取生鐵鏽濃水，以之煎藥，煎湯一盅，溫服下。
<strong>復診</strong>
將藥服三劑，心中已不發熱，頭疼目脹皆愈，惟步履之時覺頭重足輕，腳底如踏棉絮。
其脈象較前和緩似有上盛下虛之象，爰即原方略為加減，再添滋補之品。
<strong>處方</strong>
生赭石（一兩軋細）　懷牛膝（一兩）　生懷地黃（一兩）　大甘枸杞（八錢）　生杭芍（六錢）　淨萸肉（六錢）　生龍骨（五錢搗碎）　生牡蠣（五錢搗碎）　柏子仁（五錢炒搗）　茵陳（錢半）　甘草（錢半）
磨取生鐵鏽濃水以之煎藥，煎湯一大盅，溫服。
<strong>效果</strong>
將藥連服五劑，病遂脫然全愈。
將赭石、牛膝、地黃皆改用八錢，俾多服數劑以善其後。
<h3>6．腦充血兼偏枯</h3>
天津孫××，年四十六歲，得腦充血證遂至偏枯。
<strong>病因</strong>
稟性褊急，又兼處境不順，恆觸動肝火致得斯證。
<strong>證候</strong>
未病之先恆覺頭疼，時常眩暈。
一日又遇事有拂意，遂忽然昏倒，移時醒後，左手足皆不能動，並其半身皆麻木，言語謇澀。
延醫服藥十個月，手略能動，其五指則握而不伸，足可任地而不能行步，言語仍然謇澀，又服藥數月病仍如故。
診其脈左右皆弦硬，右部似尤甚，知雖服藥年餘，腦充血之病猶未除也。
問其心中發熱乎？腦中有時覺疼乎？答曰：心中有時覺有熱上衝胃口，其熱再上升則腦中可作疼，然不若病初得時腦疼之劇也。
問其大便兩三日一行，證脈相參，其腦中猶病充血無疑。
<strong>診斷</strong>
按此證初得，不但腦充血實兼腦溢血也。
其溢出之血，著於左邊司運動之神經，則右半身痿廢，著於右邊司運動之神經，則左半身痿廢，此乃交叉神經以互司其身之左右也。
想其得病之初，脈象之弦硬，此時尤劇，是以頭疼眩暈由充血之極而至於溢血，因溢血而至於殘廢也。
即現時之證脈詳參，其腦中溢血之病想早就愈，而腦充血之病根確未除也。
宜注意治其腦充血，而以通活經絡之藥輔之。
<strong>處方</strong>
生懷山藥（一兩）　生懷地黃（一兩）　生赭石（八錢研細）　懷牛膝（八錢）　生杭芍（六錢）　柏子仁（四錢炒搗）　白朮（三錢炒）　滴乳香（三錢）　明沒藥（三錢）　土鱉蟲（四大個搗）　生雞內金（錢半黃色的搗）　茵陳（一錢）
共煎湯一大盅，溫服。
<strong>復診</strong>
將藥連服七劑，腦中已不作疼，心中間有微熱之時，其左半身自覺肌肉鬆活，不若從前之麻木，言語之謇澀稍愈，大便較前通順，脈之弦硬已愈十之七八，擬再注意治其左手足之痿廢。
<strong>處方</strong>
生箭耆（五錢）　天花粉（八錢）　生赭石（六錢軋細）　懷牛膝（五錢）　滴乳香（四錢）　明沒藥（四錢）　當歸（三錢）　絲瓜絡（三錢）　土鱉蟲（四大個搗）　地龍（二錢去土）
共煎湯一大盅，溫服。
<strong>三診</strong>
將藥連服三十餘劑（隨時略有加喊），其左手之不伸者已能伸，左足之不能邁步者今已舉足能行矣。
病人問從此再多多服藥可能復原否？答曰：此病若初得即治，服藥四十餘劑即能脫然，今已遲延年餘，雖服數百劑亦不能保全愈，因關節經絡之間瘀滯已久也。
然再多服數十劑，仍可見愈，遂即原方略為加減，再設法以瞤動其神經補助其神經當更有效。
<strong>處方</strong>
生箭耆（六錢）　天花粉（八錢）　生赭石（六錢軋細）　懷牛膝（五錢）　滴乳香（四錢）　明沒藥（四錢）　當歸（三錢）　土鱉蟲（四大個搗）　地龍（二錢去土）　真鹿角膠（二錢軋細）　廣三七（二錢軋細）　制馬錢子末（三分）
藥共十二味，先將前九味共煎湯一大盅，送服後三味各一半，至煎渣再服時，仍送服其餘一半。
<strong>方解</strong>
方中用鹿角膠者，因其可為左半身引經，且其角為督脈所生，是以其性善補益腦髓以滋養腦髓神經也，用三七者，關節經絡間積久之瘀滯，三七能融化之也。
用制馬錢子者，以其能瞤動神經使靈活也。
<strong>效果</strong>
將藥又連服三十餘劑，手足之舉動皆較前便利，言語之謇澀亦大見愈，可勉強出門作事矣。
遂俾停服湯藥，日用生懷山藥細末煮作茶湯，調以白糖令適口，送服黃色生雞內金細末三分許。
當點心用之以善其後。
此欲用山藥以補益氣血，少加雞內金以化瘀滯也。
<strong>說明</strong>
按腦充血證，最忌用黃耆，因黃耆之性補而兼升，氣升則血必隨之上升，致腦中之血充而益充，排擠腦中血管可至溢血，甚或至破裂而出血，不可救藥者多矣。
至將其腦充血之病治愈，而肢體之痿廢仍不愈者，皆因其經絡瘀塞血脈不能流通也。
此時欲化其瘀塞，通其血脈，正不妨以黃耆輔之，特是其腦中素有充血之病，終嫌黃耆升補之性能助血上升，故方中仍加生赭石、牛膝，以防血之上升，即所以監製黃耆也。
又慮黃耆性溫，溫而且補即能生熱，故又重用花粉以調劑之也。
<h2><span class="orange">（五）腸胃病門</span></h2>
<h3>1．噎膈</h3>
天津盛××，年五旬，得噎膈證。
<strong>病因</strong>
處境恆多不順，且又秉性褊急，易動肝火，遂得斯證。
<strong>證候</strong>
得病之初期，覺飲食有不順時，後則常常如此，始延醫為調治，服藥半年，更醫十餘人皆無效驗。
轉覺病勢增劇，自以為病在不治，已停藥不服矣。
適其友人何××勸其求愚為之診治，其六脈細微無力，強食餅乾少許，必嚼成稀糜方能下咽，咽時偶覺齟齬即作嘔吐，帶出痰涎若干。
惟飲粳米所煮稠湯尚無阻礙，其大便燥結如羊矢，不易下行。
<strong>診斷</strong>
楊素園謂：「此病與失血異證同源，血之來也暴，將胃壁之膜衝開則為吐血；其來也緩，不能衝開胃膜，遂瘀於上脘之處，致食管窄隘即成噎膈。」至西人則名為胃癌，所謂癌者，如山石之有岩，其形凸出也。
此與楊氏之說正相符合，其為瘀血致病無疑也。
其脈象甚弱者，為其進食甚少氣血兩虧也。
至其便結如羊矢，亦因其飲食甚少，兼胃氣虛弱不輸送下行之故也。
此宜化其瘀血兼引其血下行，而更輔以培養氣血之品。
<strong>處方</strong>
生赭石（一兩軋細）　野臺參（五錢）　生懷山藥（六錢）　天花粉（六錢）　天冬（四錢）　桃仁（三錢去皮搗）　紅花（二錢）　土鱉蟲（五枚搗碎）　廣三七（二錢搗細）
藥共九味，將前八味煎湯一大盅，送服三七末一半，至煎渣再服時，再送服其餘一半。
<strong>方解</strong>
方中之義，桃仁、紅花、土鱉蟲、三七諸藥，所以消其瘀血也。
重用生赭石至一兩，所以引其血下行也。
用臺參、山藥者，所以培養胃中之氣化，不使因服開破之藥而有傷損也。
用天冬、天花粉者，恐其胃液枯槁，所瘀之血將益乾結，故借其涼潤之力以滋胃液，且即以防颱參之因補生熱也。
<strong>效果</strong>
將藥服至兩劑後，即可進食，服至五劑，大便如常。
因將赭石改用八錢，又服數劑，飲食加多，仍覺胃口似有阻礙不能脫然。
俾將三七加倍為四錢，仍分兩次服下，連進四劑，自大便瀉下膿血若干，病遂全愈。
<strong>說明</strong>
按噎膈之證，有因痰飲而成者，其胃口之間生有痰囊（即喻氏《寓意草》中所謂窠囊），本方去土鱉蟲、三七，加清半夏四錢，數劑可愈。
有因胃上脘枯槁痿縮致成噎膈者，本方去土鱉蟲、三七，將赭石改為八錢，再加當歸、龍眼肉、枸杞子各五錢，多服可愈。
有因胃上脘生瘤贅以致成噎膈者（「論胃病噎膈治法及反胃治法」中曾詳論），然此證甚少，較他種噎膈亦甚難治，蓋瘤贅之生，恆有在胃之下脘成反胃者，至生於胃之上脘成噎膈者，則百中無一二也。
<h3>2．反胃吐食</h3>
天津陳××，年五十六歲，得反胃吐食證，半年不愈。
<strong>病因</strong>
初因夏日多食瓜果致傷脾胃，廉於飲食，後又因處境不順心多抑鬱，致成反胃之證。
<strong>證候</strong>
食後消化力甚弱，停滯胃中不下行，漸覺噁心，久之，則覺有氣自下上衝，即將飲食吐出。
屢經醫診視，服暖胃降氣之藥稍愈，仍然反復，遷延已年餘矣。
身體羸弱，脈弦長，按之不實，左右皆然。
<strong>診斷</strong>
此證之飲食不能消化，固由於脾胃虛寒，然脾胃虛寒者，食後恆易作泄瀉，此則食不下行而作嘔吐者，因其有沖氣上衝，並迫其胃氣上逆也。
當以溫補脾胃之藥為主，而以降胃鎮沖之藥輔之。
<strong>處方</strong>
生懷山藥（一兩）　白朮（三錢炒）　乾薑（三錢）　生雞內金（三錢黃色的搗）　生赭石（六錢軋細）　炙甘草（二錢）
共煎湯一大盅，溫服。
<strong>效果</strong>
將藥煎服後，覺飲食下行不復嘔吐，翌日頭午，大便下兩次，再診其脈不若從前之弦長，知其下元氣化不固，不任赭石之鎮降也。
遂去赭石加赤石脂五錢（用頭煎和次煎之湯，分兩次送服）、蘇子二錢，日煎服一劑，連服十劑霍然全愈。
蓋赤石脂為末送服，可代赭石以降胃鎮沖，而又有固澀下焦之力，故服後不復滑瀉也。
<h3>3．胃脘疼悶</h3>
天津徐氏婦，年近三旬，得胃脘疼悶證。
<strong>病因</strong>
本南方人，久居北方，遠懷鄉里，歸寧不得，常起憂思，因得斯證。
<strong>證候</strong>
中焦氣化凝郁，飲食停滯艱於下行，時欲呃逆，又苦不能上達，甚則蓄極綿綿作疼。
其初病時，惟覺氣分不舒，服藥治療三年，病益加劇，且身形亦漸羸弱，呼吸短氣，口無津液，時常作渴，大便時常乾燥，其脈左右皆弦細，右脈又兼有牢意。
<strong>診斷</strong>
《內經》謂脾主思，此證乃過思傷脾以致脾不升胃不降也。
為其脾氣不上升，是以口無津液，呃逆不能上達；為其胃氣不降，是以飲食停滯，大便乾燥。
治之者當調養其脾胃，俾還其脾升胃降之常，則中焦氣化舒暢，疼脹自愈，飲食加多而諸病自除矣。
<strong>處方</strong>
生懷山藥（一兩）　大甘枸杞（八錢）　生箭耆（三錢）　生雞內金（三錢黃色的搗）　生麥芽（三錢）　玄參（三錢）　天花粉（三錢）　天冬（三錢）　生杭芍（二錢）　桂枝尖（錢半）　生薑（三錢）　大棗（三枚掰開）
共煎湯一大盅，溫服。
<strong>方解</strong>
此方以山藥、枸杞、黃耆、薑、棗培養中焦氣化，以麥芽升脾（麥芽生用善升），以雞內金降胃（雞內金生用善降），以桂枝升脾兼以降胃（氣之當升者遇之則升，氣之當降者遇之則降），又用玄參，花粉諸藥，以調劑薑、桂、黃耆之溫熱，則藥性歸於和平，可以久服無弊。
<strong>復診</strong>
將藥連服五劑，諸病皆大輕減，而胃疼仍未脫然，右脈仍有牢意。
度其疼處當有瘀血凝滯，擬再於升降氣化藥中加消瘀血之品。
<strong>處方</strong>
生懷山藥（一兩）　大甘枸杞（八錢）　生箭耆（三錢）　玄參（三錢）　天花粉（三錢）　生麥芽（三錢）　生雞內金（二錢黃色的搗）　生杭芍（二錢）　桃仁（二錢去皮炒搗）　廣三七（二錢軋細）
藥共十味，將前九味煎湯一大盅，送服三七末一半，至煎渣再服時，仍送服其餘一半。
<strong>效果</strong>
將藥連服四劑，胃中安然不疼，諸病皆愈，身形漸強壯。
脈象已如常人，將原方再服數劑以善其後。
<h3>4．冷積腹疼</h3>
大城王××，年五十歲，少腹冷疼，久服藥不愈。
<strong>病因</strong>
自幼在家慣睡火炕，後在津棲處寒涼，飲食又多不慎，遂得此證。
<strong>證候</strong>
其少腹時覺下墜，眠時須以暖水袋熨臍下，不然則疼不能寐。
若屢服熱藥，上焦即覺煩躁，已歷二年不愈。
脈象沉弦，左右皆然，至數稍遲。
<strong>診斷</strong>
即其兩尺沉弦涼而且墜論之，知其腸中當有冷積，此宜用溫通之藥下之。
<strong>處方</strong>
與以自制通徹丸（系用牽牛頭末和水為丸如秫米粒大）三錢，俾於清晨空心服下。
<strong>效果</strong>
閱三點鐘，腹中疼似加劇，須臾下如綠豆糊所熬涼粉者若干。
疼墜脫然全愈，亦不覺涼。
繼為開溫通化滯之方，俾再服數劑以善其後。
<h3>5．腸結腹疼</h3>
天津李××，年二十五歲，於仲春得腹結作疼證。
<strong>病因</strong>
偶因惱怒觸動肝氣，遂即飲食停腸中，結而不下作疼。
<strong>證候</strong>
食結腸中，時時切疼，二十餘日大便不通。
始猶少進飲食，繼則食不能進，飲水一口亦吐出。
延醫服藥，無論何藥下咽亦皆吐出，其脈左右皆微弱，猶幸至數照常，按之猶有根柢，知猶可救。
<strong>療法</strong>
治此等證，必止嘔之藥與開結之藥並用，方能直達病所，又必須內外兼治，則久停之結庶可下行。
<strong>處方</strong>
用硝菔通結湯，送服生赭石細末，湯分三次服下（每五十分鐘服一次），共送服赭石末兩半，外又用蔥白四斤切絲，醋炒至極熱，將熱布包熨患處，涼則易之。
又俾用淨萸肉二兩，煮湯一盅，結開下後飲之，以防虛脫。
<strong>效果</strong>
自晚八點鐘服，至夜半時將藥服完，炒蔥外熨，至翌日早八點鐘下燥糞二十枚，後繼以溏便。
知其下淨，遂將萸肉湯飲下，安然全愈。
若虛甚者，結開欲大便時，宜先將萸肉湯服下。
<h3>6．腸結腹疼兼外感實熱</h3>
瀋陽張姓媼，年過六旬，腸結腹疼，兼心中發熱。
<strong>病因</strong>
素有肝氣病，因怒肝氣發動，恆至大便不通，必服瀉藥始通下。
此次舊病復發而嘔吐不能受藥，是以病久不愈。
<strong>證候</strong>
胃下臍上似有實積，常常作疼，按之則疼益甚，表裡俱覺發熱，噁心嘔吐。
連次延醫服藥，下咽須臾即吐出，大便不行已過旬日，水漿不入者七八日矣。
脈搏五至，左右脈象皆弱，獨右關重按似有力，舌有黃苔，中心近黑，因問其得病之初曾發冷否？答云：旬日前曾發冷兩日，至三日即變為熱矣。
<strong>診斷</strong>
即此證脈論之，其陽明胃腑當蘊有外感實熱，是以表裡俱熱，因其腸結不通，胃氣不能下行，遂轉而上行與熱相併作嘔吐。
治此證之法，當用鎮降之藥止其嘔，咸潤之藥開其結，又當輔以補益之品，俾其嘔止、結開，而正氣無傷始克有濟。
<strong>處方</strong>
生石膏（一兩軋細）　生赭石（一兩軋細）　玄參（一兩）　潞參（四錢）　芒硝（四錢）　生麥芽（二錢）　茵陳（二錢）
共煎湯一大盅，溫服。
<strong>效果</strong>
煎服一劑，嘔止結開，大便通下燥糞若干，表裡熱皆輕減，可進飲食。
診其脈仍有餘熱未淨，再為開滋陰清熱之方，俾服數劑以善其後。
<h2><span class="orange">（六）頭部病門</span></h2>
<h3>1．頭疼</h3>
天津李姓，得頭疼證，日久不愈。
<strong>病因</strong>
其人素羸弱，因商務操勞遇事又多不順，心肝之火常常妄動，遂致頭疼。
<strong>證候</strong>
頭疼不起床者已逾兩月，每日頭午猶輕，過午則浸加重，夜間疼不能寐，雞鳴後疼又漸輕可以少睡，心中時或覺熱，飲食懶進。
脈搏五至，左部弦長，關脈猶弦而兼硬，右脈則稍和平。
<strong>診斷</strong>
即此脈象論之，顯系肝膽之熱上衝腦部作疼也。
宜用藥清肝火、養肝陰、鎮肝逆，且兼用升清降濁之藥理其腦部。
<strong>處方</strong>
生杭芍（八錢）　柏子仁（六錢）　玄參（六錢）　生龜板（六錢軋細）　龍膽草（三錢）　川芎（錢半）　甘菊花（一錢）　甘草（三錢）
共煎湯一大盅，溫服。
<strong>效果</strong>
服藥一劑，病愈十之七八，脈象亦較前和平，遂將龍膽草減去一錢，又服兩劑全愈。
<strong>或問</strong>
川芎為升提氣分之品，今其頭疼既因肝膽之熱上衝，復用川芎以升提之，其熱不益上衝乎？何以服之有效也？答曰：川芎升清氣者也，清氣即輕氣也。
按化學之理，無論何種氣，若在輕氣之中必然下降，人之臟腑原有輕氣，川芎能升輕氣上至腦中，則腦中熱濁之氣自然下降，是以其疼可愈也。
<h3>2．目病干疼</h3>
天津崔××，年三十四歲，患眼乾，間有時作疼。
<strong>病因</strong>
向因外感之熱傳入陽明之府，服藥多甘寒之品，致外感之邪未淨，痼閉胃中永不消散，其熱上衝遂發為眼疾。
<strong>證候</strong>
兩目乾澀，有時目睛脹疼，漸至視物昏花，心中時常發熱，二便皆不通順，其脈左右皆有力，而右關重按有洪實之象，屢次服藥已近二年，仍不少愈。
<strong>診斷</strong>
凡外感之熱傳裡，最忌但用甘寒滯泥之藥，痼閉其外感之邪不能盡去，是以陸九芝謂如此治法，其病當時雖愈，後恆變成癆瘵。
此證因其稟賦強壯，是以未變癆瘵而發為眼疾，醫者不知清其外感之餘熱，而泛以治眼疾之藥治之，是以歷久不愈也。
愚有自制離中丹，再佐以清熱托表之品，以引久蘊之邪熱外出，眼疾當愈。
<strong>處方</strong>
離中丹（一兩）　鮮蘆根（五錢）　鮮茅根（五錢）
藥共三味，將後二味煎湯三杯，分三次溫服，每次服離中丹三錢強，為一日之量，若二種鮮根但有一種者，可倍作一兩用之。
<strong>效果</strong>
將藥如法服之，至第三日因心中不發熱，將離中丹減半，又服數日眼之乾澀疼脹皆愈，二便亦順利。
<h3>3．牙疼</h3>
<u>天津王姓，年三十餘，得牙疼病。</u>
<strong>病因</strong>
商務勞心，又兼連日與友宴飲，遂得斯證。
<strong>證候</strong>
其牙疼甚劇，有礙飲食，夜不能寐，服一切治牙疼之藥不效，已遷延二十餘日矣。
其脈左部如常，而右部弦長，按之有力。
<strong>診斷</strong>
此陽明胃氣不降也。
上牙齦屬足陽明胃，下牙齦屬手陽明大腸。
究之，胃氣不降腸中之氣亦必不降，火隨氣升，血亦因之隨氣上升並於牙齦而作疼，是以牙疼者牙齦之肉多腫熱也。
宜降其胃氣兼引其上逆之血下行，更以清熱之藥輔之。
<strong>處方</strong>
生赭石（一兩軋細）　懷牛膝（一兩）　滑石（六錢）　甘草（一錢）
煎湯服。
<strong>效果</strong>
將藥煎服一劑，牙疼立愈，俾按原方再服一劑以善其後。
<strong>說明</strong>
方書治牙疼未見有用赭石牛膝者，因愚曾病牙疼以二藥治愈，後凡遇胃氣不降致牙疼者，方中必用此二藥。
其陽明聀腑有實熱者，又恆加生石膏數錢。
<h2><span class="orange">（七）肢體疼痛門</span></h2>
<h3>1．脅疼</h3>
天津陳××，年六旬，得脅下作疼證。
<strong>病因</strong>
因操勞過度，遂得脅下作疼病。
<strong>證候</strong>
其疼或在左脅或在右脅或有時兩脅皆疼，醫者治以平肝、舒肝、柔肝之法皆不效。
遷延年餘，病勢浸增，疼劇之時。
覺精神昏憒。
其脈左部微細，按之即無，右脈似近和平，其搏動之力略失於弱。
<strong>診斷</strong>
人之肝居脅下，其性屬木，原喜條達，此因肝氣虛弱不能條達，故鬱於脅下作疼也。
其疼或在左或在右者，《難經》云，肝之為臟其治在左，其藏在右脅右腎之前並胃，著於胃之第九椎（《醫宗金鑑》刺灸篇曾引此數語，今本《難經》不知被何人刪去）。
所謂臟者，肝臟所居之地也，謂治者肝氣所行之地也。
是知肝雖居右而其氣化實先行於左。
其疼在左者，肝氣鬱於所行之地也；其疼在右者，肝氣鬱於所居之地也；其疼劇時精神昏憒者，因肝經之病原與神經有涉也（肝主筋，腦髓神經為灰白色之筋，是以肝經之病與神經有涉）。
治此證者，當以補助肝氣為主。
而以升肝化郁之藥輔之。
<strong>處方</strong>
生箭耆（五錢）　生杭芍（四錢）　玄參（四錢）　滴乳香（三錢炒）　明沒藥（三錢不炒）　生麥芽（三錢）　當歸（三錢）川芎（二錢）　甘草（錢半）
共煎湯一大盅，溫服。
<strong>方解</strong>
方書有謂肝虛無補法者，此非見道之言也。
黃耆為補肝之主藥，何則？黃耆之性溫而能升，而臟腑之中秉溫升之性者肝木也，是以各臟腑氣虛，黃耆皆能補之。
而以補肝經之氣虛，實更有同氣相求之妙，是以方中用之為主藥。
然因其性頗溫，重用之雖善補肝氣，恐並能助肝火，故以芍藥、玄參之滋陰涼潤者濟之。
用乳香、沒藥者以之融化肝氣之郁也。
用麥芽、芎藭者以之升達肝氣之郁也。
究之，無論融化升達，皆通行其經絡使之通則不痛也。
用當歸者以肝為藏血之臟，既補其氣，又欲補其血也。
且當歸味甘多液，固善生血，而性溫味又兼辛，實又能調和氣分也。
用甘草者以其能緩肝之急，而甘草與芍藥並用，原又善治腹疼，當亦可善治脅疼也。
<strong>再診</strong>
將藥連服四劑，脅疼已愈強半，偶有疼時亦不甚劇。
脈象左部重按有根，右部亦較前有力，惟從前因脅疼食量減少，至此仍未增加，擬即原方再加健胃消食之品。
<strong>處方</strong>
生箭耆（四錢）　生杭芍（四錢）　玄參（四錢）　於白朮（三錢）　滴乳香（三錢炒）　明沒藥（三錢不炒）　生麥芽（三錢）　當歸（三錢）　生雞內金（二錢黃色的搗）　川芎（二錢）　甘草（錢半）
共煎湯一大盅，溫服。
<strong>三診</strong>
將藥連服四劑，脅下已不作疼，飲食亦較前增加，脈象左右皆調和無病，惟自覺兩腿筋骨軟弱，此因病久使然也。
擬再治以舒肝、健胃、強壯筋骨之劑。
<strong>處方</strong>
生箭耆（四錢）　生懷山藥（四錢）　天花粉（四錢）　胡桃仁（四錢）　於白朮（三錢）　生明沒藥（三錢）　當歸（三錢）　生麥芽（三錢）　寸麥冬（三錢）　生雞內金（二錢黃色的搗）　真鹿角膠（三錢）
藥共十一味，將前十味煎湯一大盅，再將鹿角膠另用水燉化和勻，溫服。
<strong>效果</strong>
將藥連服十劑，身體浸覺健壯，遂停服湯藥，俾用生懷山藥細末七八錢，或至一兩，涼水調和煮作茶湯，調以蔗糖令其適口，當點心服之。
服後再嚼服熟胡桃仁二三錢，如此調養，宿病可以永愈。
<h3>2．脅下疼兼胃口疼</h3>
天津齊××，年五旬，得脅下作疼，兼胃口疼病。
<strong>病因</strong>
素有肝氣不順病，繼因設買賣賠累，激動肝氣，遂致脅下作疼，久之胃口亦疼。
<strong>證候</strong>
其初次覺疼恆在申酉時，且不至每日疼，後浸至每日覺疼，又浸至無時不疼。
屢次延醫服藥，過用開破之品傷及脾胃，飲食不能消化，至疼劇時恆連胃中亦疼。
其脈左部沉弦微硬，右部則弦而無力，一息近五至。
<strong>診斷</strong>
其左脈弦硬而沉者，肝經血虛火盛而肝氣又鬱結也。
其右脈弦而無力者，土為木傷，脾胃失其蠕動健運也。
其脅疼之起點在申酉時者，因肝屬木申酉屬金，木遇金時其氣化益遏抑不舒也。
《內經》謂，「厥陰不治，求之陽明。」夫厥陰為肝，陽明為胃，遵《內經》之微旨以治此證，果能健補脾胃，俾中焦之氣化運行無滯，再少佐以理肝之品，則胃疼可愈，而脅下之疼亦即隨之而愈矣。
<strong>處方</strong>
生懷山藥（一兩）　大甘枸杞（六錢）　玄參（五錢）　寸麥冬（四錢帶心）　於白朮（三錢）　生杭芍（三錢）　生麥芽（三錢）　桂枝尖（二錢）　龍膽草（二錢）　生雞內金（二錢黃色的搗）　厚朴（錢半）　甘草（錢半）
共煎湯一大盅，溫服。
<strong>復診</strong>
將藥連服四劑，胃中已不作疼，脅下之疼亦大輕減，且不至每日作疼，即有疼時亦須臾自愈。
脈象亦見和緩，遂即原方略為加減俾再服之。
<strong>處方</strong>
生懷山藥（一兩）　大甘枸杞（六錢）　玄參（四錢）　寸麥冬（四錢帶心）　於白朮（三錢）　生杭芍（三錢）　當歸（三錢）　桂枝尖（二錢）　龍膽草（二錢）　生雞內金（二錢黃色的搗）　醋香附（錢半）　甘草（錢半）　生薑（二錢）
共煎湯一大盅，溫服。
<strong>效果</strong>
將藥連服五劑，脅下之疼霍然全愈，肝脈亦和平如常矣。
遂停服湯藥，俾日用生懷山藥細末兩許，水調煮作茶湯，調以蔗糖令適口，以之送服生雞內金細末二分許，以善其後。
<strong>或問</strong>
理肝之藥莫如柴胡，其善舒肝氣之鬱結也。
今治脅疼兩方中皆用桂枝而不用柴胡，將毋另有取義？答曰：桂枝與柴胡雖皆善理肝，而其性實有不同之處。
如此證之疼肇於脅下，是肝氣鬱結而不舒暢也，繼之因脅疼累及胃中亦疼，是又肝木之橫恣而其所能勝也。
柴胡能舒肝氣之郁，而不能平肝木之橫恣，桂枝其氣溫升（溫升為木氣），能舒肝氣之鬱結則脅疼可愈，其味辛辣（辛辣為金味），更能平肝木橫恣則胃疼亦可愈也。
惟其性偏於溫，與肝血虛損有熱者不宜，故特加龍膽草以調劑之，俾其性歸和平而後用之，有益無損也。
不但此也，拙擬兩方之要旨，不外升肝降胃，而桂枝之妙用，不但為升肝要藥，實又為降胃要藥。
《金匱》桂枝加桂湯，治腎邪奔豚上干直透中焦，而方中以桂枝為主藥，是其能降胃之明徵也。
再上溯《神農本草經》，謂桂枝主上氣咳逆及吐吸（吸不歸根即吐出，即後世所謂喘也），是桂枝原善降肺氣，然必胃氣息息下行，肺氣始能下達無礙。
細繹經旨，則桂枝降胃之功用，更可借善治上氣咳逆吐吸而益顯也。
蓋肝升胃降，原人身氣化升降之常，順人身自然之氣化而調養之，則有病者自然無病，此兩方之中所以不用柴胡皆用桂枝也。
<h3>3．脅疼</h3>
鄰村李姓婦，年近四旬，得脅下疼證。
<strong>病因</strong>
平素肝氣不舒，繼因暴怒，脅下陡然作疼。
<strong>證候</strong>
兩脅下掀疼甚劇，呻吟不止，其左脅之疼尤甚，倩人以手按之則其疼稍愈，心中時覺發熱，噁心欲作嘔吐，脈左右兩部皆弦硬。
<strong>診斷</strong>
此肝氣膽火相助橫恣，欲上升而不能透膈，鬱於脅下而作疼也。
當平其肝氣瀉其膽火，其疼自愈。
<strong>處方</strong>
川楝子（八錢搗碎）　生杭芍（四錢）　生明沒藥（四錢）　生麥芽（三錢）　三稜（三錢）　莪朮（三錢）　茵陳（二錢）　龍膽草（二錢）　連翹（三錢）
磨取生鐵鏽濃水，煎藥取湯一大盅，溫服。
<strong>方解</strong>
方中川楝、芍藥、龍膽，引氣火下降者也。
茵陳、生麥芽，引氣火上散者也。
三稜、莪朮，開氣火之凝結，連翹、沒藥，消氣火之瀰漫，用鐵鏽水煎藥者，借金之餘氣，以鎮肝膽之木也。
<strong>效果</strong>
煎服一劑後其疼頓止，而仍覺氣分不舒，遂將川楝、三稜、莪朮各減半，再加柴胡二錢，一劑全愈。
<h3>4．腰疼</h3>
天津李××，年三十四歲，得腰疼證。
<strong>病因</strong>
勞心過度，數日懶食，又勉強遠出操辦要務，因得斯證。
<strong>證候</strong>
其疼劇時不能動轉，輕時則似疼非疼綿綿不已，亦恆數日不疼，或動氣或勞力時則疼劇。
心中非常發悶，其脈左部沉弦，右部沉牢，一息四至強。
觀其從前所服之方，雖不一致，大抵不外補肝腎強筋骨諸藥，間有雜似祛風藥者，自謂得病之初，至今已三年，服藥數百劑，其疼卒未輕減。
<strong>診斷</strong>
《內經》謂通則不痛，此證乃痛則不通也。
肝腎果系虛弱，其脈必細數，今左部沉弦，右部沉牢，其為腰際關節經絡有瘀而不通之氣無疑，擬治以利關節通經絡之劑。
<strong>處方</strong>
生懷山藥（一兩）　大甘枸杞（八錢）　當歸（四錢）　丹參（四錢）　生明沒藥（四錢）　生五靈脂（四錢）　穿山甲（二錢炒搗）　桃仁（二錢去皮搗碎）　紅花（錢半）　土鱉蟲（五枚搗碎）　廣三七（二錢軋細）
藥共十一味，先將前十味煎湯一大盅，送服三七細末一半，至煎渣重服時，再送其餘一半。
<strong>效果</strong>
將藥連服三劑腰已不疼，心中亦不發悶，脈象雖有起色，仍未復常，遂即原方去山甲加川續斷、生杭芍各三錢，連服數劑，脈已復常，自此病遂除根。
<strong>說明</strong>
醫者治病不可預有成見，臨證時不復細審病因。
方書謂腰者腎之府，腰疼則腎臟衰憊，又謂肝主筋腎主骨，腰疼為筋骨之病，是以肝腎主之。
治腰疼者因先有此等說存於胸中，恆多用補肝腎之品。
究之，此在由於肝腎虛者甚少，由於氣血瘀者頗多，若因努力任重而腰疼者尤多瘀證。
曾治一人因擔重物後腰疼，為用三七、土鱉蟲等分共為細末，每服二錢，日兩次，服三日全愈。
又一人因抬物用力過度，腰疼半年不愈，忽於疼處發出一瘡，在脊梁之旁，微似紅腫，狀若覆盂，大徑七寸。
瘍醫以為腰疼半年始發現此瘡，其根蒂必深，不敢保好，轉求愚為治療，調治兩旬始愈（詳案載內託生肌散後）。
然使當腰初覺疼之時，亦服三七、土鱉以開其瘀，又何至有後時之危險乎。
又嘗治一婦，每當行經之時腰疼殊甚，診其脈氣分甚虛，於四物湯中加黃耆八錢，服數劑而疼愈，又一婦腰疼綿綿不止，亦不甚劇，診其脈知其下焦虛寒，治以溫補下焦之藥，又於服湯藥之外，俾服生硫黃細末一錢，日兩次，硫黃服盡四兩，其疼除根。
是知同是腰疼而其致病之因各異，治之者安可膠柱鼓瑟哉。
<h3>5．腿疼</h3>
鄰村竇××，年過三旬，於孟冬得腿疼證。
<strong>病因</strong>
稟賦素弱，下焦常畏寒涼，一日因出門寢於寒涼屋中，且鋪蓋甚薄，晨起遂病腿疼。
<strong>證候</strong>
初疼時猶不甚劇，數延醫服藥無效，後因食豬頭肉其疼陡然加劇，兩腿不能任地，夜則疼不能寐，其脈左右皆弦細無力，兩尺尤甚，至數稍遲。
<strong>診斷</strong>
此證因下焦相火虛衰，是以易為寒侵，而細審其脈，實更兼氣虛不能充體，即不能達於四肢以運化藥力，是以所服之藥縱對證亦不易見效也。
此當助其相火祛其外寒，而更加補益氣分之藥，使氣分壯旺自能運行藥力以勝病也。
<strong>處方</strong>
野黨參（六錢）　當歸（五錢）　懷牛膝（五錢）　胡桃仁（五錢）　烏附子（四錢）　補骨脂（三錢炒搗）　滴乳香（三錢炒）　明沒藥（三錢不炒）　威靈仙（錢半）
共煎湯一大盅，溫服。
<strong>復診</strong>
將藥連服五劑，腿之疼稍覺輕而仍不能任地，脈象較前似稍有力。
問其心中服此熱藥多劑後仍不覺熱，因思其疼在於兩腿，當用性熱質重之品，方能引諸藥之力下行以達病所。
<strong>處方</strong>
野黨參（五錢）　懷牛膝（五錢）　胡桃仁（五錢）　烏附子（四錢）　白朮（三錢炒）　補骨脂（三錢炒搗）　滴乳香（三錢炒）　明沒藥（三錢不炒）　生硫黃（一錢研細）
藥共九味，將前八味煎湯一大盅，送服硫黃末五分，至煎渣再服時，又送服所餘五分。
<strong>效果</strong>
將藥連服八劑，腿疼大見輕減，可扶杖行步，脈象已調和無病，心中微覺發熱，俾停服湯藥，每日用生懷山藥細末七八錢許，煮作茶湯，送服青娥丸三錢，或一次或兩次皆可，後服至月餘，兩腿分毫不疼，步履如常人矣。
<strong>或問</strong>
豬肉原為尋常服食之物，何以因食豬頭肉而腿疼加劇乎？
答曰：豬肉原有苦寒有毒之說，曾見於各家本草。
究之，其肉非苦寒，亦非有毒，而豬頭之肉實具有鹹寒開破之性，是以善通大便燥結，其鹹寒與開破皆與腿之虛寒作疼者不宜也，此所以食豬頭肉後而腿之疼加劇也。
<h2><span class="orange">（八）腫脹門</span></h2>
<h3>1．受風水腫</h3>
邑北境劉氏婦，年過三旬，因受風得水腫證。
<strong>病因</strong>
時當孟夏，農家忙甚，將飯炊熟，復自饁田間，因作飯時受熱出汗，出門時途間受風，此後即得水腫證。
<strong>證候</strong>
腹中脹甚，頭面周身皆腫，兩目之腫不能開視，心中發熱，周身汗閉不出，大便乾燥，小便短赤。
其兩腕腫甚不能診脈，按之移時，水氣四開，始能見脈。
其左部弦而兼硬，右部滑而頗實，一息近五至。
<strong>診斷</strong>
《金匱》辨水證之脈，謂風水脈浮，此證脈之部位腫甚，原無從辨其脈之浮沉，然即其自述，謂於有汗受風之後，其為風水無疑也。
其左脈弦硬者，肝膽有鬱熱也，其右脈滑而實者，外為風束胃中亦浸生熱也。
至於大便乾燥，小便短赤，皆肝胃有熱之所致也。
當用《金匱》越婢湯加減治之。
<strong>處方</strong>
生石膏（一兩搗細）　滑石（四錢）　生杭芍（四錢）　麻黃（三錢）　甘草（二錢）　大棗（四枚掰開）　生薑（二錢）　西藥阿斯匹林（一瓦）
中藥七味，共煎湯一大盅，當煎湯將成之時，先用白糖水將西藥阿斯匹林送下，候周身出汗（若不出汗仍可再服一瓦），將所煎之湯藥溫服下，其汗出必益多，其小便當利，腫即可消矣。
<strong>復診</strong>
如法將藥服完，果周身皆得透汗，心中已不發熱，小便遂利，腹脹身腫皆愈強半，脈象已近和平，擬再治以滋陰利水之劑以消其餘腫。
<strong>處方</strong>
生杭芍（六錢）　生薏米（六錢搗碎）　鮮白茅根（一兩）
藥共三味，先將前二味水煎十餘沸，加入白茅根，再煎四五沸，取湯一大盅，溫服。
<strong>效果</strong>
將藥連服十劑，其腫全消，俾每日但用鮮白茅根一兩，煎數沸當茶飲之以善其後。
<strong>或問</strong>
前方中用麻黃三錢原可發汗，何必先用西藥阿斯匹林先發其汗乎？答曰：麻黃用至三錢雖能發汗，然有石膏、滑石、芍藥以監製之，則其發汗之力頓減，況肌膚腫甚者，汗尤不易透出也。
若因其汗不易出，擬復多加麻黃，而其性熱而且燥，又非所宜。
惟西藥阿斯匹林，其性涼而能散，既善發汗又善清熱，以之為麻黃之前驅，則麻黃自易奏功也。
<strong>或問</strong>
風襲人之皮膚，何以能令人小便不利積成水腫？答曰：小便出於膀胱，膀胱者太陽之腑也。
襲入之風由經傳腑，致膀胱失其所司，是以小便不利。
麻黃能祛太陽在腑之風，佐以石膏、滑石，更能清太陽在腑之熱，是以服藥汗出而小便自利也。
況此證肝中亦有蘊熱，《內經》謂「肝熱病者小便先黃」，是肝與小便亦大有關係也。
方中兼用芍藥以清肝熱，則小便之利者當益利。
至於薏米、茅根，亦皆為利小便之輔佐品，彙集諸藥為方，是以用之必效也。
<h3>2．陰虛水腫</h3>
鄰村霍氏婦，年二十餘，因陰虛得水腫證。
<strong>病因</strong>
因陰分虛損，常作灼熱，浸至小便不利，積成水腫。
<strong>證候</strong>
頭面周身皆腫，以手按其腫處成凹，移時始能復原。
日晡潮熱，心中亦恆覺發熱。
小便赤澀，一日夜間不過通下一次。
其脈左部弦細，右部弦而微硬，其數六至。
<strong>診斷</strong>
此證因陰分虛損，腎臟為虛熱所傷而生炎，是以不能漉水以利小便。
且其左脈弦細，則肝之疏泄力減。
可致小便不利，右脈弦硬，胃之蘊熱下溜，亦可使小便不利，是以積成水腫也。
宜治以大滋真陰之品，俾其陰足自能退熱，則腎炎可愈，胃熱可清。
肝木得腎水之涵濡，而其疏泄之力亦自充足，再輔以利小便之品作嚮導，其小便必然通利，所積之水腫亦不難徐消矣。
<strong>處方</strong>
生懷山藥（一兩）　生懷地黃（六錢）　生杭芍（六錢）　玄參（五錢）　大甘枸杞（五錢）　沙參（四錢）　滑石（三錢）
共煎湯一大盅，溫服。
<strong>復診</strong>
將藥連服四劑，小便已利，頭面周身之腫已消弱半，日晡之熱已無，心中仍有發熱之時，惟其脈仍數逾五至，知其陰分猶未充足也。
仍宜注重補其真陰而少輔以利水之品。
<strong>處方</strong>
熟懷地黃（一兩）　生杭芍（六錢）　生懷山藥（五錢）　大甘枸杞（五錢）　柏子仁（四錢）　玄參（四錢）　沙參（三錢）　生車前子（三錢裝袋）　大雲苓片（二錢）　鮮白茅根（五錢）
藥共十味，先將前九味水煎十餘沸，再入鮮白茅根，煎四五沸取湯一大盅，溫服。
若無鮮白茅根，可代以鮮蘆根。
至兩方皆重用芍藥者，因芍藥性善滋陰，而又善利小便，原為陰虛小便不利者之主藥也。
<strong>效果</strong>
將藥連服六劑，腫遂盡消，脈已復常，遂停服湯藥，俾日用生懷山藥細末兩許，熬作粥，少兌以鮮梨自然汁，當點心服之以善其後。
<h3>3．風水有痰</h3>
遼寧馬××，年五旬，得受風水腫兼有痰證。
<strong>病因</strong>
因秋末遠出，勞碌受風遂得斯證。
<strong>證候</strong>
腹脹，周身漫腫，喘息迫促，咽喉膺胸之間時有痰涎杜塞，舌苔淡白，小便赤澀短少，大便間日一行，脈象無火而微浮，擬是風水，當遵《金匱》治風水之方治之。
<strong>處方</strong>
生石膏（一兩搗細）　麻黃（三錢）　甘草（二錢）　生薑（二錢）　大棗（四枚掰開）　西藥阿斯匹林（三分）
藥共六味，將前五味煎湯一大盅，沖化阿斯匹林，溫服被複取汗。
<strong>方解</strong>
此方即越婢湯原方加西藥阿斯匹林也。
當時冬初，北方天氣寒涼汗不易出，恐但服越婢湯不能得汗，故以西藥之最善發汗兼能解熱者之阿斯匹林佐之。
<strong>復診</strong>
將藥服後，汗出遍體，喘息頓愈，他證如故，又添心中熱渴不思飲食。
診其脈仍無火象，蓋因痰飲多而濕勝故也。
斯當舍脈從證，而治以清熱之重劑。
<strong>處方</strong>
生石膏（四兩搗細）　天花粉（八錢）　薄荷葉（錢半）
共煎湯一大碗，俾分多次徐徐溫飲下。
<strong>三診</strong>
將藥服後，熱渴痰涎皆愈強半，小便亦見多，可進飲食，而漫腫腹脹不甚見輕。
斯宜注重利其小便以消漫腫，再少加理氣之品以消其腹脹。
<strong>處方</strong>
生石膏（一兩搗細）　滑石（一兩）　地膚子（三錢）　丈菊子（三錢搗碎）　海金沙（三錢）　檳榔（三錢）　鮮茅根（三錢）
共煎湯一大盅半，分兩次溫服下。

丈菊，俗名向日葵。
究之，向日葵之名當屬之衛足花，不可以名丈菊也。
丈菊子，《本草綱目》未收，因其善治淋疼利小便，故方中用之。
<strong>效果</strong>
將藥煎服兩劑，小便大利，腫脹皆見消，因將方中石膏、滑石、檳榔皆減半，連服三劑病全愈。
<h2><span class="orange">（九）黃疸門</span></h2>
<h3>1．黃疸兼外感</h3>
天津蘇媼，年六十六歲，於仲春得黃疸證。
<strong>病因</strong>
事有拂意，怒動肝火，繼又薄受外感，遂遍身發黃成疸證。
<strong>證候</strong>
周身黃色如橘，目睛黃尤甚，小便黃可染衣，大便色白而干，心中發熱作渴，不思飲食。
其脈左部弦長有力且甚硬，右部脈亦有力而微浮，舌苔薄而白無津液。
<strong>診斷</strong>
此乃肝中先有蘊熱，又為外感所束，其熱益甚，致膽管腫脹，不能輸其膽汁於小腸，而溢於血中隨血運遍周身，是以周身無處不黃。
迨至隨血運行之餘，又隨水飲滲出歸於膀胱，是以小便亦黃。
至於大便色白者，因膽汁不入小腸以化食，大便中既無膽汁之色也。
《金匱》有硝石礬石散，原為治女勞疸之專方，愚恆借之以概治疸證皆效，而煎湯送服之藥須隨證變更。
其原方原用大麥粥送服，而此證肝膽之脈太盛，當用瀉肝膽之藥煎湯送之。
<strong>處方</strong>
淨火硝（一兩研細）　皂礬（一兩研細）　大麥面（二兩焙熱，如無可代以小麥面）
水和為丸，桐子大，每服二錢，日兩次。
此即硝石礬石散而變散為丸也。
<strong>湯藥</strong>
生懷山藥（一兩）　生杭芍（八錢）　連翹（三錢）　滑石（三錢）　梔子（二錢）　茵陳（二錢）　甘草（二錢）
共煎湯一大盅，送服丸藥一次，至第二次服丸藥時，仍煎此湯藥之渣送之。
再者此證舌苔猶白，右脈猶浮，當於初次服藥後遲一點鐘，再服西藥阿斯匹林一瓦，俾周身得微汗以解其未罷之表證。
<strong>復診</strong>
將藥連服四劑，阿斯匹林服一次已周身得汗，其心中已不若從前之渴熱，能進飲食，大便已變黑色，小便黃色稍淡，周身之黃亦見退，脈象亦較前和緩。
俾每日仍服丸藥兩次，每次服一錢五分，所送服之湯藥方則稍為加減。
<strong>湯藥</strong>
生懷山藥（一兩）　生杭芍（六錢）　生麥芽（三錢）　茵陳（二錢）　鮮茅根（三錢，茅根無鮮者可代以鮮蘆根）　龍膽草（二錢）　甘草（錢半）
共煎湯，送服丸藥如前。
<strong>效果</strong>
將藥連服五劑，周身之黃已減三分之二，小便之黃亦日見清減，脈象已和平如常。
遂俾停藥勿服，日用生懷山藥、生薏米等分軋細，煮作茶湯，調入鮮梨、鮮荸薺自然汁，當點心服之，閱兩旬病遂全愈。
<strong>或問</strong>
黃疸之證，中法謂病發於脾，西法謂病發於膽。
今此案全從病發於膽論治，將勿中法謂病發於脾者不可信歟？答曰：黃疸之證有發於脾者有發於膽者，為黃疸之原因不同，是以仲聖治黃疸之方各異，即如硝石礬石散，原治病發於膽者也。
其礬石若用皂礬，固為平肝膽要藥，至硝石確係火硝，其味甚辛，辛者金味，與礬石並用更可相助為理也。
且西人謂有因膽石成黃疸者，而硝石礬石散，又善消膽石。
有因鉤蟲成黃疸者，而硝石礬石散，並善除鉤蟲，制方之妙誠不可令人思議也。
不但此也，仲聖對於各種疸證多用茵陳，因最善入少陽之府以清熱、舒郁、消腫、透竅，原為少陽之主藥。
仲聖若不知黃疸之證兼發於膽，何以若斯喜用少陽之藥乎？是以至明季南昌喻氏出，深窺仲聖用藥之奧旨，於治錢小魯酒疸一案，直謂膽之熱汁溢於外，以漸滲於經絡則周身俱黃云云，不已顯然揭明黃疸有發於膽經者乎？
<h3>2．黃疸</h3>
王××，年三十二歲，於季秋得黃疸證。
<strong>病因</strong>
出外行軍，夜宿帳中，勤苦兼受寒涼，如此月餘，遂得黃疸證。
<strong>證候</strong>
周身黃色甚暗似兼灰色，飲食減少，肢體痠懶無力，大便一日恆兩次似完穀不化，脈象沉細，左部更沉細欲無。
<strong>診斷</strong>
此脾胃肝膽兩傷之病也，為勤苦寒涼過度，以致傷其脾胃，是以飲食減少完穀不化；傷其肝膽，是以膽汁凝結於膽管之中，不能輸腸以化食，轉由膽囊滲出，隨血流行於周身而發黃。
此宜用《金匱》硝石礬石散以化其膽管之凝結，而以健脾胃補肝膽之藥煎湯送服。
<strong>處方</strong>
用硝石礬石散所制丸藥，每服二錢，一日服兩次，用後湯藥送服。
<strong>湯藥</strong>
生箭耆（六錢）　白朮（四錢炒）　桂枝尖（三錢）　生雞內金（二錢黃色的搗）　甘草（二錢）
共煎湯一大盅，送服丸藥一次，至第二次服丸藥時，仍煎此湯藥之渣送之。
<strong>復診</strong>
將藥連服五劑，飲食增加，消化亦頗佳良，體力稍振，周身黃退弱半，脈象亦大有起色。
俾仍服丸藥一次服一錢五分，日兩次，所送服之湯藥宜略有加減。
<strong>湯藥</strong>
生箭耆（六錢）　白朮（三錢炒）　當歸（三錢）　生麥芽（三錢）　生雞內金（二錢黃色的搗）　甘草（二錢）
共煎湯一大盅，送服丸藥一次。
至第二次服丸藥時，仍煎此湯藥之渣送服。
<strong>效果</strong>
將藥連服六劑，周身之黃已退十分之七，身形亦漸強壯，脈象已復其常。
俾將丸藥減去一次，將湯藥中去白朮加生懷山藥五錢，再服數劑以善其後。
<h3>3．黃疸</h3>
天津範××，年三十二歲，得黃疸證。
<strong>病因</strong>
連日朋友飲宴，飲酒過量，遂得斯證。
<strong>證候</strong>
周身面目俱黃，飲食懶進，時作嘔吐，心中恆覺發熱，小便黃甚，大便白而乾澀，脈象左部弦而有力，右部滑而有力。
<strong>診斷</strong>
此因脾中蘊有濕熱，不能助胃消食，轉輸其濕熱於胃，以致胃氣上逆（是以嘔吐），膽火亦因之上逆（黃坤載謂，非胃氣下降，則膽火不降），致膽管腫脹不能輸其汁於小腸以化食，遂溢於血中而成黃疸矣。
治此證者，宜降胃氣，除脾濕，兼清肝膽之熱則黃疸自愈。
<strong>處方</strong>
生赭石（一兩軋細）　生薏米（八錢搗細）　茵陳（三錢）　梔子（三錢）　生麥芽（三錢）　竹茹（三錢）　木通（二錢）　檳榔（二錢）　甘草（二錢）
煎湯服。
<strong>效果</strong>
服藥一劑，嘔吐即止，可以進食，又服兩劑，飲食如常，遂停藥，靜養旬日間黃疸皆退淨。
<h2><span class="orange">（十）痢疾門</span></h2>
<h3>1．痢疾轉腸潰瘍</h3>
滄縣楊××，年三十五歲，於季秋因下痢成腸潰瘍證。
<strong>病因</strong>
因業商賠累歇業，心中懊憹，暗生內熱，其肝膽之熱，下迫致成痢疾。
痢久不愈，又轉為腸潰瘍。
<strong>證候</strong>
其初下痢時，後重腹疼，一晝夜十七八次，所下者赤痢多帶鮮血，間有白痢。
延醫治療閱兩月，病益加劇。
所下者漸變為血水，雜以脂膜，其色腐敗，其氣腥臭，每腹中一覺疼即須入<del>廁</del>厠，一晝夜二十餘次，身體羸弱，口中發乾，心中怔忡，其脈左右皆弦細，其左部則弦而兼硬，一分鐘九十二至。
<strong>診斷</strong>
此乃因痢久不愈，腸中脂膜腐敗，由腐敗而至於潰爛，是以純下血水雜以脂膜，即西人所謂腸潰瘍也。
其脈象弦細者，氣血兩虧也。
其左脈細而硬者，肝腎之陰虧甚也。
其口乾心中怔忡者，皆下血過多之所致也。
此宜培養其氣血而以解毒化瘀生新之藥佐之。
<strong>處方</strong>
龍眼肉（一兩）　生懷山藥（一兩）　熟地黃（一兩）　金銀花（四錢）　甘草（三錢）　廣三七（三錢軋細）
藥共六味，將前五味煎湯，送服三七末一半，至煎渣再服時，仍送服其餘一半。
<strong>方解</strong>
龍眼肉為補益脾胃之藥，而又善生心血以愈怔忡，更善治腸風下血，治此證當為主藥。
山藥亦善補脾胃，而又能上益肺氣下固腎氣，其所含多量之蛋白質，尤善滋陰養血，凡氣血兩虛者，洵為當用之藥。
熟地黃不但補腎陰也，馮楚瞻謂能大補腎中元氣，要亦氣血雙補之品也。
此三味並用，久虧之氣血自能漸復，氣血壯旺自能長肌肉排腐爛。
又佐以金銀花甘草以解毒，三七以化瘀生新，庶能挽回此垂危之證也。
<strong>復診</strong>
將藥煎服三劑，病大見愈，一晝夜大便三四次，間見好糞，心中已不怔忡，脈象猶弦而左部不若從前之硬。
因所服之藥有效，遂即原方略為加減，又服數劑，其大便仍一日數次，血糞相雜，因思此證下痢甚久，或有阿米巴毒菌伏藏於內，擬方中加消除此毒菌之藥治之。
<strong>處方</strong>
龍眼肉（一兩）　生懷山藥（一兩）　熟地黃（一兩）　甘草（三錢）　生硫黃（八分研細）　鴉膽子（成實者六十粒去皮）
藥共六味，將前四味煎湯一大盅，送服鴉膽子硫黃末各一半，至煎渣再服時，仍送服其餘一半。
<strong>方解</strong>
方中用鴉膽子、硫黃者，因鴉膽子為治血痢要藥，並善治二便下血；硫黃為除阿米巴痢之毒菌要藥，二藥並用，則涼熱相濟，性歸和平奏效當速也。
<strong>三診</strong>
將藥煎服兩劑，其大便仍血糞相雜一日數行。
因思鴉膽子與硫黃並用雖能消除痢中毒菌，然鴉膽子化瘀之力甚大，硫黃又為潤大便之藥（本草謂其能使大便潤、小便長，西人以硫黃為輕下藥），二藥雖能消除痢中毒菌，究難使此病完全除根，擬去此二藥，於方中加保護脂膜固澀大便之品。
<strong>處方</strong>
龍眼肉（一兩）　生懷山藥（一兩）　大熟地黃（一兩）　赤石脂（一兩搗細）　甘草（三錢）　廣三七（三錢軋細）
藥共六味，將前五味煎湯一大盅，送服三七細末一半，至煎渣再服時，仍送服其餘一半。
<strong>效果</strong>
將藥連服五劑，下血之證全愈，口中已不發乾，猶日下溏糞兩三次，然便時腹中分毫不疼矣。
俾用生懷山藥軋細末，每用兩許煮作茶湯，調以白糖令適口，當點心服之，其大便久自能固。
<h3>2．痢疾</h3>
天津張姓幼女，年五歲，於孟秋得痢證。
<strong>病因</strong>
暑日恣食瓜果，脾胃有傷，入秋以來則先瀉後痢。
<strong>證候</strong>
前因泄瀉旬日，身體已羸弱，繼又變瀉為痢，日下十餘次，赤白參半，下墜腹疼。
屢次服藥不愈，身益羸弱，其脈象亦弱，而左脈之力似略勝於右。
<strong>診斷</strong>
按其左右脈皆弱者，氣血兩虛也。
而左脈之力似略勝於右脈者，知其肝膽虛而挾熱，是以痢久不愈。
然此熱非純系實熱，不可用過涼之藥，因其虛而挾熱，其虛又不受補，是必所用之補品兼能瀉熱，俾肝膽之虛熱皆愈而痢自愈矣。
<strong>處方</strong>
鴨肝一具，調以食料，烹熟服之，日服二次。
<strong>效果</strong>
如法將鴨肝烹食兩日全愈，此方愚在遼寧得之友人齊××。
嘗閱李氏《本草綱目》，鴨肉性涼善治痢，鴨蛋之醃咸者亦善治痢，而未嘗言及鴨肝。
然痢之為病，多系肝火下迫腸中，鴨肉涼想鴨肝亦涼，此證先瀉後痢，身體羸弱，其肝經熱而且虛可知，以鴨肝瀉肝之熱，即以鴨肝補肝之虛，此所謂臟器療法，是以奏效甚速也。
且又香美適口，以治孺子之苦於服藥者為尤宜也。
<h3>3．痢疾</h3>
天津鄭××，年五旬，於孟秋得下痢證。
<strong>病因</strong>
連日勞心過度，心中有熱，多食瓜果，遂至病痢。
<strong>證候</strong>
腹疼後重，下痢赤白參半，一日夜七八次，其脈左部弦而有力，右部浮而濡重按不實，病已八日，飲食減少，肢體痠軟。
<strong>診斷</strong>
證脈合參，當系肝膽因勞心生熱，脾胃因生冷有傷，冷熱相搏，遂致成痢。
當清其肝膽之熱，兼顧其脾胃之虛。
<strong>處方</strong>
生懷山藥（一兩）　生杭芍（一兩）　當歸（六錢）　炒薏米（六錢）　金銀花（四錢）　竹茹（三錢碎者）　甘草（三錢）　生薑（三錢）
共煎湯一大盅，溫服。
<strong>復診</strong>
服藥兩劑，腹疼後重皆除，下痢次數亦減，且純變為白痢。
再診脈左部已和平如常，而右部之脈仍如從前，斯再投以溫補脾胃之劑當愈。
<strong>處方</strong>
生懷山藥（一兩）　炒薏米（五錢）　龍眼肉（五錢）　山楂片（三錢）　乾薑（二錢）　生杭芍（二錢）
共煎湯一大盅，溫服。
<strong>效果</strong>
將藥煎湯服兩劑痢遂全愈。
<strong>說明</strong>
按欲溫補其脾胃而復用芍藥者，防其肝膽因溫補復生熱也。
用山楂片者，以其能化白痢之滯，且與甘草同用則酸甘化合，實有健運脾胃之功效也。
<h3>4．噤口痢</h3>
天津施××，五十六歲，得噤口痢證。
<strong>病因</strong>
舉家數口，寄食友家不能還鄉，後友家助以資斧令還鄉，道路又復不通，日夜焦思，頻動肝火，時當孟秋，心熱貪涼，多食瓜果，致患下痢。
<strong>證候</strong>
一日夜下痢十五六次，多帶鮮血，後重甚劇，腹偶覺疼即須入<del>廁</del>厠，便後移時疼始稍愈，病已五日，分毫不能進食，惟一日之間強飲米湯數口。
其脈左部弦而硬，右部弦而浮，其搏五至，心中發熱常覺噁心。
<strong>診斷</strong>
此肝火熾盛，肝血虛損，又兼胃氣挾熱上逆，是以下痢甚劇，而又噤口不食也。
當治以滋陰、清熱、平肝、降胃之品。
<strong>處方</strong>
生杭芍（一兩）　生懷山藥（一兩）　滑石（七錢）　白頭翁（五錢）　秦皮（三錢）　碎竹茹（三錢）　甘草（三錢）　鴉膽子（成實者五十粒去皮）
先用白糖水囫圇送服鴨膽子仁，再將余藥煎湯一大盅，溫服下。
<strong>復診</strong>
將藥如法服兩劑，痢中已不見鮮血，次數減去三分之二。
其脈左部較前和平，右部則仍有浮弦之象，仍然不能飲食，心中仍然發熱，然不若從前之噁心，此宜用藥再清其胃腑必然能食矣。
<strong>處方</strong>
生懷山藥（兩半）　生石膏（兩半搗細）　生杭芍（六錢）　白頭翁（四錢）　秦皮（二錢）　甘草（二錢）
共煎湯一大盅，分兩次溫服。
<strong>效果</strong>
將藥煎服一劑，即能進食，痢已不見，變作泄瀉，日四五次，俾用生懷山藥細末煮作粥，少調以白糖服之，三日全愈。
<strong>或問</strong>
石膏為治外感實熱之藥，今此證未夾雜外感，何以方中亦用之？答曰：石膏為治陽明胃腑有實熱者之聖藥，初不論其為外感非外感也。
蓋陽明胃氣以息息下行為順，若有熱則其氣多不下行而上逆，因其胃氣挾熱上逆，所以多噁心嘔吐不思飲食，若但知清其熱而不知降其氣，治之恆不易見效。
惟石膏性涼質重（雖煎為湯，仍有沉重之力），其涼也能清實熱，其重也能鎮氣逆，是以凡胃氣挾實熱上逆令人不思飲食者，服之可須臾奏效。
若必謂石膏專治外感實熱，不可用治內傷實熱，則近代名醫徐氏、吳氏醫案中皆有重用石膏治愈內傷實熱之案，何妨取以參觀乎？
<h2><span class="orange">（十一）大小便病門</span></h2>
<h3>1．泄瀉兼發灼</h3>
天津胡××，年四十二歲，於孟秋得泄瀉兼灼熱病。
<strong>病因</strong>
其兄因痢病故，鋪中之事及為其兄殯葬之事，皆其一人經理，哀痛之餘，又兼心力俱瘁，遂致大便泄瀉周身發熱。
<strong>證候</strong>
一日夜瀉十四五次，將瀉時先腹疼，瀉後疼益甚，移時始愈，每過午一點鐘，即覺周身發熱，然不甚劇，夜間三點鐘後，又漸愈，其脈六部皆弱，兩尺尤甚。
<strong>診斷</strong>
按此證系下焦虛寒及胸中大氣虛損也。
蓋下焦寒甚者，能迫下焦之元陽上浮，胸中大氣虛甚者，恆不能收攝，致衛氣外浮，則元陽之上浮與衛氣之外浮相併，即可使周身發熱。
其發在過午者，因過午則下焦之陰寒益盛，而胸中大氣益虛也（胸中大氣乃上焦之陽氣，過午陰盛，是以大氣益虛）。
此本虛寒泄瀉之證，原不難治，而醫者因其過午身熱，皆不敢投以溫補，是以屢治不愈。
擬治以大劑溫補之藥，並收斂其元陽歸其本源，則泄瀉止而灼熱亦愈矣。
<strong>處方</strong>
白朮（五錢炒）　熟懷地黃（一兩）　生懷山藥（一兩）　淨萸肉（五錢）乾薑（三錢）　烏附子（三錢）　生杭芍（三錢）　雲苓片（二錢）　炙甘草（三錢）
共煎湯一大盅，溫服。
<strong>復診</strong>
服藥一劑，身熱即愈，服至三劑，泄瀉已愈強半，脈象亦較前有力，遂即原方略為加減俾再服之。
<strong>處方</strong>
白朮（六錢炒）　熟懷地黃（一兩）　生懷山藥（一兩）　淨萸肉（五錢）　龍眼肉（五錢）　乾薑（四錢）　烏附子（四錢）　雲苓片（二錢）　炙甘草（三錢）<strong>效果</strong>
將藥連服十餘劑，病遂全愈。
<strong>說明</strong>
大隊溫補藥中復用芍藥者，取其與附子並用，能收斂元陽歸根於陰，且能分利小便則泄瀉易愈也。
至後方去芍藥者，因身已不熱元陽已歸其宅，且泄瀉已就愈，仍有茯苓以利其小便，無須再用芍藥也。
<h3>2．小便白濁</h3>
天津李××，年二十六歲，得小便白濁證。
<strong>病因</strong>
於季秋乘大車還家，中途遇雨，衣服盡濕，夜宿店中，又披衣至庭中小便，為寒風所襲，遂得白濁之證。
<strong>證候</strong>
尿道中恆發刺癢，每小便完時有類精髓流出數滴。
今已三閱月，屢次服藥無效，頗覺身體衰弱，精神短少，其脈左部弦硬，右部微浮重按無力。
<strong>診斷</strong>
《內經》謂腎主蟄藏，肝主疏泄，又謂風氣通於肝，又謂肝行腎之氣。
此證因風寒內襲入肝，肝得風助，其疏泄之力愈大，故當小便時，肝為腎行氣過於疏泄，遂致腎臟失其蟄藏之用，尿出而精亦隨之出矣。
其左脈弦硬者，肝脈挾風之象，其右脈浮而無力者，因病久而氣血虛弱也。
其尿道恆發刺癢者，尤顯為風襲之明徵也。
此宜散其肝風，固其腎氣，而更輔以培補氣血之品。
<strong>處方</strong>
生箭耆（五錢）　淨萸肉（五錢）　生懷山藥（五錢）　生龍骨（五錢搗碎）　生牡蠣（五錢搗碎）　生杭芍（四錢）　桂枝尖（三錢）　生懷地黃（三錢）　甘草（錢半）
共煎湯一大盅，溫服。
<strong>方解</strong>
方中以黃耆為主者，因《神農本草經》原謂黃耆主大風，是以風之入臟者，黃耆能逐之外出，且其性善補氣，氣盛自無滑脫之病也。
桂枝亦逐風要藥，因其性善平肝，故尤善逐肝家之風，與黃耆相助為理則逐風之力愈大也。
用萸肉、龍骨、牡蠣者，以其皆為收斂之品，又皆善收斂正氣而不斂邪氣，能助腎臟之蟄藏而無礙肝風之消散，藥物解中論之詳矣。
用山藥者，以其能固攝下焦氣化，與萸肉同為腎氣丸中要品，自能保合腎氣不使虛瀉也。
用芍藥、地黃者，欲以調劑黃耆、桂枝之熱，而芍藥又善平肝，地黃又善補腎，古方腎氣丸以乾地黃為主藥，即今之生地黃也。
用甘草者，取其能緩肝之急，即能緩其過於疏泄之力也。
<strong>效果</strong>
將藥連服三劑，病即全愈，因即原方去桂枝以熟地易生地，俾再服數劑以善其後。
<h3>3．小便因寒閉塞</h3>
遼寧石××，年三十二歲，於仲冬得小便不通證。
<strong>病因</strong>
晚飯之後，食梨一顆，至夜站崗又受寒過甚，遂致小便不通。
<strong>證候</strong>
病初得時，先入西醫院治療。
西醫治以引溺管小便通出，有頃小便復存蓄若干，西醫又納以橡皮引溺管，使久在其中有尿即通出。
乃初雖稍利，繼則小便仍不出，遂求為診治。
其脈弦細沉微，不足四至，自言下焦疼甚且涼甚，知其小便因受寒而凝滯也，斯當以溫熱之藥通之。
<strong>處方</strong>
野黨參（五錢）　椒目（五錢炒搗）　懷牛膝（五錢）　烏附子（三錢）　廣肉桂（三錢）　當歸（三錢）　乾薑（二錢）　小茴香（二錢）　生明沒藥（二錢）　威靈仙（二錢）　甘草（二錢）
共煎一大盅，溫服。
<strong>方解</strong>
方中之義，人參、靈仙並用，可治氣虛小便不通。
椒目與桂、附、乾薑並用，可治因寒小便不通。
又佐以當歸、牛膝、茴香、沒藥、甘草諸藥，或潤而滑之，或引而下之，或辛香以透竅，或溫通以開瘀，或和中以止疼，眾藥相濟為功，自當隨手奏效也。
<strong>效果</strong>
將藥煎服一劑，小便通下，服至三劑，腹疼覺涼全愈，脈已復常。
俾停服湯藥，日用生硫黃錢許研細，分作兩次服，以善其後。
<strong>說明</strong>
諸家本草，皆謂硫黃之性能使大便潤小便長，用於此證，其暖而能通之性適與此證相宜也。
<h2><span class="orange">（十二）不寐病門</span></h2>
<h3>1．心虛不寐</h3>
天津徐××，年六十六歲，於季春得不寐證。
<strong>病因</strong>
因性嗜吟詠，暗耗心血，遂致不寐。
<strong>證候</strong>
自冬令間有不寐之時，未嘗介意，至春日陽生病浸加劇，迨至季春恆數夜不寐，服一切安眠藥皆不效。
精神大為衰憊，心中時常發熱，懶於飲食，勉強加餐，恆覺食停胃脘不下行。
大便乾燥，恆服藥始下。
其脈左部浮弦，右脈尤弦而兼硬，一息五至。
<strong>診斷</strong>
其左脈浮弦者，肝血虛損，兼肝火上升也，陰虛不能潛陽，是以不寐。
其右脈弦而兼硬者，胃中酸汁短少更兼胃氣上逆也。
酸汁少則不能化食，氣上逆則不能息息下行傳送飲食，是以食後恆停胃脘不下。
而其大便之燥結，亦即由胃腑氣化不能下達所致。
治此證者，宜清肝火、生肝血、降胃氣、滋胃汁，如此以調養肝胃，則夜間自能安睡，食後自不停滯矣。
<strong>處方</strong>
生懷山藥（一兩）　大甘枸杞（八錢）　生赭石（六錢軋細）　玄參（五錢）　北沙參（五錢）　生杭芍（五錢）　酸棗仁（四錢炒搗）　生麥芽（三錢）　生雞內金（錢半黃色的搗）　茵陳（錢半）　甘草（二錢）
共煎一大盅，溫服。
<strong>復診</strong>
將藥煎服兩劑，夜間可睡兩三點鐘，心中已不發熱，食量亦少加增，大便仍滯，脈象不若從前之弦硬，遂即原方略為加減俾再服之。
<strong>處方</strong>
生懷山藥（一兩）　大甘枸杞（八錢）　生赭石（六錢軋細）　玄參（五錢）　北沙參（五錢）　酸棗仁（四錢炒搗）　龍眼肉（三錢）　生杭芍（三錢）　生雞內金（錢半黃色的搗）　生遠志（錢半）　茵陳（一錢）　甘草（錢半）
共煎湯一大盅，溫服。
<strong>效果</strong>
將藥連服三劑，夜間安睡如常，食欲已振，大便亦自然通下。
惟脈象仍有弦硬之意，遂將方中龍眼肉改用八錢，俾多服數劑以善其後。
<strong>說明</strong>
人稟天地之氣化以生，是以上焦之氣化為陽，下焦之氣化為陰。
當白晝時，終日言語動作，陰陽之氣化皆有消耗，實賴嚮晦燕息以補助之。
誠以人當睡時，上焦之陽氣下降潛藏與下焦之陰氣會合，則陰陽自能互根，心腎自然相交。
是以當熟睡之時，其相火恆熾盛暗動（得心陽之助），此心有益於腎也。
至睡足之時，精神自清爽異常（得腎陰之助），此腎有益於心也。
由斯知人能寐者，由於陽氣之潛藏，其不能寐者，即由於陽氣之浮越，究其所以浮越者，實因臟腑之氣化有升無降也。
是以方中重用赭石以降胃鎮肝，即以治大便燥結，且其色赤質重，能入心中引心陽下降以成寐，若更佐以龍骨、牡蠣諸收斂之品以鎮安精神，則更可穩睡。
而方中未加入者，因其收澀之性與大便燥結者不宜也。
又《內經》治目不得瞑，有半夏秫米湯原甚效驗，誠以胃居中焦，胃中之氣化若能息息下行，上焦之氣化皆可因之下行。
半夏善於降胃，秫米善於和胃，半夏與秫米並用，俾胃氣調和順適不失下行之常，是以能令人瞑目安睡。
方中赭石與山藥並用，其和胃降胃之力實優於半夏秫米，此乃取古方之義而通變化裁，雖未顯用古方而不啻用古方也。
<h3>2．不寐兼驚悸</h3>
表兄趙××之妻，年近三旬，得不寐證，兼心中恆驚悸。
<strong>病因</strong>
因家中諸事皆其自理，勞心過度，因得不寐兼驚悸病。
<strong>證候</strong>
初苦不寐時，不過數日偶然，其過半夜猶能睡，繼則常常如此，又繼則徹夜不寐。
一連七八日困頓已極，彷彿若睡，陡覺心中怦怦而動，即暮然驚醒，醒後心猶怔忡，移時始定。
心常發熱，呼吸似覺短氣，懶於飲食，大便燥結，四五日始一行。
其脈左部弦硬，右部近滑，重診不實，一息數近六至。
<strong>診斷</strong>
此因用心過度，心熱耗血，更因熱生痰之證也。
為其血液因熱暗耗，陰虛不能潛陽，是以不寐，痰停心下，火畏水刑（心屬火痰屬水），是以驚悸。
其呼吸覺短氣者，上焦凝滯之痰礙氣之升降也。
其大便燥結者，火盛血虛，腸中津液短也。
此宜治以利痰、滋陰、降胃、柔肝之劑，再以養心安神之品輔之。
<strong>處方</strong>
生赭石（八錢軋細）　大甘枸杞（八錢）　生懷地黃（八錢）　生懷山藥（六錢）　栝蔞仁（六錢炒搗）　天冬（六錢）　生杭芍（五錢）　清半夏（四錢）　棗仁（四錢炒搗）　生遠志（二錢）　茵陳（錢半）　甘草（錢半）　硃砂（二分研細）
藥共十三味，將前十二味煎湯一大盅，送服硃砂末。
<strong>復診</strong>
將藥連服四劑，心中已不覺熱，夜間可睡兩點鐘，驚悸已愈十之七八，氣息亦較前調順，大便之燥結亦見愈，脈象左部稍見柔和，右部仍有滑象，至數稍緩，遂即原方略為加減俾再服之。
<strong>處方</strong>
生赭石（八錢軋細）　大甘枸杞（八錢）　生懷地黃（八錢）　生懷山藥（六錢）　龍眼肉（五錢）　栝蔞仁（五錢炒搗）　玄參（五錢）　生杭芍（五錢）　棗仁（四錢炒搗）　生遠志（二錢）　甘草（二錢）
共煎湯一大盅，溫服。
<strong>效果</strong>
將藥連服六劑，徹夜安睡，諸病皆愈。
<h2><span class="orange">（十三）癇痙癲狂門</span></h2>
<h3>1．癇風兼腦充血</h3>
天津陳××，年三十八歲，得癇風兼腦充血證。
<strong>病因</strong>
因肝火素盛，又在校中任講英文，每日登堂演說，時間過長。
勞心勞力皆過度，遂得斯證。
<strong>證候</strong>
其來社求診時，但言患癇風，或數日一發，或旬餘一發，其發必以夜，亦不自覺，惟睡醒後其舌邊覺疼，有咬破之處，即知其睡時已發癇風，其日必精神昏憒，身體痠懶。
診其脈左右皆弦硬異常，因問其腦中發熱或作疼，或兼有眩暈之時乎？答曰：此三種病腦中皆有，余以為系癇風之連帶病，故未言及耳。
愚曰：非也，是子患癇風兼患腦充血也。
<strong>診斷</strong>
按癇風之證，皆因腦髓神經失其所司，而有非常之變動，其腦部若充血過甚者，恆至排擠腦髓神經，使失其常司也。
此證既患癇風，又兼腦部充血，則治之者自當以先治其腦部充血為急務。
<strong>處方</strong>
治以拙擬鎮肝熄風湯，為其兼患癇風加全蜈蚣大者三條，蓋鎮肝熄風湯原為拙擬治腦充血之主方，而蜈蚣又善治癇風之要藥也。
<strong>復診</strong>
前方連服十劑，腦部熱疼眩暈皆除。
惟脈仍有力，即原方略為加減，又服十劑則脈象和平如常矣。
繼再治其癇風。
<strong>處方</strong>
治以拙擬愈癇丹，日服兩次，每次用生懷山藥五錢煎湯送下。
<strong>效果</strong>
服藥逾兩月舊病未發，遂停藥勿服，癇風從此愈矣。
<h3>2．受風瘛瘲 (瘛瘲 指手腳痙攣、口眼歪斜 亦稱“抽風”)</h3>
天津董姓幼女，年三歲，患瘛瘲病。
<strong>病因</strong>
暮春氣暖著衣過厚，在院中珖戲，出汗受風，至夜間遂發瘛瘲。
<strong>證候</strong>
劇時閉目昏昏，身軀後挺，兩手緊握，輕時亦能明瞭，而舌腫不能吮乳，惟飲茶湯及代乳粉。
大便每日溏瀉兩三次，如此三晝夜不愈，精神漸似不支，皮膚髮熱，診其脈亦有熱象。
<strong>診斷</strong>
此因春暖衣厚，肝有鬱熱，因外感激發其熱上衝腦部，排擠腦髓神經失其運動之常度，是以發搐。
法當清其肝熱，散其外感，兼治以鎮安神經之藥其病自愈。
<strong>處方</strong>
生懷山藥（一兩）　滑石（八錢）　生杭芍（六錢）　連翹（三錢）　甘草（三錢）　全蜈蚣（兩條大者）　硃砂（二分細末）
藥共七味，將前六味煎湯一盅，分數次將硃砂徐徐溫送下。
<strong>效果</strong>
將藥煎服一劑，瘛瘲已愈，其頭仍向後仰，左手仍拳曲不舒，舌腫已消強半，可以吮乳，大便之溏已愈。
遂即原方減滑石之半，加玄參六錢，煎服後左手已不拳曲，其頭有後仰之意，遂減去方中滑石，加全蠍三個，服一劑全愈。
<h3>3．慢脾風</h3>
遼寧侯姓幼子，年七歲，於季秋得慢脾風證。
<strong>病因</strong>
秋初病瘧月餘方愈，愈後覺左脅下痞硬，又屢服消瘀之品，致脾胃虛寒不能化食，浸至吐瀉交作，兼發抽掣。
<strong>證候</strong>
日昳潮熱，兩顴發紅，昏睡露晴，手足時作抽掣，劇時督脈緊而頭向後仰（俗名角弓反張），無論飲食藥物服後半點鐘即吐出，且帶出痰涎若干，時作泄瀉，其脈象細數無力。
<strong>診斷</strong>
瘧為肝膽所受之邪，木病侮土，是以久病瘧者多傷脾胃。
此證從前之左脅下痞硬，脾因受傷作脹也。
而又多次服消導開破之品，則中焦氣化愈傷，以致寒痰留飲積滿上溢，迫激其心肺之陽上浮，則面紅外越而身熱，而其病本實則涼也。
其不受飲食者，為寒痰所阻也；其兼泄瀉者，下焦之氣化不固也；其手足抽掣者，血虛不能榮筋養肝，則肝風內動而筋緊縮也；抽掣劇時頭向後仰者，不但督脈因寒緊縮，且以督脈與神經相連，督脈病而腦髓神經亦病，是以改其常度而妄行也。
擬先用《福幼編》逐寒蕩驚湯開其寒痰，俾其能進飲食斯為要務。
<strong>處方</strong>
胡椒（一錢）　乾薑（一錢）　肉桂（一錢）　丁香（十粒，
四味共搗成粗渣）高麗參（一錢）　甘草（一錢）
先用灶心土三兩煮湯澄清，以之代水，先煎人參、甘草七八沸，再入前四味同煎三四沸，取清湯八分杯，徐徐灌之。

此方即逐寒蕩驚湯原方加人參、甘草也。
原方乾薑原系炮用，然炮之則其氣輕浮，辣變為苦，其開通下達之力頓減，是以不如生者。
特是生用之則苛辣過甚，故加甘草和之，且能逗留乾薑之力使綿長也。
又加人參者，欲以補助胸中大氣以運化諸藥之力，仲師所謂大氣一轉，其結（即痰飲）乃散也。

又此方原以胡椒為主，若遇寒痰過甚者，可用至錢半。
又此物在藥房中原系背藥，陳久則力減，宜向食料鋪中買之。
<strong>復診</strong>
將藥服後嘔吐即止，抽掣亦愈，而潮熱泄瀉亦似輕減，擬繼用《福幼編》中加味理中地黃湯，略為加減俾服之。
<strong>處方</strong>
熟懷地黃（五錢）　生懷山藥（五錢）　焦白朮（三錢）　大甘枸杞（三錢）　野黨參（二錢）　炙箭耆（二錢）　乾薑（二錢）　生杭芍（二錢）淨萸肉（二錢）　肉桂（一錢後入）　紅棗（三枚掰開）　炙甘草（一錢）　胡桃（一個用仁搗碎）
共煎湯一大盅，分多次徐徐溫服下。
<strong>方解</strong>
此方之藥為溫熱並用之劑，熱以補陽，溫以滋陰，病本寒涼是以藥宜溫熱，而獨雜以性涼之芍藥者，因此證涼在脾胃，不在肝膽，若但知暖其脾胃，不知涼其肝膽，則肝膽因服熱藥而生火，或更激動其所寄之相火，以致小便因之不利，其大便必益泄瀉，芍藥能涼肝膽，尤善利小便，且尤善斂陽氣之浮越以退潮熱，是以方中特加之也。

《福幼編》此方乾薑亦系炮用，前方中之乾薑變炮為生，以生者善止嘔吐也。
今嘔吐已止，而乾薑復生用者，誠以方中藥多滯膩，猶恐因之生痰，以乾薑生用之苛辣者開通之，則滯膩可化，而乾薑苛辣過甚之性，即可因與滯膩之藥並用而變為緩和，此藥性之相合而化亦即相得益彰也。

此方原亦用灶心土煎湯以之代水煎藥，而此時嘔吐已止，故可不用。
然須知灶心土含鹼質甚多，凡柴中有鹼質者燒余其鹼多歸灶心土，是以其所煮之湯苦鹹，甚難下咽，愚即用時恆以灶壙紅土代之。
且灶心土一名伏龍肝，而雷斅謂用此土勿誤用灶下土，宜用灶額中赤土，此與灶壙中紅土無異，愚從前原未見其說，後得見之，自喜拙見與古暗合也。
<strong>效果</strong>
將藥連服兩劑，潮熱與泄瀉皆愈，脈象亦較前有力。
遂去白朮，將乾薑改用一錢，又服兩劑全愈。
<h3>4．慢脾風</h3>
遼寧張××幼孫，年四歲，得慢脾風證。
<strong>病因</strong>
秋初恣食瓜果，久則損傷脾胃，消化力減猶不知戒，中秋節後遂成慢脾風證。
<strong>證候</strong>
食欲大減，強食少許猶不能消化，醫者猶投以消食開瘀之劑，脾胃益弱，浸至吐瀉交作，間發抽掣，始求愚為診視，周身肌膚灼熱，其脈則微細欲無，昏睡露睛，神氣虛弱。
<strong>診斷</strong>
此證因脾胃虛寒，不能熟腐水穀消化飲食，所以作吐瀉。
且所食之物不能融化精微以生氣血，惟多成寒飲，積於胃中溢於膈上，排擠心肺之陽外出，是以周身灼熱而脈轉微細，此里有真寒外作假熱也。
其昏睡露睛者，因眼胞屬脾胃，其脾胃如此虛寒，眼胞必然緊縮，是以雖睡時而眼猶微睜也。
其肢體抽掣者，因氣血虧損，不能上達於腦以濡潤斡旋其腦髓神經（《內經》謂上氣不足則腦為之不滿。
蓋血隨氣升，氣之上升者少，血之上升亦少。
可知觀囟門未合之小兒，患此證者，其囟門必然下陷，此實腦為不滿之明證，亦即氣血不能上達之明徵也），是以神經失其常司而肢體有時抽掣也。
此當投以溫暖之劑，健補脾胃以消其寒飲，諸病當自愈。
<strong>處方</strong>
赤石脂（一兩研細）　生懷山藥（六錢）　熟懷地黃（六錢）　焦白朮（三錢）　烏附子（二錢）　廣肉桂（二錢去粗皮後入）　乾薑（錢半）　大雲苓片（錢半）　炙甘草（二錢）　高麗參（錢半搗為粗末）
藥共十味，將前九味煎湯一大盅，分多次徐徐溫服，每次皆送服參末少許。
<strong>方解</strong>
方中重用赤石脂者，為其在上能鎮嘔吐，在下能止泄瀉也。
人參為末送服者，因以治吐瀉丸散優於湯劑，蓋因丸散之渣滓能留戀於腸胃也。
<strong>效果</strong>
將藥服完一劑，嘔吐已止，瀉愈強半，抽掣不復作，灼熱亦大輕減，遂將乾薑減去，白朮改用四錢，再服一劑，其瀉亦止。
又即原方將附子減半，再加大甘枸杞五錢，服兩劑病遂全愈。
<strong>說明</strong>
按此證若嘔吐過甚者，當先用《福幼編》逐寒蕩驚湯開其寒飲，然後能受他藥，而此證嘔吐原不甚劇，是以未用。
<h3>5．將成慢脾風</h3>
鄰村趙姓幼男，年八歲，脾胃受傷，將成慢脾風證。
<strong>病因</strong>
本系農家，田園種瓜看守其間，至秋日瓜熟，飢恆食瓜當飯，因之脾胃受傷，顯露慢脾風朕兆。
<strong>證候</strong>
食後，飲食不化恆有吐時，其大便一日三四次，多帶完穀，其腿有時不能行步，恆當行走之時委坐於地，其周身偶有灼熱之時，其脈左部弦細，右部虛濡，且至數兼遲。
<strong>診斷</strong>
此證之吐而且瀉及偶痿廢不能行步，皆慢脾風朕兆也。
況其周身偶或灼熱，而脈轉弦細虛濡，至數且遲，此顯系內有真寒外有假熱之象。
宜治以大劑溫補脾胃之藥，俾脾胃健旺自能消化飲食，不復作吐作瀉，久之則中焦氣化舒暢，周身血脈貫通，余病自愈。
<strong>處方</strong>
生懷山藥（一兩）　白朮（四錢炒）　熟懷地黃（四錢）　龍眼肉（四錢）　乾薑（三錢）　生雞內金（二錢黃色的搗）　生杭芍（二錢）　甘草（二錢）
共煎湯一大盅，分兩次溫服下。
<strong>復診</strong>
將藥煎服兩劑，吐瀉灼熱皆愈，惟行走時猶偶覺腿有不利，因即原方略為加減，俾多服數劑當全愈。
<strong>處方</strong>
生懷山藥（一兩）　熟懷地黃（四錢）　龍眼肉（四錢）　胡桃仁（四錢）　白朮（三錢炒）　川續斷（三錢）　乾薑（二錢）　生雞內金（二錢黃色的搗）　生杭芍（錢半）　甘草（錢半）
共煎湯一大盅，分兩次溫服。
<strong>效果</strong>
將藥煎服兩劑，病遂全愈，因切戒其勿再食生冷之物，以防病之反復。
<h3>6．癲狂失心</h3>
都××，年三旬，得癲狂失心證。
<strong>病因</strong>
心郁生熱，因熱生痰，遂至癲狂失心。
　<strong>證候</strong>
言語錯亂，精神昏瞀，時或忿怒，時或狂歌，其心中猶似煩躁，夜不能寐，恆以手自撓其胸，蓋自覺發悶也。
問之亦不能答，觀其身形似頗強壯，六脈滑實，兩寸尤甚，一息五至。
<strong>診斷</strong>
人之元神在腦，識神在心，心腦息息相通，其神明自湛然長醒。
生理學家謂心有四支血管通腦，此即神明往來於心腦之路也。
此證之脈其關前之滑實太過，繫有熱痰上壅將其心腦相通之路杜塞，遂至神明有所隔礙，失其常性，此癲狂失心之所由來也。
治之者當投以開通重墜之劑，引其痰火下行，其四支血管為痰所瘀者，復其流通之舊，則神明之往來自無所隔礙，而復湛然長醒之舊矣。
<strong>處方</strong>
生赭石（兩半軋細）　川大黃（八錢）　清半夏（五錢）　芒硝（四錢）
藥共四味，先將赭石半夏煎十餘沸，加入大黃煎兩三沸，取湯一大盅，入芒硝融化溫服。
<strong>方解</strong>
方中重用赭石者，其重墜之性能引血管中之瘀痰下行也。
<strong>復診</strong>
三日服藥一次（凡降下之藥不可連服，須俟其正氣稍緩再服），共服三次，每次服藥後通下大便兩三次，似有痰涎隨下，其精神較前稍明瞭，診其脈仍有滑實之象，身體未見衰弱，擬再投以較重之劑，蓋凡癲狂之甚者，非重劑治之不能愈也。
<strong>處方</strong>
生赭石（二兩軋細）　川大黃（一兩）　芒硝（四錢）　甘遂（錢半細末）
藥共四味，先煎赭石十餘沸，入大黃煎兩三沸，取湯一大盅，入芒硝融化，將服時再調入甘遂末。
<strong>三診</strong>
將藥如法煎服一劑，下大便五六次，帶有痰涎若干，中隔兩日又服藥一次（藥中有甘遂，必須三日服一次，不然必作嘔吐），又下大便五六次，中多兼痰塊挑之不開，此所謂頑痰也。
從此精神大見明瞭，脈象亦不復滑實矣，擬改用平和之劑調治之。
<strong>處方</strong>
生懷山藥（一兩）　生杭芍（六錢）　清半夏（四錢）　石菖蒲（三錢）　生遠志（二錢）　清竹瀝（三錢）　鏡面砂（三分研細）
藥共七味，將前五味煎湯一大盅，調入竹瀝送服硃砂細末。
<strong>效果</strong>
將藥如法煎服數劑，病遂全愈。
<h3>7．神經鍺亂</h3>
天津黃××，年二十歲，得神經錯亂病。
<strong>病因</strong>
因心中忿鬱，久之遂致神經錯亂。
<strong>證候</strong>
心中滿悶發熱，不思飲食，有時下焦有氣上衝，並覺胃脘之氣亦隨之上衝，遂致精神昏瞀，言語支離，移時覺氣消稍順，或吐痰數口，精神遂復舊。
其左脈弦而硬，右脈弦而長，兩尺皆重按不實，一息五至。
<strong>診斷</strong>
此乃肝火屢動，牽引沖氣胃氣相併上衝，更挾痰涎上衝以滯塞於喉間並沖激其腦部，是以其神經錯亂而精神言語皆失其常也。
其左脈弦硬者，肝血虛而火熾盛也。
右脈弦長者，沖氣挾胃氣上衝之現象也。
方書論脈有直上直下衝脈昭昭之語，所謂直上直下者，即脈弦且長之形狀也。
其兩尺不實者，下焦之氣化不固也，因下焦有虛脫之象，是以沖氣易挾胃氣上衝也。
此當治以降胃、斂沖、鎮肝之劑，更兼用涼潤滋陰之品，以養肝血，清肝熱，庶能治愈。
<strong>處方</strong>
生赭石（一兩軋細）　靈磁石（五錢軋細）　生懷山藥（八錢）　生龍骨（八錢搗碎）　生杭芍（六錢）　玄參（五錢）　柏子仁（五錢）　雲苓片（三錢）　清半夏（三錢）　石菖蒲（三錢）　生遠志（二錢）　鏡面砂（三分研細）　
藥共十二味，將前十一味煎湯一大盅，送服硃砂細末。
<strong>復診</strong>
將藥連服四劑，滿悶發熱皆大見愈，能進飲食，有時氣復上沖而不復上干神經至於錯亂，左右之脈皆較前平和，而尺部仍然欠實，擬兼用培補下元之品以除病根。
<strong>處方</strong>
生赭石（一兩軋細）　熟懷地黃（八錢）　生懷山藥（八錢）　大甘枸杞（六錢）　淨萸肉（五錢）　生杭芍（四錢）　玄參（四錢）　雲苓片（二錢）
共煎湯一大盅，溫服。
<strong>效果</strong>
將藥連服六劑，諸病皆愈，脈亦復常。
<strong>或問</strong>
地黃之性黏膩生痰，胃脘脹滿，有痰者多不敢用，今重用之何以能諸病皆愈？答曰：用藥如用兵，此醫界之恆言也，如宋八字軍最弱，劉錡將之即為勁卒，遂能大敗金人奏順昌之捷，以斯知兵無強弱，在用之者何如耳。
至用藥亦何獨不然，憶曾治一李姓媼，胃口滿悶有痰，其脈上盛下虛，投以腎氣丸作湯服，為加生赭石八錢，服後覺藥有推蕩之力，須臾胸次豁然，腎氣丸非重用地黃者乎？然如此用藥非前無師承而能有然也。
《金匱》云：短氣有微飲當從小便去之，苓桂朮甘湯主之，腎氣丸亦主之。
夫飲即痰也，氣短亦近於滿悶，而仲師竟謂可治以腎氣丸，愚為於《金匱》曾熟讀深思，故臨證偶有會心耳。
<h2><span class="orange">（十四）傷寒門</span></h2>
<h3>1．傷寒兼腦膜炎</h3>
鹽山李××，年六旬，於季冬患傷寒兼腦膜生炎。
<strong>病因</strong>
素有頭昏證，每逢上焦有熱，精神即不清爽，臘底偶冒風寒病傳陽明，邪熱內熾，則腦膜生炎，累及神明失其知覺。
<strong>證候</strong>
從前醫者治不如法，初得時未能解表，遂致傷寒傳裡，陽明腑實，舌苔黃而帶黑，其干如錯，不能外伸，譫語不休，分毫不省人事，兩目直視不瞬。
診其脈兩手筋惕不安，脈象似有力而不實，一息五至，大便四日未行，小便則溺時不知。
<strong>診斷</strong>
此乃病實脈虛之證，其氣血虧損難抗外邪，是以有種種危險之象。
其舌苔黑而乾者，陽明熱實津液不上潮也；其兩目直視不瞬者，肝火上衝而目發脹也；其兩手筋惕不安者，肝熱血耗而內風將動也；其譫語不省人事者，固有外感之邪熱過盛，昏其神明，實亦由外感之邪熱上蒸，致腦膜生炎，累及腦髓神經也。
擬用白虎加人參湯，更輔以滋補真陰之品，庶可治愈。
<strong>處方</strong>
生石膏（五兩搗細）　生懷地黃（二兩）　野臺參（八錢）　天花粉（八錢）　北沙參（八錢）　知母（六錢）　生杭芍（六錢）　生懷山藥（六錢）　甘草（四錢）　荷葉邊（一錢）
共煎湯三盅，分三次溫服下，每服一盅調入生雞子黃兩枚。
方中不用粳米者，以生山藥可代粳米和胃也；用生雞子黃者，以其善熄肝風之內動也；用荷葉者，以善引諸涼藥之力直達腦中以清腦膜之炎也。
<strong>再診</strong>
將藥如法煎服，翌晨下大便一次，舌苔干較愈，而仍無津液，精神較前明瞭而仍有譫語之時，其目已不直視而能瞬，診其脈筋惕已愈強半，至數較前稍緩，其浮分不若從前有力，而重按卻比從前有根底，此皆佳兆也。
擬即前方略為加減，清其餘熱即以復其真陰，庶可全愈。
<strong>處方</strong>
生石膏（四兩搗細）　生懷地黃（二錢）　野臺參（八錢）　大甘枸杞（一兩）　生懷山藥（一兩）　天花粉（八錢）　北沙參（八錢）　知母（六錢）　生杭芍（六錢）　甘草（四錢）
共煎湯三盅。
為其大便已通，俾分多次徐徐溫飲下，一次只飲一大口。
<strong>效果</strong>
閱十點鐘將藥服完，精神清爽，諸病皆愈。
<strong>說明</strong>
按治腦膜炎證，羚羊角最佳，而以治筋惕不安亦羚羊角最效，以其上可清頭腦下可熄肝風之萌動也。
然此藥價太昂，僻處藥房又鮮真者，是以方中未用，且此證雖兼有腦膜炎病，實因臟腑之邪熱上蒸，清其邪熱則腦膜炎自愈，原不必注重於清腦也。
<h3>2．傷寒脈閉</h3>
天津張××，年三十八歲，於季冬得傷寒證，且無脈。
<strong>病因</strong>
旬日前曾感冒風寒，經醫治愈，繼出門作事，又感風寒遂得斯病。
<strong>證候</strong>
內外俱覺寒涼，頭疼，氣息微喘，身體微形寒戰，六脈皆無。
<strong>診斷</strong>
蓋其身體素弱，又在重感之餘，風寒深入阻塞經絡，是以脈閉。
擬治以麻黃湯，再重加補氣之藥，補其正氣以逐邪外出，當可奏效。
<strong>處方</strong>
麻黃（三錢）　生箭耆（一兩）　桂枝尖（二錢）　杏仁（二錢去皮）　甘草（二錢）
先煎麻黃數沸，吹去浮沫，再入余藥同煎湯一大盅，溫服，被複取微汗。
<strong>效果</strong>
服藥後周身得汗，其脈即出，諸病皆愈。
<strong>說明</strong>
按此證或疑係少陰傷寒，因少陰傷寒脈原微細，微細之至可至於無也。
而愚從太陽治者，因其頭疼、微喘、寒戰，皆為太陽經之現象，而無少陰證蜷臥、但欲寐之現象也。
是以於麻黃湯中，重加生黃耆一兩，以助麻、桂成功，此扶正即以逐邪也。
<h3>3．傷寒脈閉</h3>
天津李姓童子，年十四歲，得傷寒脈閉證。
<strong>病因</strong>
其左肋下素有鬱氣，發動時輒作疼，一日發動疼劇，頭上汗出，其汗未解，出冒風寒，遂得斯證。
<strong>證候</strong>
頭疼、身冷、惡寒、無汗、心中發熱，六脈皆閉。
<strong>診斷</strong>
因其素有肋下作疼之病，身形羸弱；又當汗出之時感冒風寒，則風寒之入者必深，是以脈閉身寒；又肋下素有鬱氣，其肝膽之火必然鬱滯，因外感所束激動其素郁之火，所以心中覺熱。
法當以發表之藥為主，而以清熱理郁兼補正之藥佐之。
<strong>處方</strong>
麻黃（二錢）　玄參（六錢）　生懷山藥（六錢）　野臺參（二錢）　生雞內金（二錢）　天花粉（五錢）　甘草（錢半）
先煎麻黃數沸，吹去浮沫，再入諸藥同煎一大盅，溫服取汗，若不出汗時，宜再服西藥阿斯匹林一瓦以助其汗。
<strong>效果</strong>
服藥兩點鐘，周身微發熱，汗欲出不出，遂將阿斯匹林服下，須臾汗出遍體，翌日復診，其脈已出，五至無力，已不惡寒，心中仍覺發熱，遂去麻黃，將玄參、山藥皆改用一兩，服至三劑後；心中已不發熱，遂將玄參、天花粉各減半，再服數劑以善其後。
<h3>4．少陰傷寒</h3>
天津李××，年三十二歲，於夏季得傷寒證。
<strong>病因</strong>
午間恣食瓜果，因夜間失眠，遂食余酣睡，值東風驟至天氣忽變寒涼，因而凍醒，其未醒之時又復夢中遺精，醒後遂覺周身寒涼抖戰，腹中又復隱隱作疼，懼甚，遂急延為診視。
<strong>證候</strong>
迨愚至為診視時，其寒戰腹疼益甚，其脈六部皆微細欲無，知其已成直中少陰之傷寒也。
<strong>診斷</strong>
按直中少陰傷寒為麻黃附子細辛湯證，而因在夢遺之後，腹中作疼，則寒涼之內侵者益深入也，是宜於麻黃附子細辛湯中再加溫暖補益之品。
<strong>處方</strong>
麻黃（二錢）　烏附子（三錢）　細辛（一錢）　熟地黃（一兩）　生懷山藥（五錢）　淨萸肉（五錢）　乾薑（三錢）　公丁香（十粒）
煎湯一大盅，溫服，溫復取汗，勿令過度。
<strong>效果</strong>
將藥服後，過一點鐘，周身微汗，寒戰與腹疼皆愈。
<strong>或問</strong>
麻黃附子細辛湯證，傷寒始得發熱脈沉也，今斯證寒戰脈沉細，夫寒戰與發熱迥異矣，何以亦用麻黃附子細辛湯乎？答曰：麻黃附子細辛湯證，是由太陽傳少陰也，為其病傳少陰是以脈沉，為其自太陽傳少陰是以太陽有反應之力而發熱。
此證晝眠凍醒，是自太陽傳少陰，又因恣食寒涼繼而晝寢夢遺，其寒涼又直中少陰，內外寒涼夾攻，是以外寒戰而內腹疼，太陽雖為表陽亦無反應之力也。
方中用麻黃以逐表寒，用附子以解裡寒，用細辛以通融表裡，使表裡之寒盡化；又因其少陰新虛，加熟地黃、萸肉、山藥以補之，養正即以除邪也，又因其腹疼知寒侵太深，又加乾薑、丁香助附子、細辛以除之，寒邪自無遁藏也。
方中用意周匝，是以服之即效。
至於麻黃髮汗止二錢者，因當夏令也，若當冬令則此證必須用四錢方能出汗，此用藥因時令而有異也。
至若在南方雖當冬令用麻黃二錢亦能發汗，且南方又有麻黃不過錢之說，此又用藥因地點而有異也。
<h3>5．傷寒兼有伏熱證</h3>
遼寧馬××，年五十一歲，得傷寒兼有伏熱證。
<strong>病因</strong>
因買賣賠錢，家計頓窘，懊悔不已，致生內熱；孟冬時因受風，咳嗽有痰微喘，小便不利，周身漫腫。
愚為治愈，旬日之外，又重受外感，因得斯證。
<strong>證候</strong>
表裡大熱，煩躁不安，腦中脹疼，大便數日一行甚乾燥，舌苔白厚，中心微黃，脈極洪實，左右皆然，此乃陽明腑實之證。
凡陽明腑實之脈，多偏見於右手，此脈左右皆洪實者，因其時常懊悔，心肝積有內熱也，其腦中脹疼者，因心與肝膽之熱挾陽明之熱上攻也。
當用大劑寒涼微帶表散，清其陽明胃腑之熱，兼以清其心肝之熱。
<strong>處方</strong>
生石膏（四兩搗細）　知母（一兩）　甘草（四錢）　粳米（六錢）　青連翹（三錢）
共作湯煎至米熟，取湯三盅，分三次溫服下，病愈勿盡劑。
<strong>方解</strong>
此方即白虎湯加連翹也，白虎湯為傷寒病陽明腑熱之正藥，加連翹者取其色青入肝，氣輕入心，又能引白虎湯之力達於心肝以清熱也。
<strong>效果</strong>
將藥三次服完，其熱稍退，翌日病復還原，連服五劑，將生石膏加至八兩，病仍如故，大便亦不滑瀉，病家懼不可挽救，因曉之曰：石膏原為平和之藥，惟服其細末則較有力，聽吾用藥勿阻，此次即愈矣。
為疏方，方中生石膏仍用八兩，將藥煎服之後，又用生石膏細末二兩，俾蘸梨片徐徐嚼服之，服至兩半，其熱全消，遂停服，從此病愈，不再反復。
<strong>附記</strong>
此案曾登於《全國名醫驗案類編》，何廉臣評此案云：「日本××××謂：『石膏非大劑則無效，故白虎湯、竹葉石膏湯及其他石膏諸方，其量皆過於平劑。
世醫不知此意為小劑用之，譬如一杯水救一車薪之火，宜乎無效也。
』吾國善用石膏者，除長沙漢方之外，明有繆氏仲淳，清有顧氏松園、余氏師愚、王氏孟英，皆以善治溫熱名，凡治陽明實熱之證，無不重用石膏以奏功。
今用石膏由四兩加至八兩，似已駭人聽聞，然連服五、六劑熱仍如故，大便亦不滑瀉，迨外加石膏細末梨片蘸服又至兩半，熱始全消而病愈，可見石膏為涼藥中純良之品，世之畏石膏如虎者，可以放膽而不必懷疑也。」
<h2><span class="orange">（十五）溫病門</span></h2>
<h3>1．溫病兼大氣下陷</h3>
天津康××幼女，年九歲，於孟秋得溫病兼大氣下陷。
<strong>病因</strong>
因得罪其母懼譴謫，藏樓下屋中，屋窗四敞，臥床上睡著，被風吹襲遂成溫病。
<strong>證候</strong>
初得病時服藥失宜，熱邪內陷，神昏不語，後經中西醫多位診治二十餘日，病益加劇，醫者見病危已至極點，皆辭不治。
繼延愚為診視，其兩目上竄，幾不見黑睛，精神昏憒，毫無知覺，身體顫動不安，時作噯聲，其肌膚甚熱，啟其齒見其舌縮而干，苔薄微黃，偶灌以水或米湯猶知下咽，其氣息不勻，間有喘時，其脈數逾六至，左部細而浮，不任重按，右部亦弦細，重診似有力，大便旬日未行。
<strong>診斷</strong>
此外感之熱久不退，灼耗真陰，以致肝臟虛損，木燥生風而欲上脫也。
當用藥清其實熱，滋其真陰，而更輔以酸收斂肝之品，庶可救此極危之證。
<strong>處方</strong>
生石膏（二兩軋細）　野臺參（三錢）　生懷地黃（一兩）　淨萸肉（一兩）　生懷山藥（六錢）　甘草（二錢）
共煎湯兩大盅，分三次溫飲下，每次調入生雞子黃一枚。
<strong>方解</strong>
此方即白虎加人參湯，以生地黃代知母，生山藥代粳米，而又加萸肉也。
此方若不加萸肉為愚常用之方，以治寒溫證當用白虎加人參湯而體弱陰虧者，今加萸肉藉以收斂肝氣之將脫也。
至此方不用白虎湯加減，而必用白虎加人參為之加減者，因病至此際，非加人參於白虎湯中，不能退其深陷之熱，復其昏憒之神明也。
此理參觀藥物人參解後所附醫案自明。
<strong>復診</strong>
將藥三次服完，目睛即不上竄，身體安穩不復顫動，噯聲已止，氣息已勻，精神較前明瞭而仍不能言，大便猶未通下，肌膚猶熱，脈數已減，不若從前之浮弦，而右部重診仍似有力，遂即原方略為加減，俾再服之。
<strong>處方</strong>
生石膏（兩半軋細）　野臺參（三錢）　生懷地黃（一兩）　淨萸肉（六錢）　天冬（六錢）　甘草（二錢）
共煎湯兩盅，分兩次溫飲下，每次調入生雞子黃一枚。
<strong>三診</strong>
日服藥一劑，連服兩日，熱已全退，精神之明瞭似將復原而仍不能言，大便仍未通下，間有努力欲便之象，遂用灌腸法以通其便。
再診其脈六部皆微弱無力，知其所以不能言者，胸中大氣虛陷，不能上達於舌本也。
宜於大劑滋補藥中，再加升補氣分之品。
<strong>處方</strong>
生懷山藥（一兩）　大甘枸杞（一兩）　沙參（一兩）　天冬（六錢）　寸麥冬（六錢）　生箭耆（三錢）　野臺參（三錢）　升麻（一錢）　桔梗（一錢）
共煎湯一盅半，分兩次溫服下。
<strong>效果</strong>
將藥煎服兩劑，遂能言語，因即原方去升麻減沙參之半，再加萸肉、生麥芽各三錢，再服數劑以善後。
<strong>說明</strong>
醫者救危險將脫之證喜用人參，而喻嘉言謂氣若上脫，但知重用人參轉令人氣高不返，必重用赭石輔之始能奏效，此誠千古不磨之論也。
此方中之用人參原非用其救脫，因此證真陰大虧，惟石膏與人參並用，獨能於邪火熾盛之時立復真陰，此白虎加人參湯之實用也。
至於萸肉，其補益氣分之力遠不如參，而其挽救氣分之上脫則遠勝於參。
誠以肝主疏泄，人之元氣甚虛者，恆因肝之疏泄過甚而上脫，重用萸肉以斂肝使之不復疏泄，則元氣之欲上脫者即可不脫，此愚屢次用之奏效而確知其然者也。
<h3>2．溫病兼氣虛氣鬱</h3>
天津遲氏婦，年二十二歲，於季秋得溫病。
<strong>病因</strong>
其素日血分不調，恆作灼熱，心中亦恆發熱，因熱貪涼，薄受外感，即成溫病。
<strong>證候</strong>
初受外感時，醫者以溫藥發其汗，汗出之後，表裡陡然大熱，嘔吐難進飲食，飲水亦恆吐出，氣息不調，恆作呻吟，小便不利，大便泄瀉日三四次，其舌苔薄而黃，脈象似有力而不實，左部尤不任重按，一分鐘百零二至，搖搖有動象。
<strong>診斷</strong>
其胃中為熱藥發表所傷，是以嘔吐，其素日陰虧，肝腎有熱，又兼外感之熱內迫，致小便不利水歸大腸是以泄瀉，其舌苔薄而黃者，外感原不甚劇（舌苔薄，亦主胃氣虛），而治以滋陰、清熱、上止嘔吐、下調二便之劑。
<strong>處方</strong>
生懷山藥（一兩）　滑石（八錢）　生杭芍（八錢）　生懷地黃（六錢）　清半夏（五錢溫水洗三次）　碎竹茹（三錢）　生麥芽（三錢）　淨青黛（二錢）　連翹（二錢）　甘草（三錢）　鮮茅根（四錢）
藥共十一味，先將前十味水煎十餘沸，再入茅根同煎七八沸，其湯即成，取清湯兩盅，分三次溫飲下。
服醫藥後防其嘔吐可口含生薑一片，或於煎藥時加生薑三片亦可。
至藥房中若無鮮茅根，可用干茅根兩半煎湯，以之代水煎藥。
<strong>方解</strong>
方中之義，山藥與滑石並用，一滋陰以退熱而能固大便，一清火以退熱而善利小便；芍藥與甘草並用，為甘草芍藥湯，仲師用之以復真陰，而芍藥亦善利小便，甘草亦善補大便，彙集四味成方，即拙擬之滋陰清燥湯也。
以治上有燥熱下焦滑瀉之證，莫不隨手奏效。
半夏善止嘔吐，然必須洗淨礬味（藥房清半夏亦有礬），屢洗之則藥力減，是以用至五錢。
竹茹亦善止嘔吐，其碎者為竹之皮，津沽藥房名為竹茹粉，其止嘔之力較整者為優。
至於青黛、生薑亦止嘔吐之副品也。
用生麥芽、鮮茅根者，以二藥皆善利小便，而又善達肝木之郁以調氣分也。
用生地黃者，以其為滋補真陰之主藥，即可為治脈數動搖者之要藥也。
<strong>復診</strong>
將藥煎服一劑，嘔吐與泄瀉皆愈，小便已利，脈象不復搖搖，仍似有力，至數未減，其表裡之熱稍退，氣息仍似不順，舌苔仍黃，欲投以重劑以清其熱，猶恐大便不實，擬再治以清解之劑。
<strong>處方</strong>
生懷地黃（一兩）　玄參（八錢）　生杭芍（六錢）　天花粉（六錢）　生麥芽（三錢）　鮮茅根（三錢）　滑石（三錢）　甘草（三錢）
共煎湯一大盅，分兩次溫服下。
<strong>三診</strong>
將藥煎服後，病又見輕，家人以為病愈無須服藥矣，至翌日晚十一點鐘後，見其面紅，精神昏憒，時作呻吟，始知其病猶未愈。
及愚診視時，夜已過半，其脈左右皆弦硬而長，數近七至，兩目直視，其呻吟之聲，似阻隔不順，舌苔變黑，問其心中何如？自言熱甚，且覺氣息不接續，此其氣分虛而且郁，又兼血虛陰虧，而陽明之熱又熾盛也。
其脈近七至者，固為陰虛有熱之象，而正氣虛損不能抗拒外邪者，其脈亦恆現數象，至其脈不為洪滑而為弦硬者，亦氣血兩虧邪熱熾盛之現象也。
擬用白虎加人參湯，再加滋陰理氣之品，蓋此時大便已實，故敢放膽治之。
<strong>處方</strong>
生石膏（五兩軋細）　野臺參（六錢）　知母（六錢）　天花粉（六錢）　玄參（六錢）　生杭芍（五錢）　生萊菔子（四錢搗碎）　生麥芽（三錢）　鮮茅根（三錢）　粳米（三錢）　甘草（三錢）
共煎湯一大碗，分四次溫飲下，病愈不必盡劑。
<strong>效果</strong>
將藥分四次服完，熱退強半，精神已清，氣息已順，脈象較前緩和，而大便猶未通下，因即原方將石膏改用四兩，萊菔子改用二錢，如前煎服，服至三次後，大便通下，其熱全退，遂停後服。
<strong>說明</strong>
愚用白虎加人參湯，或以玄參代知母（產後寒溫證用之）、或以芍藥代知母（寒溫兼下痢者用之）、或以生地黃代知母（寒溫兼陰虛者用之）、或以生山藥代粳米（寒溫熱實下焦氣化不固者用之、產後寒溫證用之），又恆於原方之外，加生地黃、玄參、沙參諸藥以生津液，加鮮茅根、蘆根、生麥芽諸藥以宣通氣化，初未有加萊菔子者，惟此證之氣分虛而且郁，白虎湯中加人參可補其氣分之虛，再加萊菔子更可理其氣分之郁也。
至於萊菔子必須生用者，取其有升發之力也。
又須知此證不治以白虎湯而必治以白虎加人參湯者，不但為其氣分虛也，凡人外感之熱熾盛，真陰又復虧損，此乃極危險之證，此時若但用生地黃、玄參諸滋陰之品不能奏效，即將此等藥加於白虎湯中亦不能奏效，惟生石膏與人參並用，獨能於邪熱熾盛之時立復真陰，此所以傷寒汗吐下後與渴者治以白虎湯時，仲聖不加他藥而獨加人參也。
<h3>3．溫病兼吐瀉腿抽</h3>
族侄××，年五十三歲，於仲春下旬得溫病兼吐瀉，腿筋抽縮作疼。
<strong>病因</strong>
素為腿筋抽疼病，犯時即臥床不能起，一日在鋪中，舊病陡發，急乘車回寓，因腿疼出汗在路受風，遂成溫病，繼又吐瀉交作。
<strong>證候</strong>
表裡俱壯熱，嘔吐連連不止，飲水少許亦吐出，一日夜瀉十餘次。
得病已三日，小便滴瀝全無，腿疼劇時恆作號呼，其脈左部浮弦似有力，按之不實。
右部則弦長有力，重按甚硬，一息逾五至。
<strong>診斷</strong>
此證因陰分素虧血不榮筋，是以腿筋抽疼。
今又加以外感之壯熱，傳入陽明以灼耗其陰分，是以其脈象不為洪滑有力而為弦硬有力，此乃火盛陰虧之現象也。
其作嘔吐者，因其右脈弦硬且長，當有沖氣上衝，因致胃氣不下行而上逆也。
其小便不利大便滑瀉者，因陰虛腎虧不能漉水，水歸大腸是以下焦之氣化不能固攝也。
當用拙擬滋陰宣解湯以清熱、滋陰、調理二便，再加止嘔吐及舒筋定疼之品輔之。
<strong>處方</strong>
生懷山藥（一兩）　滑石（一兩）　生杭芍（一兩）　清半夏（四錢溫水淘三次）　碎竹茹（三錢）　淨青黛（二錢）　連翹（錢半）　蟬蛻（錢半）　甘草（三錢）　全蜈蚣（大者一條為末）
藥共十味，將前九味煎湯一大盅，送服蜈蚣細末，防其嘔吐俾分三次溫服，蜈蚣末亦分三次送服，服後口含生薑片以防噁心。
<strong>方解</strong>
方中用蟬蛻者，不但因其能托邪外出，因蟬之為物飲而不食，有小便無大便，是以其蛻亦有利小便固大便之力也。
用蜈蚣者，因其原善理腦髓神經，腿筋之抽疼，固由於肝血虛損不能榮筋，而與神經之分支在腿者，實有關係，有蜈蚣以理之，則神經不至於妄行也。
<strong>復診</strong>
將藥服後嘔吐未止，幸三次所服之藥皆未吐出，小便通下兩次，大便之瀉全止，腿疼已愈強半，表裡仍壯熱，脈象仍弦長有力。
為其滑瀉已愈，擬放膽用重劑以清陽明之熱，陽明胃之熱清，則嘔吐當自止矣。
<strong>處方</strong>
生石膏（三兩搗細）　生懷山藥（兩半）　生懷地黃（一兩）　生杭芍（五錢）　滑石（五錢）　碎竹茹（三錢）　甘草（三錢）
共煎湯一大碗，分四次溫飲下。
<strong>方解</strong>
按用白虎湯之定例，凡在汗吐下後當加人參。
此方中以生地黃代知母、生山藥代粳米，與石膏、甘草同用，斯亦白虎湯也。
而不加人參者，以其吐猶未止，加之恐助胃氣上升，於斯變通其方，重用生山藥至兩半，其沖和稠黏之液，既可代粳米和胃，其培脾滋腎之功，又可代人參補益氣血也。
至於用白虎湯而復用滑石、芍藥者，因二藥皆善通利小便，防其水飲仍歸大腸也。
且芍藥與甘草同用名甘草芍藥湯，仲聖用以復真陰，前方之小便得通，實芍藥之功居多（陰虛小便不利者，必重用芍藥始能奏效）。
矧弦為肝脈，此證之脈象弦硬，肝經必有熾盛之熱，而芍藥能生肝血、退肝熱，為柔肝之要藥，即為治脈象弦硬之要藥也。
<strong>三診</strong>
將藥分四次服完，表裡之熱退強半，腿疼全愈，脈象亦較前緩和，惟嘔吐未能全愈，猶噁心懶進飲食，幸其大便猶固。
俾先用生赭石細末兩半，煎湯一盅半，分三次溫飲下，飲至第二次後，覺胃脘開通，噁心全無，遂將赭石停飲，進稀米粥一大甌，遂又為疏方以清餘熱。
<strong>處方</strong>
生石膏（一兩搗細）　生懷山藥（一兩）　生懷地黃（一兩）　生杭芍（六錢）　甘草（二錢）
共煎湯兩盅，分兩次溫服下。
<strong>效果</strong>
將藥兩次服完，表裡之熱全消，大便通下一次，病遂脫然全愈。
惟其脈一息猶五至，知其真陰未盡復也。
俾用生懷山藥軋細過羅，每用七八錢或兩許，煮粥調以蔗糖，當點心服之。
若服久或覺發悶，可以送服西藥百布聖五分，若無西藥處，可用生雞內金細末三分代之。
<h3>4．溫病少陰證</h3>
劉××，二十五歲，於季春得溫病。
<strong>病因</strong>
自正二月間，心中恆覺發熱，懶於飲食，喜坐房陰乘涼，薄受外感，遂成溫病。
<strong>證候</strong>
初得病時，延近處醫者診治，閱七八日病勢益劇，精神昏憒，閉目蜷臥，似睡非睡，懶<strong>於言語，咽喉微疼，口唇乾裂，舌乾而縮，薄有黃苔欲黑，頻頻飲水不少濡潤，飲食懶進，一日之間，惟強飲米湯甌許，自言心中熱而且干，周身痠軟無力，撫其肌膚不甚發熱，體溫37.</strong>
8℃其脈六部皆微弱而沉，左部又兼細，至數如常，大便四日未行，小便短少赤澀。
<strong>診斷</strong>
此伏氣觸發於外，感而成溫，因腎臟虛損而竄入少陰也。
《內經》謂：「冬傷於寒，春必病溫」，此言冬時所受之寒甚輕，不能即時成為傷寒，恆伏於三焦脂膜之中，阻塞氣化之升降，暗生內熱，至春陽萌動之時，其所生之熱恆激發於春陽而成溫。
然此等溫病未必入少陰也。
《內經》又謂：「冬不藏精，春必病溫」，此言冬不藏精之人，因陰虛多生內熱，至春令陽回其內熱必益加增，略為外感激發，即可成溫病。
而此等溫病亦未必入少陰也。
惟其人冬傷於寒又兼冬不藏精，其所傷之寒伏於三焦，隨春陽而化熱，恆因其素不藏精乘虛而竄入少陰，此等證若未至春令即化熱竄入少陰，則為少陰傷寒，即傷寒少陰證二三日以上，宜用黃連阿膠湯者也。
若已至春令始化熱竄入少陰，當可名為少陰溫病，即溫病中內有實熱，脈轉微細者也。
誠以脈生於心，必腎陰上潮與心陽相濟，而後其跳動始有力。
蓋此證因溫邪竄入少陰，俾心腎不能相濟，是以內雖蘊有實熱，而脈轉微細，其咽喉疼者，因少陰之脈上通咽喉，其熱邪循經上逆也。
其唇裂舌乾而縮者，腎中真陰為邪熱遏抑不能上潮，而心中之亢陽益妄動上升以鑠耗其津液也。
至於心中發熱且發乾，以及大便燥結小便赤澀，亦無非陰虧陽亢之所致。
為其腎陰心陽不能相濟為功，是以精神昏憒，閉目蜷臥，煩人言語，此乃熱邪深陷氣化隔閡之候，在溫病中最為險證。
正不可因其脈象無火，身不甚熱，而視為易治之證也。
愚向擬有坎離互根湯可為治此病的方，今將其方略為加減俾與病候相宜。
<strong>處方</strong>
生石膏（三兩軋細）　野臺參（四錢）　生懷地黃（一兩）　生懷山藥（八錢）　玄參（五錢）　遼沙參（五錢）　甘草（三錢）　鮮茅根（五錢）
藥共八味，先將前七味煎十餘沸，再入鮮茅根煎七八沸其湯即成。
取清湯三盅，分三次溫服下，每服一次調入生雞子黃一枚。
此方若無鮮茅根，可用干茅根兩半，水煮數沸，取其湯代水煎藥。
<strong>方解</strong>
溫病之實熱，非生石膏莫解，輔以人參並能解邪實正虛之熱，再輔以地黃、山藥諸滋陰之品，更能解腎虧陰虛之熱。
且人參與滋陰之品同用，又能助腎陰上潮以解上焦之燥熱。
用雞子黃者，化學家謂雞子黃中含有副腎髓質之分泌素，為滋補腎臟最要之品也。
用茅根者，其涼而能散，用之作引，能使深入下陷之邪熱上出外散以消解無餘也。
<strong>復診</strong>
將藥三次服完，周身之熱度增高，脈象較前有力，似近洪滑，諸病皆見輕減，精神已振。
惟心中仍覺有餘熱，大便猶未通下，宜再以大劑涼潤之藥清之，而少佐以補氣之品。
<strong>處方</strong>
生石膏（一兩軋細）　大潞參（三錢）　生懷地黃（一兩）　玄參（八錢）　遼沙參（八錢）　大甘枸杞（六錢）　甘草（二錢）　鮮茅根（四錢）
藥共八味，先將前七味煎十餘沸，再入茅根煎七八沸其湯即成。
取清湯兩大盅，分兩次溫服下，每服一次調入生雞子黃一枚。
<strong>效果</strong>
將藥連服兩劑，大便通下，病遂全愈。
<strong>說明</strong>
此證之脈象沉細，是腎氣不能上潮於心，而心腎不交也。

迨服藥之後，脈近洪滑，是腎氣已能上潮於心而心腎相交也。
為其心腎相交，是以諸病皆見輕減，非若尋常溫病其脈洪大為增劇也。
<h3>5．溫病結胸</h3>
天津張姓叟，年近五旬，於季夏得溫熱結胸證。
<strong>病因</strong>
心有忿怒，繼復飽食，夜眠又當窗受風，晨起遂覺頭疼發熱，心下痞悶，服藥數次病益進。
<strong>證候</strong>
初但心下痞悶，繼則胸膈之間亦甚痞塞，且甚煩熱，其脈左部²弦，右部沉牢。
<strong>診斷</strong>
寒溫下早成結胸，若表有外感，里有瘀積，不知表散藥與消積藥並用，而專事開破以消其積，則外感乘虛而入亦可成結胸。
審證察脈，其病屬結胸無疑，然其結之非劇，本陷胸湯之義而通變治之可也。
<strong>處方</strong>
病者旬余輟工，家幾斷炊，愚憐其貧，為擬簡便之方，與以自制通徹丸（即牽牛軋取頭次末，水泛為小丸）五錢及自制離中丹兩半，俾先服通徹丸三錢，遲一點半鐘，若不覺藥力猛烈，再服下所餘二錢，候須臾再服離中丹三錢，服後多飲開水，俾出汗。
若痞塞開後，仍有餘熱者，將所餘離中丹分數次徐徐服之，每服後皆宜多飲開水取微汗。
<strong>效果</strong>
如法將兩種藥服下，痞塞與煩熱皆愈。
<h3>6．溫病結胸</h3>
天津趙××，年四十二歲，得溫病結胸證。
<strong>病因</strong>
季春下旬，因飯後有汗出受風，翌日頭疼，身熱無汗，心中發悶，醫者外散其表熱，內攻其發悶，服藥後表未汗解而熱與發悶轉加劇。
醫者見服藥無效，再疏方時益將攻破之藥加重，下大便一次，遂至成結胸證。
<strong>證候</strong>
胸中滿悶異常，似覺有物填塞，壓其氣息不能上達，且發熱嗜飲水，小便不利，大便日溏瀉兩三次。
其脈左部弦長，
右部中分似洪而重按不實，一息五至強。
<strong>診斷</strong>
此證因下早而成結胸，又因小便不利而致溏瀉，即其證脈合參，此乃上實下虛外感之熱兼挾有陰虛之熱也。
治之者宜上開其結，下止其瀉，兼清其內傷外感之熱庶可奏效。
<strong>處方</strong>
生懷山藥（一兩五錢）　生萊菔子（一兩搗碎）　滑石（一兩）　生杭芍（六錢）　甘草（三錢）
共煎湯一大盅，溫服。
<strong>復診</strong>
服藥後上焦之結已愈強半，氣息頗形順適，灼熱亦減，已不感渴，大便仍溏，服藥後下一次，脈象較前平和仍微數，遂再即原方略加減之。
<strong>處方</strong>
生懷山藥（一兩五錢）　生萊菔子（八錢搗碎）　滑石（八錢）　生杭芍（五錢）　甘草（三錢）
先用白茅根（鮮者更好）、青竹茹各二兩，同煎數沸，取湯以之代水煎藥。
<strong>效果</strong>
將藥煎服後，諸病皆愈，惟大便仍不實，俾每日用生懷山藥細末兩許，水調煮作茶湯，以之送服西藥百布聖五分，充作點心以善其後。
<h3>7．溫病</h3>
天津俞××，年過四旬，於孟夏得溫病。
<strong>病因</strong>
與人動氣爭鬧，頭面出汗為風所襲，遂成溫病。
<strong>證候</strong>
表裡俱發熱，胸膈滿悶有似結胸，呼吸甚覺不利，夜不能寐，其脈左右皆浮弦有力，舌苔白厚，大便三日未行。
<strong>診斷</strong>
此病系在太陽而連及陽明少陽也。
為其病在太陽，所以脈浮；為其連及陽明，所以按之有力；為其更連及少陽，是以脈浮有力而又兼弦也。
其胸膈滿悶呼吸不利者，因其怒氣溢於胸中，挾風邪痰飲凝結於太陽部位也。
宜外解太陽之表，內清陽明之熱，兼和解其少陽，更開蕩其胸膈，方為完全之策。
<strong>處方</strong>
生石膏（二兩搗細）　蔞仁（二兩炒搗）　生萊菔子（八錢搗碎）　天花粉（六錢）　蘇子（三錢炒搗）　連翹（三錢）　薄荷葉（二錢）　茵陳（二錢）　龍膽草（二錢）　甘草（二錢）
共煎湯一大盅，溫服後，復衾取微汗。
<strong>效果</strong>
服藥後閱一小時，遍身得汗，胸次豁然，溫熱全消，夜能安睡，脈已和平如常，惟大便猶未通下，俾但用西藥旃那葉一錢，開水浸服兩次，大便遂通下。
<h3>8．風溫</h3>
邑北境趙××，年近三旬，於孟秋得風溫病。(出汗兼受風吹，感冒)
<strong>病因</strong>
孟秋下旬，農人忙甚，因勞力出汗過多，覆在樹陰乘涼過度，遂得風溫病。
<strong>證候</strong>
胃熱氣逆，服藥多嘔吐。
因此屢次延醫服藥，旬余無效。
及愚診視，見其周身壯熱，心中亦甚覺熱，五六日間飲食分毫不進，大便數日未行。
問何不少進飲食？自言有時亦思飲食，然一切食物聞之皆臭惡異常，強食之即嘔吐，所以不能食也。
診其脈弦長有力，右部微有洪象，一息五至。
<strong>診斷</strong>
即此證脈相參，知其陽明腑熱已實，又挾沖氣上衝，所以不能進食，服藥亦多嘔也。
欲治此證當以清胃之藥為主，而以降沖之藥輔之。
則沖氣不上衝，胃氣亦必隨之下降，而嘔吐能止即可以受藥進食矣。
<strong>處方</strong>
生石膏（三兩搗細）　生赭石（一兩軋細）　知母（八錢）　潞黨參（四錢）　粳米（三錢）　甘草（二錢）
共煎湯一大碗，分三次溫服下。
<strong>方解</strong>
此方乃白虎加人參湯又加赭石，為其胃腑熱實故用白虎湯，為其嘔吐已久故加人參，為其沖胃上逆故又加赭石也。
<strong>效果</strong>
將藥三次服完，嘔吐即止，次日減去赭石，又服一劑，大便通下，熱退強半。
至第三日減去石膏一兩，加玄參六錢，服一劑，脈靜身涼，而仍分毫不能飲食，憎其臭味如前。
愚曉其家人曰：此病已愈，無須用藥，所以仍不飲食者，其胃氣不開也。
胃之食物莫如萊菔，可用鮮萊菔切絲香油炒半熟，而以蔥醬作湯勿過熟，少調以綠豆粉俾服之。
至湯作熟時，病人仍不肯服，迫令嘗少許，始知香美，須臾服盡兩碗，從此飲食復常。
病人謂其家人曰：吾從前服藥十餘劑，病未見愈，今因服萊菔湯而霍然全愈，若早知萊菔湯能如此治病，則吾之病不早愈乎？其家人不覺失笑。
<strong>附記</strong>
曾記弱冠時，比鄰有病外感痰喘者，延邑中老醫皮××，投以小青龍湯一劑喘即愈，然覺胸中似有霧氣瀰漫不能進食。
皮××曰，此乃濕氣充盛，是以胃氣不開也，此當投以開胃之劑。
為疏方，用《金匱》苓桂朮甘湯，煎服後未半刻，陡覺胸中陰霾頓開，毫無障礙，遂能進食，見者皆驚其用藥之神奇。
夫皮君能如此用藥，誠無愧名醫之目。
而益嘆經方之神妙，誠有不可令人思議者矣。
此因一用萊菔，一用古方，均開胃於頃刻之間，故附志之。
<h3>9．風溫兼伏氣化熱</h3>
天津陳××，年四十六歲，得風溫兼伏氣化熱病。
<strong>病因</strong>
因有事乘京奉車北上時，當仲夏歸途受風，致成溫熱病。
<strong>證候</strong>
其得病之翌日，即延為診視，起居如常，惟覺咽喉之間有熱上衝，咳嗽吐痰音微啞，周身似拘束痠軟。
脈象浮而微滑，右關重按甚實，知其證雖感風成溫，而其熱氣之上衝咽喉，實有伏氣化熱內動也。
若投以拙擬寒解湯原可一汗而愈。
然當此病之初起而遽投以石膏重劑，彼將疑而不肯服矣。
遂遷就為之擬方。
蓋醫以救人為目的，正不妨委曲以行其道也。
<strong>處方</strong>
薄荷葉（三錢）　青連翹（三錢）　蟬蛻（二錢）　知母（六錢）　玄參（六錢）　天花粉（六錢）　甘草（二錢）
共煎湯一大盅，溫服。
<strong>復診</strong>
翌日復延為診視，言服藥後周身得微汗，而表裡反大熱，咳嗽音啞益甚，何以服如此涼藥而熱更增加，將毋不易治乎？言之若甚恐懼者。
診其脈洪大而實，左右皆然，知非重用石膏不可。
因謂之曰：此病乃伏氣化熱，又兼有新感之熱，雖在初得亦必須用石膏清之方能治愈。
若果能用生石膏四兩，今日必愈，吾能保險也。
問石膏四兩一次全服乎？答曰：非也。
可分作數次服，病愈則停服耳。
為出方，蓋因其有恐懼之心，故可使相信耳。
<strong>處方</strong>
生石膏（四兩搗細）　粳米（六錢）
共煎湯至米熟，取湯四盅，分四次徐徐溫飲下。
病愈不必盡劑，飲至熱退而止。
大便若有滑瀉，尤宜將藥急停服。
<strong>復診</strong>
翌日又延為診視，相迎而笑曰：我今熱果全消矣，惟喉間似微覺疼，先生可再為治之。
問藥四盅全服乎？答曰：全服矣。
當服至三盅後，心猶覺稍熱，是以全服，且服後並無大便滑瀉之病，石膏真良藥也。
再診其脈已平和如常，原無須服藥，問其大便，三日猶未下行。
為開滋陰潤便之方，謂服至大便通後，喉疼亦必自愈，即可停藥勿服矣。
<h3>10．溫病兼痧疹</h3>
天津舒××，年四十五歲，於仲夏得溫病兼痧疹。
<strong>病因</strong>
舒××原精醫術，當溫疹流行之時，屢次出門為人診病，受其傳染因得斯病。
<strong>證候</strong>
其前數日皆系自治，屢次服表疹清熱之藥，疹已遍身出齊而熱仍不退，因求愚為診治。
其表裡俱覺發熱，且又煩躁異常，無片時寧靜，而其脈則微弱不起，舌苔薄而微黃，大便日行一次不幹不溏，小便赤澀短少。
<strong>診斷</strong>
此證當先有伏氣化熱，因受外感之傳染而激發，緣三焦脂膜竄入少陰遏抑腎氣，不能上與心火相濟，是以舌苔已黃，小便短赤，陽明腑熱已實，而其脈仍然無力也。
其煩躁異常者，亦因水火之氣不相交也。
此雖溫病，實與少陰傷寒之熱者無異，故其脈亦與少陰傷寒之脈同。
當治以白虎加人參湯，將原方少為變通，而再加托表疹毒之品輔之。
<strong>處方</strong>
生石膏（二兩搗細）　大潞參（四錢）　天花粉（八錢）　生懷山藥（八錢）　鮮茅根（四錢）　甘草（二錢）
共煎湯兩盅分兩次溫服下。
<strong>方解</strong>
此方即白虎加人參湯以花粉代知母，生山藥代粳米，而又加鮮茅根也。
花粉與知母，皆能清熱，而花粉於清熱之外又善解毒，山藥與粳米皆能和胃，而山藥於和胃之外又能滋腎。
方中之義，用白虎湯以治外感實熱，如此變通則兼能清其虛熱解其疹毒，且又助以人參更可治證實脈虛之熱，引以鮮茅根並可治溫病下陷之熱也。
<strong>復診</strong>
將藥煎服一劑，熱退強半，煩躁亦大輕減，可安睡片時。
至翌日過午，發熱煩躁又如舊，脈象仍然無力，因將生石膏改用三兩，潞參改用五錢，俾煎湯三盅，分三次溫飲下。
每飲一次，調入生雞子黃一枚。
服後其病亦見愈，旋又反復，且其大便一日兩次，知此寒涼之藥不可再服。
乃此時愚恍然會悟，得治此證之的方矣。
<strong>處方</strong>
鮮白茅根（六兩切碎）
添涼水五盅，在爐上煎一沸，即將藥罐離開爐眼，約隔三寸許，遲十分鐘再煎一沸，又離開爐眼，再遲十分鐘，視其茅根皆沉水底其湯即成。
若茅根不沉水底，可再煎一沸，約可取清湯三盅，乘熱頓飲之以得微汗方佳。
<strong>效果</strong>
此方如法服兩劑，其病脫然愈矣。
<strong>說明</strong>
按此證其伏氣之化熱，固在三焦，而毒菌之傳染，實先受於上焦，於斯毒熱相併隨上焦之如霧而瀰漫於全身之臟腑經絡不分界限。
茅根涼而能散，又能通達經絡臟腑無微不至。
惟性甚平和，非多用不能奏效。
是以一劑重用至六兩，其涼散之力，能將臟腑經絡間之毒熱盡數排出（茅根能微汗利小便，皆其排出之道路），毒熱清肅，煩躁自除矣。
愚臨證五十年，用白虎加人參湯時不知凡幾，約皆隨手奏效。
今此證兩次用之無效，而竟以鮮白茅根收其功，此非愚所素知，乃因一時會悟後則屢次用之皆效，故特詳之以為治溫疹者開一法門也。
若其脈象洪滑甚實者，仍須重用石膏清之，或石膏、茅根並用亦可。
又按白茅根必須用鮮者，且必如此煎法方效。
但依之成功多用可至十兩，少用亦須至四兩，不然此證前兩方中皆有茅根四錢未見效驗，其宜多用可知矣。
又藥房中若無鮮者，可自向窪中剖之，隨處皆有。
若剖多不能一時皆用，以濕土埋之永久不壞。
<h3>11．溫病兼勞力過度</h3>
族弟××，年三十八歲，於孟夏來津於旅次得溫病。
<strong>病因</strong>
時天氣炎熱，途中自挽鹿車，辛苦過力，出汗受風，至津遂成溫病。
<strong>證候</strong>
表裡俱覺甚熱，合目恆譫語，所言多勞力之事。
舌苔白厚，大便三日未行，脈象左部弦硬，右部洪實而浮，數逾五至。
<strong>診斷</strong>
此證因長途炎熱勞碌，臟腑間先有積熱，又為外感所襲，則其熱陡發。
其左脈弦硬者，勞力過度肝腎之陰分有傷也。
右部洪實者，陽明之腑熱已實也。
其洪實兼浮者，證猶連表也。
擬治以白虎加人參湯以玄參代知母，生山藥代粳米，更輔以透表之藥以引熱外出。
<strong>處方</strong>
生石膏（三兩搗細）　大潞參（四錢）　玄參（一兩）　生懷山藥（六錢）　甘草（三錢）　西藥阿斯匹林（一瓦）
將前五味共煎湯兩大盅，先溫服一盅，遲半點鐘將阿斯匹林用開水送下，俟汗出後再將所餘一盅分兩次溫服下。
<strong>效果</strong>
將藥服一盅後，即不作譫語，須臾將阿斯匹林服下，遍體得汗，繼又將所餘之湯藥徐徐服下，其病霍然全愈。
<strong>說明</strong>
白虎湯中以石膏為主藥，重用至三兩，所以治右脈之洪實也；於白虎湯中加人參更以玄參代知母，生山藥代粳米，退熱之中大具滋陰之力（石膏、人參並用，能於溫寒大熱之際，立復真陰），所以治左脈之弦硬也。
用藥如用兵，料敵詳審，步伍整齊，此所以戰則必勝也。
至於脈象兼浮，知其表證未罷，猶可由汗而解，遂佐以阿斯匹林之善透表者以引之出汗，此所謂因其病機而利導之也。
若無阿斯匹林之處，於方中加薄荷葉一錢，連翹二錢，亦能出汗。
<h3>12．溫病兼下痢</h3>
天津範姓媼，年過五旬，得溫病兼下痢證。
<strong>病因</strong>
家務勞心，恆動肝火，時當夏初，肝陽正旺，其熱下迫，遂患痢證。
因夜間屢次入<del>廁</del>厠，又受感冒兼發生溫病。
<strong>證候</strong>
表裡皆覺發熱，時或作渴，心中煩躁，腹中疼甚劇，恆作呻吟。
晝夜下痢十餘次，旬日之後系純白痢，其舌苔厚欲黃，屢次延醫服藥，但知治痢且用開降之品，致身體虛弱臥不能起，其脈左右皆弦而有力，重按不實，搏近五至。
<strong>診斷</strong>
此病因肝火甚盛，兼有外感之熱已入陽明，所以脈象弦而有力。
其按之不實者，因從前服開降之藥過多也。
其腹疼甚劇者，因弦原主疼，茲則弦而且有力，致腹中氣化不和故疼甚劇也。
其煩躁者，因下久陰虛，腎氣不能上達與心相濟，遂不耐肝火溫熱之灼耗，故覺煩躁也。
宜治以清溫涼肝之品，而以滋陰補正之藥輔之。
<strong>處方</strong>
生杭芍（一兩）　滑石（一兩）　生懷山藥（一兩）　天花粉（五錢）　山楂片（四錢）　連翹（三錢）　甘草（三錢）
共煎湯一大盅，溫服。
<strong>復診</strong>
將藥煎服一劑，溫熱已愈強半，下痢腹疼皆愈，脈象亦見和緩，擬再用涼潤滋陰之劑，以清其餘熱。
<strong>處方</strong>
生懷山藥（一兩）　生杭芍（六錢）　天花粉（五錢）　生懷地黃（五錢）　玄參（五錢）　山楂片（三錢）　連翹（二錢）　甘草（二錢）
共煎湯一大盅，溫服。
<strong>效果</strong>
將藥連服兩劑，病遂全愈。
惟口中津液短少，恆作渴，運動乏力，俾用生懷山藥細末煮作茶湯，兌以鮮梨自然汁，當點心服之，日兩次，浹辰之間當即可復原矣。
蓋山藥原善滋陰，而其補益之力又能培養氣化之虛耗。
惟其性微溫，恐與病後有餘熱者稍有不宜，借鮮梨自然汁之涼潤以相濟為用，則為益多矣。
<h3>13．溫病兼腦膜炎</h3>
天津侯姓幼男，年八歲，得熱病兼腦膜炎。
<strong>病因</strong>
蒙學暑假乍放，幼童貪玩，群在烈日中䮝戲，出汗受風，遂得斯證。
<strong>證候</strong>
閉目昏昏，呼之不應，周身灼熱無汗，其脈洪滑而長，兩寸尤盛。
其母言病已三日，昨日猶省人事，惟言心中發熱，至夜間即昏無知覺。
然以水灌之猶知下咽，問其大便三日未行。
<strong>診斷</strong>
此溫熱之病，陽明腑熱已實，其熱循經上升兼發生腦膜炎也。
腦藏神明主知覺，神經因熱受傷，是以知覺全無，宜投以大劑白虎湯以清胃腑之熱，而復佐以輕清之品，以引藥之涼力上行，則腦中之熱與胃腑之熱全清，神識自明瞭矣。
<strong>處方</strong>
生石膏（三兩搗細）　知母（八錢）　連翹（三錢）　茵陳（錢半）　甘草（三錢）　粳米（五錢）
煎至米熟其湯即成。
取清汁三茶杯，徐徐分三次溫服，病愈無須盡劑。
<strong>效果</strong>
服至兩次已明瞭能言，自言心中猶發熱，將藥服完，其熱遂盡消，霍然全愈。
<h3>14．溫熱泄瀉</h3>
天津錢姓幼男，年四歲，於孟秋得溫熱兼泄瀉，病久不愈。
<strong>病因</strong>
季夏感受暑溫，服藥失宜，熱留陽明之腑，久則灼耗胃陰，嗜涼且多嗜飲水，延至孟秋，上熱未清，而下焦又添泄瀉。
<strong>證候</strong>
形狀瘦弱已極，周身灼熱，飲食少許則噁心欲嘔吐。
小便不利，大便一晝夜十餘次，多系稀水，臥不能動，哭泣無聲，脈數十至且無力（四歲時，當以七至為正脈），指紋現淡紅色，已透氣關。
<strong>診斷</strong>
此因外感之熱久留耗陰，氣化傷損，是以上焦發熱懶食，下焦小便不利而大便泄瀉也。
宜治以滋陰、清熱、利小便兼固大便之劑。
<strong>處方</strong>
生懷山藥（一兩五錢）　滑石（一兩）　生杭芍（六錢）　甘草（三錢）
煎湯一大盅，分數次徐徐溫服下。
<strong>方解</strong>
此方即拙擬滋陰清燥湯也。
原方生山藥是一兩，今用兩半者，因此幼童瘦弱已極，氣化太虛也。
方中之義，山藥與滑石同用，一利小便，一固大便，一滋陰以退虛熱，一瀉火以除實熱。
芍藥與甘草同用，甘苦化合，味近人參，能補益氣化之虛損。
而芍藥又善滋肝腎以利小便，甘草又善調脾胃以固大便，是以彙集而為一方也。
<strong>效果</strong>
將藥連服兩劑，熱退瀉止，小便亦利，可進飲食，惟身體羸瘦不能遽復。
俾用生懷山藥細末七八錢許，煮作粥，調以白糖，作點心服之。
且每次送西藥百布聖一瓦，如此將養月餘始胖壯。
<h3>15．溫病兼虛熱</h3>
山西高××，年二十八歲，客居天津，於仲秋得溫病。
<strong>病因</strong>
朋友招飲，飲酒過度，又多喝熱茶，周身出汗，出外受風。
<strong>證候</strong>
周身骨節作疼，身熱39.4℃，心中熱而且渴，舌苔薄而微黃。
大便乾燥，小便短赤，時或干嗽，身體痠軟殊甚，動則弦暈，脈數逾五至，浮弦無力。
自始病至此已四十日矣，屢次延醫服藥無效。
<strong>診斷</strong>
此證乃薄受外感，並非難治之證。
因治療失宜，已逾月而外表未解，內熱自不能清。
病則懶食，又兼熱久耗陰，遂由外感之實熱，釀成內傷之虛熱，二熱相併，則愈難治矣。
斯當以大滋真陰之藥為主，而以解表瀉熱之藥佐之。
<strong>處方</strong>
生懷山藥（一兩）　生懷地黃（一兩）　玄參（一兩）　沙參（六錢）　生杭芍（六錢）　大甘枸杞（五錢）　天冬（五錢）　天花粉（五錢）　滑石（三錢）　甘草（三錢）
共煎湯一大碗，分三次溫飲下，其初飲一次時，先用白糖水送服西藥阿斯匹林半瓦，然後服湯藥。
<strong>復診</strong>
初服藥一次後，周身得汗，骨節已不覺疼，二次三次繼續服完，熱退強半，小便通暢，脈已不浮弦，跳動稍有力，遂即原方略為加減，俾再服之。
<strong>處方</strong>
生懷山藥（一兩）　生懷地黃（八錢）　玄參（六錢）　沙參（六錢）　大甘枸杞（六錢）　天門冬（六錢）　滑石（三錢）　甘草（二錢）　真阿膠（三錢搗碎）
藥共九味，先將前八味煎湯兩大盅，去渣入阿膠融化，分兩次溫服。
其服初次時，仍先用白糖水送服阿斯匹林三分之一瓦。
此方中加阿膠者，以其既善滋陰，又善潤大便之乾燥也。
<strong>效果</strong>
將藥先服一次，周身又得微汗，繼將二分服下，口已不渴，其日大便亦通下，便下之後，頓覺精神清爽，灼熱全無，病遂從此愈矣。
<strong>說明</strong>
方中重用大隊涼潤之品，滋真陰即以退虛熱，而復以阿斯匹林解肌、滑石利小便者，所以開實熱之出路也。
至於服阿斯匹林半瓦，即遍身得汗者，因體虛者其汗易出，而心有燥熱之人，得涼藥之濡潤亦恆自出汗也。
<h3>16．溫病體虛</h3>
遼寧劉××幼子，年七歲，於暮春得溫病。
<strong>病因</strong>
因赴澡塘洗澡，汗出未竭，遽出冒風，遂成溫病。
病初得時，醫者不知，用辛涼之藥解飢，而竟用溫熱之藥為發其汗，迨汗出遍體，而灼熱轉劇。
又延他醫遽以承氣下之，病尤加劇，因其無可下之證而誤下也。
從此不敢輕於服藥，遲延數日見病勢浸增，遂延愚為診視，其精神昏憒間作譫語，氣息微喘，肌膚灼熱。
問其心中亦甚覺熱，唇乾裂有凝血，其舌苔薄而黃，中心乾黑，頻頻飲水不能濡潤。
其脈弦而有力，搏近六至，按之不實，而左部尤不任重按，其大便自服藥下後未行。
<strong>診斷</strong>
此因誤汗誤下，傷其氣化，兼溫熱既久陰分虧耗，乃邪實正虛之候也。
宜治以大劑白虎加人參湯。
以白虎湯清其熱，以人參補其虛，再加滋陰之品數味，以滋補陰分之虧耗。
<strong>處方</strong>
生石膏（四兩搗細）　知母（一兩）　野黨參（五錢）　大生地黃（一兩）　生懷山藥（七錢）　玄參（四錢）　甘草（三錢）
共煎湯三大盅，分三次溫飲下。
病愈者勿須盡劑，熱退即停服。
白虎加人參湯中無粳米者，因方中有生山藥可代粳米和胃也。
<strong>效果</strong>
三次將藥服完，溫熱大減，神已清爽。
大使猶未通下，心中猶覺發熱，診其脈仍似有力，遂將原方去山藥仍煎三盅，俾徐徐溫飲下，服至兩盅大便通下，遂停藥勿服，病全愈。
<h3>17．溫熱腹疼兼下痢</h3>
天津張姓媼，年過五旬，先得溫病，腹疼即又下痢。
<strong>病因</strong>
因其夫與子相繼病，故屢次傷心，蘊有內熱，又當端陽節後，天氣乾熱非常，遂得斯證。
<strong>證候</strong>
腹中攪疼，號呼輾轉不能安臥，周身溫熱，心中亦甚覺熱，為其臥不安枕，手足擾動，脈難細診，其大致總近熱象，其舌色紫而干，舌根微有黃苔，大便兩日未行。
<strong>診斷</strong>
此乃因日日傷心，身體虛損，始則因痛悼而臟腑生熱，繼則因熱久耗陰而更生虛熱，繼又因時令之燥熱內侵與內蘊之熱相併，激動肝火下迫腹中，是以作疼，火熱熾盛，是以表裡俱覺發熱。
此宜清其溫熱，平其肝火，理其腹疼，更宜防其腹疼成痢也。
<strong>處方</strong>
先用生杭芍一兩、甘草三錢，煎湯一大盅，分兩次溫服。
每次送服衛生防疫寶丹四十粒，約點半鐘服完兩次，腹已不疼。
又俾用連翹一兩、甘草三錢，煎湯一大盅，分作三次溫服。
每次送服拙擬離中丹三錢，囑約兩點鐘溫服一次。
<strong>復診</strong>
翌日晚三點鐘，復為診視，閉目昏昏，呼之不應。
其家人言，前日將藥服完裡外之熱皆覺輕減，午前精神頗清爽，午後又漸發潮熱，病勢一時重於一時。
前半點鐘呼之猶知答應，茲則大聲呼之亦不應矣。
又自黎明時下膿血，至午後已十餘次，今則將近兩點鐘未見下矣。
診其脈左右皆似大而有力，重按不實，數近六至，知其身體本虛，又因屢次下痢，更兼外感實熱之灼耗，是以精神昏憒，分毫不能支持也。
擬放膽投以大劑白虎加人參湯，復即原方略為加減，俾與病機適宜。
<strong>處方</strong>
生石膏（三兩搗細）　野臺參（五錢）　生杭芍（一兩）　生懷地黃（一兩）　甘草（三錢）　生懷山藥（八錢）
共煎湯三盅，分三次徐徐溫服下。

此方系以生地黃代原方中知母，生山藥代原方中粳米，而又加芍藥。
以芍藥與方中甘草並用，即《傷寒論》中甘草芍藥湯，為仲聖復真陰之妙方。
而用於此方之中，又善治後重腹疼，為治下痢之要藥也。
<strong>復診</strong>
將藥三次服完後，時過夜半，其人豁然省悟，其家人言自診脈疏方後，又下膿血數次，至將藥服完，即不復下膿血矣。
再診其脈，大見和平，問其心中，仍微覺熱，且覺心中怔忡不安。
擬再治以涼潤育陰之劑，以清餘熱，而更加保合氣化之品，以治其心中怔忡。
<strong>處方</strong>
玄參（一兩）　生杭芍（六錢）　淨萸肉（六錢）　生龍骨（六錢搗碎）　生牡蠣（六錢搗碎）　沙參（四錢）　酸棗仁（四錢炒搗）　甘草（二錢）
共煎湯兩盅，分兩次溫服。
每服一次，調入生雞子黃一枚。
<strong>效果</strong>
將藥連服三劑，餘熱全消，心中亦不復怔忡矣。
遂停服湯藥，俾用生懷山藥細末一兩弱，煮作茶湯少兌以鮮梨自然汁，當點心服之以善其後。
<strong>說明</strong>
溫而兼痢之證，愚治之多矣，未有若此證之劇者。
蓋此證腹疼至輾轉號呼不能診脈，不但因肝火下迫欲作痢也，實兼有外感毒癘之氣以相助為虐。
故用芍藥以瀉肝之熱，甘草之緩肝之急，更用衛生防疫寶丹以驅逐外侵之邪氣。
迨腹疼已愈，又恐其溫熱增劇，故又俾用連翹、甘草煎湯，送服離中丹以清其溫熱，是以其證翌日頭午頗見輕。
若即其見輕時而早為之診脈服藥，原可免後此之昏沉，乃因翌日相延稍晚，竟使病勢危至極點，後幸用藥得宜，猶能挽回，然亦險矣。
諺有「走馬看傷寒」，言其病勢變更之速也。
至治溫病亦何獨不然哉。
又此證過午所以如此加劇者，亦以其素本陰虛，又自黎明下痢膿血多次，則虛而益虛，再加以陰虧之虛熱，與外感之實熱相併，是以其精神即不能支持。
所賴方中藥味無多，而舉凡虛熱實熱及下痢所生之熱，兼顧無遺，且又煎一大劑分三次溫飲下，使藥力前後相繼，此古人一煎三服之法。
愚遵此法以挽回險證救人多矣。
非然者則劑輕原不能挽回重病，若劑重作一次服病人又將不堪。
惟將藥多煎少服，病愈不必盡劑，此以小心行其放膽，洵為挽回險病之要著也。
<h3>18．溫病兼下痢</h3>
袁姓婦，年三十六歲，得溫病兼下痢證。
<strong>病因</strong>
仲秋乘火車赴保定歸母家省視，往來辛苦，路間又兼受風，遂得溫病兼患下痢。
<strong>證候</strong>
周身壯熱，心中熱而且渴，下痢赤多白少，後重腹疼，一晝夜十餘次，舌苔白厚，中心微黃，其脈左部弦硬，右部洪實，一息五至。
<strong>診斷</strong>
此風溫之熱已入陽明之腑，是以右脈洪實，其熾盛之肝火下迫腸中作痢，是以左脈弦硬。
夫陽明脈實而渴者，宜用白虎加入參湯，因其肝熱甚盛，證兼下痢，又宜以生山藥代粳米以固下焦氣化，更輔以涼肝調氣之品，則溫與痢庶可並愈。
<strong>處方</strong>
生石膏（三兩搗細）　野黨參（四錢）　生懷山藥（一兩）　生杭芍（一兩）　知母（六錢）　白頭翁（五錢）　生麥芽（四錢）　甘草（四錢）
將藥煎湯三盅，分三次溫飲下。
<strong>復診</strong>
將藥分三次服完，溫熱已退強半，痢疾已愈十之七八，腹已不疼，脈象亦較前和平，遂即原方略為加減俾再服之。
<strong>處方</strong>
生石膏（二兩搗細）　野臺參（三錢）　生懷山藥（八錢）　生杭芍（六錢）　知母（五錢）　白頭翁（五錢）　秦皮（三錢）　甘草（三錢）
共煎湯兩盅，分兩次溫服下。
<strong>效果</strong>
將藥煎服兩劑，諸病皆愈，惟脈象似仍有餘熱，胃中似不開通懶於飲食。
俾用鮮梨、鮮藕、萊菔三者等分，切片煮汁，送服益元散三錢許，日服兩次，至三次則喜進飲食，脈亦和平如常矣。
<strong>說明</strong>
凡溫而兼痢之證，最為難治。
蓋溫隨下痢深陷而永無出路，即痢為溫熱所灼而益加疼墜，惟石膏與人參並用，能升舉下陷之溫邪，使之徐徐上升外散。
而方中生山藥一味，在白虎湯中能代粳米以和胃，在治痢藥中又能固攝下焦氣化，協同芍藥、白頭翁諸藥以潤肝滋腎，從容以奏膚功也。
至於麥芽炒用之為消食之品，生用之不但消食實能舒發肝氣，宣散肝火，而痢病之後重可除也。
至後方加秦皮者，取其性本苦寒，力善收澀，借之以清熱補虛，原為痢病將愈最宜之品。
是以《傷寒論》白頭翁湯中亦借之以清厥陰熱痢也。
<h3>19．溫病兼下痢</h3>
天津姚姓媼，年六旬有二，於孟秋得溫病兼下痢。
<strong>病因</strong>
孟秋天氣猶熱，且自覺心中有火，多食瓜果，又喜當風乘涼，遂致病溫兼下痢。
<strong>證候</strong>
周身灼熱，心中熱且渴，連連呻吟不止，一日夜下痢十二三次，赤白參半，後重腹疼，飲食懶進，噁心欲嘔，其脈左部弦而兼硬，右部似有力而重按不實，數近六至。
延醫治療近旬日，病益加劇。
<strong>診斷</strong>
其左脈弦而兼硬者，肝血虛而膽火盛也。
其右脈似有力而重按不實者，因其下痢久而氣化已傷，外感之熱又侵入陽明之腑也。
其數六至者，緣外感之熱灼耗已久，而其真陰大有虧損也。
證脈合參，此乃邪實正虛之候。
擬用拙定通變白虎加人參湯，及通變白頭翁湯二方相併治之。
<strong>處方</strong>
生石膏（二兩搗細）　野臺參（四錢）　生懷山藥（一兩）　生杭芍（一兩）　白頭翁（四錢）　金銀花（四錢）　秦皮（二錢）　生地榆（二錢）　甘草（二錢）　廣三七（二錢軋細）　鴉膽子（成實者五十粒去皮）
共藥十一味，先用白糖水送服三七、鴉膽子各一半，再將余藥煎湯兩盅，分兩次溫服下。
至煎渣再服時，亦先服所餘之三七、鴉膽子。
<strong>復診</strong>
將藥煎服日進一劑，服兩日表里之熱皆退，痢變為瀉，仍稍帶痢，瀉時仍覺腹疼後重而較前輕減，其脈象已近平和，此宜以大劑溫補止其泄瀉，再少輔以治痢之品。
<strong>處方</strong>
生懷山藥（一兩）　炒懷山藥（一兩）　龍眼肉（一兩）　大雲苓片（三錢）　生杭芍（三錢）　金銀花（三錢）　甘草（二錢）
共煎湯一大盅，溫服。
<strong>效果</strong>
將藥煎服兩劑，痢已淨盡而瀉未全愈，遂即原方去金銀花、芍藥，加白朮三錢，服兩劑其瀉亦愈。
<h3>20．暑溫兼泄瀉</h3>
天津侯姓學徒，年十三歲，得暑溫兼泄瀉。
<strong>病因</strong>
季夏天氣暑熱，出門送藥受暑，表裡俱覺發熱，兼頭目眩暈。
服藥失宜，又兼患泄瀉。
<strong>證候</strong>
每日泄瀉十餘次，已逾兩旬，而心中仍覺發熱懶食，周身痠軟無力，時或怔忡，小便赤澀發熱，其脈左部微弱，右部重按頗實，搏近六至。
<strong>診斷</strong>
此暑熱鬱於陽明之腑，是以發熱懶食，而肝腎氣化不舒，是以小便不利致大便泄瀉也。
當清瀉胃腑，調補肝腎，病當自愈。
<strong>處方</strong>
生懷山藥（兩半）　滑石（一兩）　生杭芍（六錢）　淨萸肉（四錢）　生麥芽（三錢）　甘草（三錢）
共煎湯一大盅，溫服。
<strong>復診</strong>
服藥一劑瀉即止，小便通暢，惟心中猶覺發熱，又間有怔忡之時，遂即原方略為加減俾再服之。
<strong>處方</strong>
生懷山藥（一兩）　生懷地黃（一兩）　淨萸肉（八錢）　生杭芍（六錢）　生麥芽（二錢）　甘草（二錢）
共煎湯一大盅，溫服。
<strong>效果</strong>
將藥連服兩劑，其病霍然全愈。
<strong>說明</strong>
初次所用之方，即拙擬之滋陰清燥湯加山萸肉、生麥芽也。

從來寒溫之熱傳入陽明，其上焦燥熱下焦滑瀉者，最為難治，因欲治其上焦之燥熱，則有礙下焦之滑瀉；欲補其下焦之滑瀉，則有礙上焦之燥熱，是以醫者對之恆至束手。
然此等證若不急為治愈，則下焦滑瀉愈久，上焦燥熱必愈甚，是以本屬可治之證，因稍為遲延竟至不可救者多矣。
惟拙擬之滋陰清燥湯，山藥與滑石並用，一補大便，一利小便。
而山藥多液，滑石性涼，又善清上焦之燥熱，更輔以甘草、芍藥以復其陰（仲景謂作甘草芍藥湯以復其陰），陰復自能勝燥熱，而芍藥又善利小便，甘草亦善調大便，彙集四味為方，凡遇證之上焦燥熱下焦滑瀉者，莫不隨手奏效也。
間有陽明熱實，服藥後滑瀉雖止而燥熱未盡清者，不妨繼服白虎湯。
其熱實體虛者，或服白虎加人參湯，若慮其復作滑瀉，可於方中仍加滑石三錢，或更以生山藥代粳米煎取清湯，一次只飲一大口，徐徐將藥服完，其熱全消，亦不至復作滑瀉。
愚用此法救人多矣，滋陰清燥湯後，附有治愈多案可參觀也。
至此案方中加萸肉、生麥芽者，因其肝脈弱而不舒，故以萸肉補之，以生麥芽調之，所以遂其條達之性也。
至於第二方中為瀉止小便已利，故去滑石。
為心中猶怔忡，故將萸肉加重。
為猶有餘熱未清，故又加生地黃。
因其餘熱無多，如此治法已可消除淨盡，無須服白虎湯及白虎加人參湯也。
<h3>21．溫病</h3>
武清縣孫××，年三十三歲，於孟秋時得溫病。
<strong>病因</strong>
未病之前，心中常覺發熱，繼因飯後有汗，未暇休息，陡有急事冒風出門，致得溫病。
<strong>證候</strong>
表裡俱覺壯熱，嗜飲涼水、食涼物，舌苔白厚，中心已黃，大便乾燥，小便短赤，脈象洪長有力，左右皆然，一分鐘七十八至。
<strong>診斷</strong>
此因未病之先已有伏氣化熱，或有暑氣之熱內伏，略為外感所激，即表裡陡發壯熱，一兩日間陽明府熱已實，其脈之洪長有力是明徵也。
擬投以大劑白虎湯，再少佐以宣散之品。
<strong>處方</strong>
生石膏（四兩搗細）　知母（一兩）　鮮茅根（六錢）　青連翹（三錢）　甘草（三錢）　粳米（三錢）
共煎湯三盅，分三次溫服下。
<strong>復診</strong>
將藥分三次服完，表裡之熱分毫未減，脈象之洪長有力亦仍舊，大便亦未通下。
此非藥不對證，乃藥輕病重藥不勝病也。
夫石膏之性《神農本草經》原謂其微寒，若遇陽明大熱之證，當放膽用之。
擬即原方去連翹加天花粉，再將石膏加重。
<strong>處方</strong>
生石膏（六兩）　知母（一兩）　天花粉（一兩）　鮮茅根（六錢）　甘草（四錢）　粳米（四錢）
共煎湯三大盅，分三次溫服下。
<strong>復診</strong>
將藥分三次服完，下燥糞數枚，其表裡之熱仍然不退，脈象亦仍有力。
愚謂孫××曰：餘生平治寒溫實熱證，若屢次治以大劑白虎湯而其熱不退者，恆將方中石膏研極細，將余藥煎湯送服即可奏效。
今此證正宜用此方，孫××亦以為然。
<strong>處方</strong>
生石膏（二兩研極細）　生懷山藥（二兩）　甘草（六錢）
將山藥、甘草煎湯一大碗，分多次溫服。
每次送服石膏末二錢許，熱退勿須盡劑，即其熱未盡退，若其大便再通下一次者，亦宜將藥停服。
<strong>效果</strong>
分六次將湯藥飲完，將石膏送服強半，熱猶未退，大便亦未通下，又煎渣取湯兩盅，分數次送服石膏末，甫完，陡覺表裡熱勢大增。
時當夜深，不便延醫。
孫××自持其脈弦硬異常，因常閱《衷中參西錄》，知脈雖有力而無洪滑之象者，用白虎湯時皆宜加人參，遂急買高麗參五錢，煮湯頓飲下，其脈漸漸和緩，熱亦漸退，至黎明其病霍然全愈矣。
<strong>說明</strong>
按傷寒定例，凡用白虎湯若在汗吐下後及渴者，皆宜加人參。
細詢此證之經過始知曾發大汗一次，此次所服之藥雖非白虎湯原方，實以山藥代粳米，又以石膏如此服法，其力之大，可以不用知母是其方亦白虎湯也。
若早加黨參數錢，與山藥、甘草同煎湯以送服石膏，當即安然病愈。
乃因一時疏忽，並未見及，猶幸病者自知醫理以挽回於末路。
此雖白虎湯與人參前後分用之，仍不啻同時並用之也。

此證加人參於白虎湯中其益有三：發汗之後人之正氣多虛，人參大能補助正氣，俾正氣壯旺自能運化藥力以勝邪，其為益一也；又發汗易傷津液，津液傷則人之陰分恆因之虧損。
人參與石膏並用，能於邪熱熾盛之時滋津液以復真陰，液滋陰復則邪熱易退，其為益二也；又用藥之法，恆熱因涼用涼因熱用，《內經》所謂伏其所因也。
此證用山藥、甘草煎湯送服石膏之後，病則純熱，藥則純涼，勢若冰炭不相容，是以其熱益激發而暴動。
加人參之性溫者以為之作引，此即涼因熱用之義，為涼藥中有熱藥引之以消熱，而後熱不格拒轉與化合，熱與涼藥化合則熱即消矣，此其為益三也。
統此三益觀之，可曉然於此病之所以愈，益嘆仲聖制方之妙。
即約略用之，亦可挽回至險之證也。
<h3>22．溫病兼項後作疼</h3>
李姓媼，年八旬有三，於孟夏得溫病，兼項後作疼。
<strong>病因</strong>
飯後頭面有汗，忽隔窗紗透入涼風，其汗遂閉，因得斯證。
<strong>證候</strong>
項疼不能轉側，並不能俯仰，周身發灼熱，心中亦熱，思涼物，脈象左部弦而長，右部則弦硬有力，大便乾燥，小便短少。
<strong>診斷</strong>
此因汗出腠理不閉，風襲風池、風府，是以項疼，因而成風溫也。
高年之脈，大抵弦細，因其氣虛所以無甚起伏，因其血液短少，是以細而不濡，至於弦硬而長有力，是顯有溫熱之現象也。
此當清其實熱而輔以補正兼解表之品。
<strong>處方</strong>
生石膏（一兩軋細）　野臺參（三錢）　生懷地黃（一兩）　生懷山藥（五錢）　玄參（三錢）　沙參（三錢）　連翹（二錢）
西藥阿斯匹林一瓦，先將阿斯匹林用白糖水送下，繼將中藥煎湯一大盅，至甫出汗時，即將湯藥乘熱服下。
<strong>效果</strong>
如法將藥服下後，周身得汗，表裡之熱皆退，項之疼大減，而仍未脫然。
俾每日用阿斯匹林一瓦強（約三分），分三次用白糖水送下，隔四點鐘服一次。
若初次服後微見汗者，後兩次宜少服，如此兩日，項疼全愈。
蓋阿斯匹林不但能發汗去熱，且能為熱性關節疼痛之最妙藥也。
<h3>23．溫病兼脅疼</h3>
天津李××，年三十八歲，於孟冬上旬得溫病。
<strong>病因</strong>
其妻於秋間病故，子女皆幼，處處須自經管，傷心又兼勞心，遂致暗生內熱，薄受外感，遽成溫病。
<strong>證候</strong>
初得時，即表裡俱熱，醫者治以薄荷、連翹、菊花諸藥，服後微見汗，病稍見輕。
至再診時，病人自覺呼吸短氣，此氣鬱不舒也，醫者誤以為氣虛，遂於清熱藥中加黨參以補其氣，服後右脅下陡然作疼，徹夜不能臥，亦不能眠，心中發熱，舌苔白厚，大便四日未行，其左右脈皆弦，右部尤弦而有力，一分鐘八十二至。
<strong>診斷</strong>
凡脈象弦者主疼，又主血液短少，此證之右脅非常疼痛，原為證脈相符，而其傷心勞心以致暗生內熱者，其血液必然傷損，此亦證脈相符也。
其右脈弦而有力者，外感之熱已入陽明之府也。
擬治以白虎湯而輔以開鬱滋陰之品。
<strong>處方</strong>
生石膏（二兩軋細）　知母（八錢）　玄參（八錢）　天冬（八錢）　川楝子（五錢搗碎）　生萊菔子（五錢搗碎）　連翹（三錢）　甘草（二錢）　粳米（三錢）
共煎湯兩大盅，分兩次溫服下。
<strong>復診</strong>
將藥服完，熱退強半，脅疼已愈三分之二，脈象變為浮弦，惟胸膈似覺鬱悶，大便猶未通下。
再治以寬胸清熱潤燥之劑，為其脈浮有還表之象，宜再少加透表之藥以引之外出，其病當由汗而解。
<strong>處方</strong>
糖栝蔞（二兩切碎）　生石膏（一兩搗細）　知母（五錢）　玄參（五錢）　連翹（三錢）　川楝子（四錢搗碎）　甘草（二錢）
共煎湯兩盅，分二次溫服下。
其服完兩次之後，遲一點鐘再服西藥阿斯匹林一瓦。
溫復以取微汗。
<strong>效果</strong>
如法將藥服完，果周身皆得微汗，病若失，其大便亦通下矣。
<h3>24．風溫兼喘促</h3>
遼寧赫姓幼子，年五歲，得風溫兼喘促證。
<strong>病因</strong>
季春下旬，在外邊䮝戲，出汗受風，遂成溫病。
醫治失宜，七八日間又添喘促。
<strong>證候</strong>
面紅身熱，喘息極迫促，痰聲漉漉，目似不瞬。
脈象浮滑，重按有力。
指有紫紋，上透氣關，啟口視其舌苔白而潤。
問其二便，言大便兩日未行，小便微黃，然甚通利。
<strong>診斷</strong>
觀此證狀況已危至極點，然脈象見滑，雖主有痰亦足徵陰分充足。
且視其身體胖壯，知猶可治，宜用《金匱》小青龍加石膏湯，再加杏仁、川貝以利其肺氣。
<strong>處方</strong>
麻黃（一錢）　桂枝尖（一錢）　生杭芍（三錢）　清半夏（二錢）　杏仁（二錢去皮搗碎）　川貝母（二錢搗碎）　五味子（一錢搗碎）　乾薑（六分）　細辛（六分）　生石膏（一兩搗細）
共煎湯一大盅，分兩次溫服下。
<strong>方解</strong>
《金匱》小青龍加石膏湯，原治肺脹咳而上氣煩躁而喘，然其石膏之分量，僅為麻桂三分之二（《金匱》小青龍加石膏湯，其石膏之分量原有差誤，曾詳論之），而此方中之生石膏則十倍於麻桂，誠以其面紅身熱，脈象有力，若不如此重用石膏，則麻、桂、薑、辛之熱，即不能用矣。
又《傷寒論》小青龍湯加減之例，喘者去麻黃加杏仁，今加杏仁而不去麻黃者，因重用生石膏以監製麻黃則麻黃即可不去也。
<strong>復診</strong>
將藥服盡一劑，喘愈強半，痰猶壅盛，肌膚猶灼熱，大便猶未通下，脈象仍有力，擬再治以清熱利痰之品。
<strong>處方</strong>
生石膏（二兩搗細）　栝蔞仁（二兩炒搗）　生赭石（一兩軋細）
共煎湯兩盅，分三次徐徐溫飲下。
<strong>效果</strong>
將藥分三次服完，火退痰消，大便通下，病遂全愈。
<strong>說明</strong>
此案曾登於《全國名醫驗案類編》，何廉臣評此案云：「風溫犯肺脹喘促，小兒尤多，病最危險，兒科專家，往往稱為馬脾風者此也。
此案斷定為外寒束內熱，仿《金匱》小青龍加石膏湯，再加貝母開豁清泄，接方用二石蔞仁等清鎮滑降而痊。
先開後降，步驟井然。
惟五歲小兒能受如此重量，可見北方風氣剛強，體質茁實，不比南方人之體質柔弱也。
正惟能受重劑，故能奏速功。」
觀何廉臣評語，雖亦推獎此案，而究嫌藥量過重，致有南北分別之設想。
不知此案藥方之分量若作一次服，以治五歲孺子誠為過重。
若分作三次服，則無論南北，凡身體胖壯之孺子皆可服也。
試觀近今新出之醫書，治產後溫病，有一劑用生石膏半斤者矣，曾見於劉蔚楚君《遇安齋證治叢錄》，劉君原廣東香山人也。
治鼠疫病亦有一劑用生石膏半斤者矣，曾見於李健頤君《鼠疫新篇》，李君原福建平潭人也。
若在北方治此等證，豈藥之分量可再加增乎？由此知醫者之治病用藥，不可定存南北之見也。
且愚亦嘗南至漢皋矣，曾在彼處臨證處方，未覺有異於北方，惟用發表之劑則南方出汗較易，其分量自宜從輕。
然此乃地氣寒暖之關係，非其身體強弱之關係也。
既如此，一人之身則冬時發汗與夏時發汗，其所用藥劑之輕重自迥殊也。

嘗細驗天地之氣化，恆數十年而一變。
仲景當日原先著《傷寒論》，後著《金匱要略》，《傷寒論》小青龍湯，原有五種加法，而獨無加石膏之例。
因當時無當加石膏之病也。
至著《金匱》時，則有小青龍加石膏湯矣，想其時已現有當加石膏之病也。
憶愚弱冠時，見醫者治外感痰喘證，但投以小青龍湯原方即可治愈。
後數年愚臨證遇有外感痰喘證，但投以小青龍湯不效，必加生石膏數錢方效。
又遲數年必加生石膏兩許，或至二兩方效。
由斯知為醫者當隨氣化之轉移，而時時與之消息，不可拘定成方而不知變通也。
<h3>25．秋溫兼伏氣化熱</h3>
天津徐姓媼，年五十九歲，於中秋上旬得溫病，帶有伏氣化熱。
<strong>病因</strong>
從前原居他處，因遷居勞碌，天氣燥熱，有汗受風，遂得斯病。
<strong>證候</strong>
晨起，覺周身微發熱兼痠懶不舒，過午，陡覺表裡大熱，且其熱浸增。
及晚四點鐘往視時，見其臥床閉目，精神昏昏。
呻吟不止。
診其脈左部沉弦，右部洪實，數近六至。
問其未病之前，曾有拂意之事乎？其家人曰：誠然，其稟性褊急，恆多憂思，且又易動肝火。
欲見其舌苔，大聲呼數次，始知啟口，視其舌上似無苔而有腫脹之意，問其大便，言素恆乾燥。
<strong>診斷</strong>
其左脈沉弦者，知其肝氣鬱滯不能條達，是以呻吟不止，此欲借呻吟以舒其氣也。
其右脈洪實者，知此證必有伏氣化熱，竄入陽明，不然則外感之溫病，半日之間何至若斯之劇也。
此當用白虎湯以清陽明之熱，而以調氣舒肝之藥佐之。
<strong>處方</strong>
生石膏（二兩搗細）　知母（八錢）　生萊菔子（三錢搗碎）　青連翹（三錢）　甘草（二錢）　粳米（四錢）
共煎湯兩盅，分兩次溫服。
<strong>方解</strong>
萊菔子為善化鬱氣之藥。
其性善升亦善降，炒用之則降多於升，生用之則升多於降。
凡肝氣之郁者宜升，是以方中用生者。
至於連翹，原具有透表之力，而用於此方之中，不但取其能透表也，其性又善舒肝，凡肝氣之鬱而不舒者，連翹皆能舒之也。
是則連翹一味，既可佐白虎以清溫熱，更可輔萊菔以開肝氣之鬱滯。
<strong>復診</strong>
將藥兩次服完，周身得汗，熱退十之七八，精神驟然清爽。
左脈仍有弦象而不沉，右脈已無洪象而仍似有力，至數之數亦減。
問其心中仍有覺熱之時，且腹中知飢而懶於進食，此則再宜用涼潤滋陰之品清其餘熱。
<strong>處方</strong>
玄參（一兩）　沙參（五錢）　生杭芍（四錢）　生麥芽（三錢）　鮮茅根（四錢）　滑石（三錢）　甘草（二錢）
共煎湯一大盅，溫服。
方中用滑石者，欲其餘熱自小便瀉出也。
<strong>效果</strong>
將藥連服兩劑，大便通下，其熱全消，能進飲食，脈象亦和平矣。
而至數仍有數象，俾再用玄參兩半，潞參三錢，煎服數劑以善其後。
<h3>26．溫病兼嘔吐</h3>
天津劉××，年三十二歲，於季夏得溫熱病，兼嘔吐不受飲食。
<strong>病因</strong>
因在校中宿臥，一日因校中無人，其衾褥被人竊去，追之不及，因努力奔跑，周身出汗，乘涼歇息，遂得斯病。
<strong>證候</strong>
心中煩熱，周身時時汗出，自第二日，嘔吐不受飲食。
今已四日，屢次服藥亦皆吐出，即渴時飲水亦恆吐出。
舌苔白厚，大便四日未行。
其脈左部弦硬，右部弦長有力，一息五至。
<strong>診斷</strong>
其脈左部弦硬者，肝膽之火熾盛也。
右部弦長者，沖氣挾胃氣上衝也。
弦長而兼有力者，外感之熱已入陽明之府也。
此證因被盜怒動肝氣，肝火上衝，並激動沖氣挾胃氣亦上衝，而外感之熱又復熾盛於胃中以相助為虐，是以煩熱汗出不受飲食而吐藥吐水也。
此當投以清熱鎮逆之劑。
<strong>處方</strong>
生石膏（二兩細末）　生赭石（六錢細末）　鏡面硃砂（五錢細末）
和勻分作五包，先送服一包，過兩點鐘再送服一包，病愈即停服，不必盡劑。
方用散劑不用湯劑者止嘔吐之藥丸散優於湯劑也。
<strong>效果</strong>
服至兩包，嘔吐已愈，心中猶覺煩熱。
服至四包，煩熱全愈，大便亦通下矣。
<strong>說明</strong>
石膏為石質之藥，本重墜且又寒涼，是以白虎湯中以石膏為主，而以甘草緩之，以粳米和之，欲其服後留戀於胃中，不至速於下行。
故用石膏者，忌再與重墜之藥並用，恐其寒涼侵下焦也，並不可與開破之藥同用，因開破之藥力原下行也。
乃今因肝氣膽火相併上衝，更激動沖氣挾胃氣上衝，且更有外感之熱助之上衝，因致臟腑之氣化有升無降，是以飲食與藥至胃中皆不能存留，此但恃石膏之寒涼重墜原不能勝任，故特用赭石之最有壓力者以輔之。
此所以旋轉臟腑中之氣化，而使之歸於常也。
設非遇此等證脈，則石膏原不可與赭石並用也。
<h3>27．溫病兼嘔吐</h3>
天津楊姓媼，年過五旬，於季春得溫病兼嘔吐。
<strong>病因</strong>
家庭勃溪，激動肝膽之火，繼因汗出受風，遂得此證。
<strong>證候</strong>
表裡壯熱，嘔吐甚劇，不能服藥，少進飲食亦皆吐出。
舌苔白厚，中心微黃。
大便三日未行。
其脈左部弦長，右部洪長，重按皆實。
<strong>診斷</strong>
此少陽陽明合病也。
為其外感之熱已入陽明胃府，是以表裡俱壯熱，而舌苔已黃，為其激動之火積於少陽肝膽，是以其火上衝頻作嘔吐。
治此證者欲其受藥不吐，當變湯劑為散，且又分毫無藥味，庶可奏效。
<strong>處方</strong>
生石膏（一兩細末）　鮮梨（兩大個）
將梨去皮，切片，蘸石膏末，細細嚼服。
<strong>復診</strong>
將梨片與石膏末嚼服一強半未吐，遲兩點鐘又將所餘者服完，自此不復嘔吐，可進飲食，大便通下一次。
診其脈猶有餘熱，問其心中亦仍覺熱，而較前則大輕減矣。
擬改用湯劑。
以清其未盡之熱。
<strong>處方</strong>
生石膏（一兩搗細）　生杭芍（八錢）　玄參（三錢）　沙參（三錢）　連翹（二錢）　甘草（二錢）　鮮白茅根（三錢）
藥共七味，先將前六味水煎十餘沸，入鮮白茅根再煎三四沸，取湯一大盅，溫服。
<strong>效果</strong>
將藥如法煎服一劑，熱又減退若干，脈象已近和平，遂即原方將石膏改用六錢，芍藥改用四錢，又服一劑，病遂全愈。
<strong>或問</strong>
石膏為清陽明之主藥，此證原陽明少陽均有實熱，何以用石膏但清陽明之熱而病即可愈？答曰：凡藥服下，原隨氣血流行無處不到。
石膏雖善清陽明之熱，究之，凡臟腑間蘊有實熱，石膏皆能清之。
且凡嘔吐者皆氣上逆也，石膏末服，其石質之重墜大能折其上逆之氣使之下行，又有梨片之甘涼開胃者以輔之，所以奏效甚捷也。
若當秋夏之交無鮮梨時，可以西瓜代之。
<h3>28．溫病兼衄血便血</h3>
天津陳姓童子，年十五歲，於仲秋得溫病，兼衄血便血。
<strong>病因</strong>
初因周身發熱出有斑點，有似麻疹。
醫用涼藥清之，斑點即回，連服涼藥數劑，周身熱已退，而心中時覺煩躁。
逾旬日因薄受外感，其熱陡然反復。
<strong>證候</strong>
表裡壯熱，衄血兩次，小便時或帶血。
嘔吐不受飲食，服藥亦多吐出。
心中自覺為熱所灼，怔忡莫支。
其脈搖搖而動，數逾五至，左右皆有力，而重按不實。
舌苔白而欲黃，大便三日未行。
本擬投以白虎加人參湯，恐其服後作嘔。
<strong>處方</strong>
生石膏（三兩細末）　生懷山藥（二兩）
共煎湯一大碗，俾徐徐溫飲下。
為防其嘔吐，一次只飲一大口，限定四小時將藥服完。
<strong>方解</strong>
凡嘔吐之證，飲湯則吐，服粥恆可不吐。
生山藥二兩煎取濃汁與粥無異，且無藥味，服後其黏滯之力自能留戀於胃中。
且其溫補之性，又能固攝下焦以止便血，培養心氣以治怔忡也。
而以治此溫而兼虛之證，與石膏相伍為方，以石膏清其溫，以山藥補其虛，雖非白虎加人參湯，而亦不啻白虎加人參湯矣。
<strong>復診</strong>
翌日復診，熱退十之七八，心中亦不怔忡，少進飲食亦不嘔吐，衄血便血皆愈。
脈象力減，至數仍數。
<strong>處方</strong>
玄參（二兩）　潞參（五錢）　連翹（五錢）<strong>效果</strong>
仍煎湯一大碗，徐徐溫飲下，盡劑而愈，大便亦即通下。
<strong>方解</strong>
蓋其大熱已退而脈仍數者，以其有陰虛之熱也。
玄參、潞參並用，原善退陰虛作熱，而猶恐其伏有疹毒，故又加連翹以托之外出也。
<strong>說明</strong>
此證若能服藥不吐，投以大劑白虎加人參湯，大熱退後其脈即可不數。
乃因其服藥嘔吐，遂變通其方，重用生山藥二兩與生石膏同煎服。
因山藥能健脾滋腎，其補益之力雖不如人參，實有近於人參處也。
至大熱退後，脈象猶數，遂重用玄參二兩以代石膏，取其能滋真陰兼能清外感餘熱，而又伍以潞參、連翹各五錢。
潞參即古之人參。
此由白虎加人參之義化裁而出，故虛熱易退，而連翹又能助玄參涼潤之力外透肌膚，則餘熱亦易清也。
<h3>29．溫疹</h3>
天津楊姓幼子，年四歲，於季春發生溫疹。
<strong>病因</strong>
春暖時氣流行，比戶多有發生此病者，因受傳染。
<strong>證候</strong>
周身出疹甚密，且灼熱異常。
閉目昏昏，時作譫語。
氣息迫促，其唇乾裂紫黑，上多凝血。
脈象數而有力。
大便不實，每日溏瀉兩三次。
<strong>診斷</strong>
凡上焦有熱之證，最忌下焦滑瀉。
此證上焦之熱已極，而其大便又復溏瀉，欲清其熱，又恐其溏瀉益甚，且在發疹，更虞其因溏瀉毒內陷也。
是以治此證者，當上清其熱下止其瀉，兼托疹毒外出，證候雖險，自能治愈。
<strong>處方</strong>
生懷山藥（一兩）　滑石（一兩）　生石膏（一兩搗細）　生杭芍（六錢）　甘草（三錢）　連翹（三錢）　蟬蛻（錢半去土）
共煎一大盅，分多次徐徐溫飲下。
<strong>效果</strong>
分七八次將藥服完。
翌日視之其熱大減，諸病皆見愈。
惟不能穩睡，心中似騷擾不安，其脈象仍似有力。
遂將方中滑石、石膏皆減半，煎湯送安宮牛黃丸半丸，至煎渣再服時，又送服半丸，病遂全愈。
<h3>30．溫疹兼喉痧</h3>
天津沈姓學生，年十六歲，於仲春得溫疹兼喉痧證。
<strong>病因</strong>
因在體育場中游戲，努力過度，周身出汗為風所襲，遂得斯病。
<strong>證候</strong>
初病時微覺惡寒頭疼，翌日即表裡俱壯熱，咽喉悶疼。
延醫服藥病未見輕，喉中疼悶似加劇，周身又復出疹，遂延愚為診治。
其肌膚甚熱，出疹甚密，連無疹之處其肌膚亦紅，誠西人所謂猩紅熱也。
其心中亦自覺熱甚，其喉中扁桃腺處皆紅腫，其左邊有如榆莢一塊發白。
自言不惟飲食疼難下咽，即呼吸亦甚覺有礙。
診其脈左右皆洪滑有力，一分鐘九十八至。
愚為刺其少商出血，復為針其合谷，又為擬一清咽、表疹、瀉火之方俾服之。
<strong>處方</strong>
生石膏（二兩搗細）　玄參（六錢）　天花粉（六錢）　射干（三錢）　牛蒡子（三錢搗碎）　浙貝母（三錢）　青連翹（三錢）　鮮蘆根（三錢）　甘草（錢半）　粳米（三錢）
共煎湯兩大盅，分兩次溫服下。
<strong>復診</strong>
翌日過午復為診視，其表裡之熱皆稍退，脈象之洪滑亦稍減，疹出又稍加多。
從前三日未大便，至此則通下一次。
再視其喉，其紅腫似加增，白處稍大，病人自言此時飲水必須努力始能下咽，呼吸之滯礙似又加劇。
愚曰：此為極危險之病，非刺患處出血不可。
遂用圭式小刀，於喉左右紅腫之處，各刺一長口放出紫血若干，遽覺呼吸順利。
擬再投以清熱消腫托表疹毒之劑。
<strong>處方</strong>
生石膏（一兩搗細）　天花粉（六錢）　赤芍（三錢）　板藍根（三錢）　牛蒡子（三錢搗細）　生蒲黃（三錢）　浙貝母（三錢）　青連翹（三錢）　鮮蘆根（三錢）
共煎一大盅半，分兩次溫服。
<strong>方解</strong>
赤芍藥，張隱菴、陳修園皆疑是山中野草之根，以其紋理甚粗，與園中所植之芍藥根迥異也。
然此物出於東三省，愚親至其地，見山坡多生此種芍藥，開單瓣紅花，其花小於尋常芍藥花約三倍，而其葉則確係芍藥無疑。
蓋南方亦有赤芍藥，而其根仍白，茲則花赤其根亦赤，是以善入血分活血化瘀也。
又浙貝治嗽，不如川貝，而以之治瘡，浙貝似勝於川貝，以其味苦性涼能清熱解毒也。
<strong>效果</strong>
將藥連服兩劑，其病脫然全愈。
<strong>說明</strong>
《內經》靈樞癰疽篇謂：「癰發於嗌中，名曰猛疽，猛疽不治，化為膿，膿不瀉，塞咽半日死。」此證咽喉兩旁紅腫日增，即癰發嗌中名為猛疽者也。
其膿成不瀉則危在目前，若其劇者必俟其化膿而後瀉之，又恆有迫不及待之時，是以此證因其紅腫已甚有礙呼吸，急刺之以出其紫血而紅腫遂愈，此所謂防之於預也。
且化膿而後瀉之，其瘡口恆至潰爛，若未成膿而瀉，其紫血所刺之口半日即合矣。

喉證原有內傷外感之殊，其內傷者雖宜注重清熱，亦宜少佐以宣散之品。
如《白喉忌表抉微》方中之用薄荷、連翹是也。
由外感者雖不忌用表散之品，然宜表散以辛涼，不宜表散以溫熱，若薄荷、連翹、蟬蛻、蘆根諸藥，皆表散之佳品也。
或有謂喉證若由於外感，雖麻黃亦可用者，然用麻黃必須重用生石膏佐之。
若《傷寒論》之麻杏甘石湯，誠為治外感喉證之佳方也。
特是，其方原非治喉證之方，是以方中石膏僅為麻黃之兩倍，若藉以治外感喉證，則石膏當十倍於麻黃。
若遇外感實火熾盛者，石膏尤宜多加方為穩妥。
是以愚用此方以治外感喉證時，麻黃不過用至一錢，而生石膏恆用至兩餘，或重用至二兩也。
然此猶論喉證之紅腫不甚劇者，若至腫甚有礙呼吸，不惟麻黃不可用，即薄荷亦不可用，是以治此證方中止用連翹、蘆根也。
以上所論者，無論內傷外感，皆咽喉證之屬熱者也。
而咽喉中之變證，間有真寒假熱者，又當另議治法。
<h3>31．溫病兼喉痧痰喘</h3>
天津馬××，年二十八歲，於季秋得溫病兼喉痧痰喘證。
<strong>病因</strong>
初因外出受風感冒甚微，醫者用熱藥發之，陡成溫病，而喉病喘病遂同時發現。
<strong>證候</strong>
表裡俱壯熱，喘逆咳嗽，時吐痰涎，咽喉左邊紅腫作疼（即西人所謂扁桃體炎）。
其外邊項左側亦腫脹，呼吸皆有窒礙。
為其病喉且兼喘逆，則吸氣尤形困難，必十分努力始能將氣吸入。
其舌苔白而薄，中心微黃。
小便赤澀，大便四日未行。
其脈左右皆弦長，右部重診有力，一分鐘九十六至。
<strong>診斷</strong>
此乃外感之熱已入陽明之府，而沖氣又挾胃氣肝火上衝也。
為其外感之熱已入陽明之府，是以右脈之力勝於左脈，為其沖氣挾胃氣肝火上衝，是以左右脈皆弦長。
病現喘逆及咽喉腫疼，其腫痛偏左者，正當肝火上升之路也。
擬治以麻杏甘石湯，兼加鎮沖降胃納氣利痰之品以輔之，又宜兼用針刺放血以救目前之急。
<strong>處方</strong>
麻黃（一錢）　生石膏（二兩搗細）　生赭石（一兩軋細）　生懷山藥（八錢）　杏仁（三錢去皮炒搗）　連翹（三錢）　牛蒡子（三錢搗碎）　射干（二錢）　甘草（一錢）
共煎湯兩盅，分兩次溫服。

又於未服藥之前，用三稜針刺其兩手少商出血，用有尖小刀刺其咽喉腫處，開兩小口令其出血，且用硼砂、西藥鹽酸加里，融以三十倍之水，俾其含漱。
又於兩手合谷處為之行針。
其咽喉腫處驟然輕減，然後服藥。
<strong>復診</strong>
將藥服後，其喘頓愈強半，呼吸似無妨礙，表裡之熱亦愈強半。
脈象亦較前平和，其右部仍然有力。
胸膈似覺鬱悶，有時覺氣上衝，仍然咳嗽，大便猶未通下。
擬再治以開鬱降氣清熱理嗽之劑。
<strong>處方</strong>
糖栝蔞（二兩切碎）　生石膏（一兩搗細）　生赭石（五錢軋細）　生杭芍（三錢）　川貝母（三錢）　碎竹茹（三錢）　牛蒡子（三錢搗碎）
共煎湯一大盅，溫服。
<strong>效果</strong>
將藥煎服一劑，大便通下，諸病皆愈。
惟一日之間猶偶有咳嗽之時，俾用川貝母細末和梨蒸食之以善其後。
<strong>說明</strong>
凡用古人成方治病，其藥味或可不動，然必細審其藥之分量或加或減，俾與病機相宜。
如麻杏甘石湯原方，石膏之分量僅為麻黃之兩倍，而此證所用麻杏甘石湯則石膏之分量二十倍於麻黃矣。
蓋《傷寒論》之麻杏甘石湯原非為治喉證而設，今借之以治喉證。
原用麻黃以散風定喘，又因此證之喉腫太甚，有礙呼吸，而方中猶用麻黃，原為行險之道，故麻黃僅用一錢，而又重用生石膏二兩以監製之。
且於臨服藥時先用刀開其患處，用針刺其少商與合谷，此所以於險中求穩也。
嘗聞友人楊××言，有一名醫深於《傷寒論》，自著有《註解傷寒論》之書行世，偶患喉證，自服麻杏甘石湯竟至不起，使其用麻杏甘石湯時，亦若愚所用者如此加減，又何患喉證不愈乎？縱使服藥不能即愈，又何至竟不起乎？由此知非古人之方誤人。
麻杏甘石湯，原為發汗後及下後汗出而喘無大熱者之的方，原未言及治喉證也。
而欲借之以治喉證，能勿將藥味之分量為之加減乎？嘗總核《傷寒論》諸方用於今日，大抵多稍偏於熱，此非仲景之不善制方也。
自漢季至今，上下相隔已一千六百餘年，其天地之氣化，人生之稟賦，必有不同之處，是以欲用古方皆宜細為斟酌也。
<h3>32．溫病兼喉疼</h3>
天津胡××，年五十四歲，於仲秋感受溫病兼喉疼證。
<strong>病因</strong>
勞心過度，暗生內熱。
且日飲牛乳兩次作點心，亦能助熱，內熱上潮，遂覺咽喉不利，至仲秋感受風溫，陡覺咽喉作疼。
<strong>證候</strong>
表裡俱覺發熱，咽喉疼痛，妨礙飲食。
心中之熱時覺上衝，則咽喉之疼即因之益甚。
周身痠懶無力，大便乾燥，脈象浮滑而長，右關尤重按有力，舌上白苔滿布。
<strong>診斷</strong>
此證脈象猶浮，舌苔猶白，蓋得病甫二日，表證猶未罷也。
而右關重按有力，且時覺有熱上衝咽喉者，是內傷外感相併而為病也。
宜用重劑清其胃腑之熱，而少佐以解表之品，表解里清，喉之疼痛當自愈矣。
<strong>處方</strong>
生石膏（四兩搗細）　西藥阿斯匹林（一瓦）
單將生石膏煎湯一大盅，乘熱將阿斯匹林融化其中服之。
因阿斯匹林實為酸涼解肌之妙藥，與大量之石膏並用，服後須臾其內傷外感相併之熱，自能化汗而解也。
<strong>效果</strong>
服後約半點鐘，其上半身微似有汗，而未能遍身透出，遲一點鐘，覺心中之熱不復上衝，咽喉疼痛輕減。
時在下午一點鐘，至晚間臨睡時，仍照原方再服一劑，周身皆得透汗，安睡一夜，翌晨，諸病若失矣。
<h3>33．溫病兼陰虛</h3>
鄰村高××，年二十五歲，於仲夏得溫病。
<strong>病因</strong>
仲夏上旬，麥秋將至，遠出辦事，又欲急回收麥，長途趨行於烈日之中。
辛苦殊甚，因得溫病。
其叔父××與其表叔毛××皆邑中名醫，又皆善治溫病。
二人共治旬日無效，蓋因其勞力過甚，體虛不能託病外出也。
<strong>證候</strong>
愚診視時，其兩目清白，竟無所見，兩手循衣摸床，亂動不休，譫語無倫，分毫不省人事。
其大便從前滑瀉，此時雖不滑瀉，每月仍溏便一兩次，脈象浮而無力，右寸之浮尤甚，兩尺按之即無，一分鐘數至一百二十至。
舌苔薄黃，中心干而微黑。
<strong>診斷</strong>
此證兩目清白無火，而竟無所見者，腎陰將竭也。
其兩手亂動不休者，肝風已動也。
病勢至此，危險已至極點。
幸喜脈浮為病還在太陽，右寸浮尤甚，又為將汗之兆。
其所以將汗而不汗者，人身之有汗，如天地之有雨，天地陰陽和而後雨，人身亦陰陽和而後汗。
此證兩尺脈甚弱，陽升而陰不應，是以不能作汗。
當用大滋真陰之品，濟陰以應其陽必能自汗，汗出則病愈矣。
然非強發其汗也，強發其汗則汗出必脫。
調劑陰陽以聽其自汗，是以汗出必愈也。
<strong>處方</strong>
熟懷地黃（二兩）　生懷山藥（一兩）　玄參（一兩）　大甘枸杞（一兩）　甘草（三錢）　真阿膠（四錢）
藥共六味，將前五味煎湯一大碗去渣，入阿膠融化，徐徐分數次溫飲下。
<strong>效果</strong>
時當上午十點鐘，將藥煎服至下午兩點鐘將藥服完。
形狀較前安靜，再診其脈頗有起色。
俾再用原方煎湯一大碗，陸續服之，至秉燭時遍身得透汗，其病霍然愈矣。
此案曾載於《全國名醫驗案類編》，何廉臣對於此案似有疑意，以為誠如案中所述病況，實為不可挽救之證也。
故今將此案又登斯編，以徵此案之事實。
<strong>說明</strong>
嘗實驗天地之氣化，恆數十年而一變，醫者臨證用藥，即宜隨氣化而轉移，因病者所得之病已先隨氣轉移也。
愚未習醫時，見醫者治傷寒溫病，皆喜用下藥，見熱已傳裡其大便稍實者，用承氣湯下之則愈，如此者約二十年。
及愚習醫學時，其如此治法者則恆多僨事，而愚所閱之醫書，又皆系趙氏《醫貫》、《景岳全書》、《馮氏錦囊》諸喜用熟地之書，即外感證亦多喜用之。
愚之治愈此證，實得力於諸書之講究。
而此證之外，又有重用熟地治愈寒溫之壞證，諸多驗案（地黃解後載有數案可參觀）。
此乃用藥適與時會，故用之有效也。
且自治愈此證之後，毛××、高××深與愚相契，亦仿用愚方而治愈若干外感之虛證，而一變其從前之用藥矣。
後至愚年過四旬，覺天地之氣化又變，病者多系氣分不足，或氣分下陷，外感中亦多兼見此證，即用白虎湯時多宜加人參方效。
其初得外感應發表時，亦恆為加黃耆方效。
如是者又有年。
乃自一九二一年以來，病多亢陽，宜用大劑涼潤之藥濟陰以配其陽，其外感實熱之證，多宜用大劑白虎湯，更佐以涼潤之品。
且人臟腑之氣化多有升無降，或腦部充血，或夜眠不寐，此皆氣化過升之故，亦即陽亢無制之故。
治之者宜鎮安其氣化，潛藏其陽分，再重用涼潤之藥輔之，而病始可治。
此誠以天地之氣化又有轉移，人所生之病即隨之轉移，而醫者之用藥自不得不隨之轉移也。
由此悟自古名醫所著之書，多有所偏者非偏也，其所逢之時氣化不同也。
愚為濫竽醫界者已五十年，故能舉生平之所經歷而細細陳之也。
<h3>34．溫病兼喘脹</h3>
邑中王××之女，年十五歲，於仲春得溫病久不愈。
<strong>病因</strong>
仲春上旬，感受風溫，醫者診治失宜，遷延旬余，病益增劇，醫者諉為不治，始延愚為診視。
<strong>證候</strong>
心下脹滿甚劇，喘不能臥，自言心中幹甚，似難支持。
其舌苔白而微黃。
小便赤少，大便從前滑瀉，此時雖不滑瀉，然仍每日下行。
脈搏一息五至強，左部弦而有力，右部似大而有力，然皆不任重按。
<strong>診斷</strong>
此其溫病之熱，本不甚劇。
因病久真陰虧損致小便不利，所飲之水停於腸胃則脹滿，迫於心下則作喘。
其心中自覺幹甚，固系溫病之熱未清，亦足徵其真陰虧損陰精不能上奉也（《內經》謂陰精上奉，其人壽）。
當滋其真陰，利其小便，真陰足則以水濟火，而心中自然不幹；小便利則水從下消，而脹滿喘促自愈。
至於些些溫病之餘熱，亦可皆隨小便瀉出而不治自愈矣。
<strong>處方</strong>
鮮白茅根去淨皮及節間細根（六兩銼碎），用水三大碗，煎一沸，俟半點鐘，視其茅根若不沉水底，再煎一沸，至茅根皆沉水底其湯即成。
去渣當茶，徐徐溫飲之。
<strong>效果</strong>
如法煎飲茅根兩日，其病霍然全愈。
蓋白茅根涼潤滋陰，又善治肝腎有熱，小便不利，且具有發表之性，能透溫病之熱外出。
一藥而三善備，故單用之而能立建奇功也。
然必剖取鮮者用之，且復如此煎法（過煎則無效）方能有效。

凡藥之性，能利水者多不能滋陰，能下降者多不能上升，能清裡者多不能達表。
惟茅根既善滋陰，又善利水，既善引水氣下行，又善助腎陰上升。
且內清臟腑之熱，外托肌表之邪，而尤善清肺利痰定其喘逆。
<h3>35．溫病兼虛熱</h3>
邑城東劉氏女，年十五歲，於季春患溫病久不愈。
<strong>病因</strong>
因天氣漸熱，猶勤紡織，勞力之餘出外乘涼，有汗被風遂成溫病。
<strong>證候</strong>
初得周身發熱，原宜辛涼解肌，醫者竟用熱藥發之，汗未出而熱益甚，心中亦熱而且渴。
此時若用大劑白虎加人參湯清之，病亦可愈，而又小心不敢用。
惟些些投以涼潤小劑，遷延二十餘日，外感之熱似漸退。
然午前稍輕而午後則仍然灼熱，且多日不能飲食，形體異常清瘦。
左脈弦細無根，右部關脈稍實，一息六至。
舌苔薄而微黃，毫無津液。
大便四五日一行，頗乾燥。
<strong>診斷</strong>
此因病久耗陰，陰虛生熱，又兼外感之熱留滯於陽明之府未盡消也。
當以清外感之熱為主，而以滋補真陰之藥輔之。
<strong>處方</strong>
生石膏（一兩搗細）　野黨參（三錢）　生懷地黃（一兩）　生懷山藥（一兩）　生杭芍（四錢）　滑石（三錢）　甘草（三錢）
共煎湯一大盅，分兩次溫服下。
<strong>復診</strong>
將藥煎服兩劑後，外感之熱已退，右關脈已平和，惟過午猶微發熱，此其陰分猶虛也。
當再滋補其陰分。
<strong>處方</strong>
玄參（一兩）　生懷山藥（一兩）　甘枸杞（五錢大者）　生杭芍（五錢）　滑石（二錢）　熟地黃（一兩）　生雞內金（一錢黃色的搗）　甘草（二錢）
共煎一大盅，分兩次溫服。
<strong>效果</strong>
日服藥一劑，連服三日，灼熱全愈。
<strong>說明</strong>
按此方於大隊滋陰藥中猶少加滑石者，恐外感之熱邪未盡，引之自小便出也。
愚凡治外感之熱兼有虛熱者，恆生山藥與滑石並用，瀉熱補虛一舉兩得。
至上有外感燥熱而下焦復滑瀉者，用之以清熱止瀉（宜各用一兩），尤屢次奏效。
二藥相伍，原有化合之妙用，若再加芍藥、甘草，即拙擬之滋陰清燥湯，可參觀也。
<h3>36．溫病兼吐血</h3>
滄州，吳姓媼，年過七旬，偶得溫病兼患吐血。
<strong>病因</strong>
年歲雖高，家庭事務仍自操勞，因勞心過度，心常發熱，時當季春，有汗受風，遂得溫病，且兼吐血。
<strong>證候</strong>
三四日間表裡俱壯熱，心中熱極之時恆吐血一兩口，急飲新汲井泉水其血即止。
舌苔白厚欲黃，大便三日未行。
脈象左部弦長，右部洪長，一息五至。
<strong>診斷</strong>
此證因家務勞心過度，心肝先有蘊熱，又兼外感之熱傳入陽明之府。
兩熱相併，逼血妄行，所以吐血。
然其脈象火熱雖盛，而正猶不虛，雖在高年，知猶可治。
其治法當以清胃腑之熱為主，而兼清其心肝之熱，俾內傷外感之熱俱清，血自不吐矣。
<strong>處方</strong>
生石膏（三兩軋細）　生懷地黃（一兩五錢）　生懷山藥（一兩）　生杭芍（一兩）　知母（三錢）　甘草（三錢）　烏犀角（一錢五分）　廣三七（二錢軋細）
藥共八味，將前六味煎湯三盅，犀角另煎湯半盅和勻，分三次溫服下。
每服藥一次，即送服三七末三分之一。
<strong>效果</strong>
將藥三次服完，血止熱退，脈亦平和，大便猶未通下，俾煎渣再服，犀角亦煎渣取湯，和於湯藥中服之，大便通下全愈。
<strong>說明</strong>
愚平素用白虎湯，凡年過六旬者必加人參，此證年過七旬而不加人參者，以其證兼吐血也。
為不用人參，所以重用生山藥一兩，取其既能代粳米和胃，又可代人參稍補益其正氣也。
<h3>37．溫病兼沖氣上衝</h3>
奉天鄭××，年五十二歲，於季春得溫病，兼沖氣自下上衝。
<strong>病因</strong>
其人素有痰飲，偶有拂意之事，肝火內動，其沖氣即挾痰飲上湧，連連嘔吐痰水。
季春之時，因受感冒成溫病。
溫熱內傳，觸動沖氣又復上沖。
<strong>證候</strong>
表裡俱壯熱，嗜飲涼水，痰涎上泛，屢屢咳吐，呃逆噦氣，連連不除，兩脅作脹。
舌苔白厚，而中心微黃。
大便三日未行。
其脈左部弦硬而長，右部洪滑而長，皆重按有力。
此溫病之熱，已入陽明之府，又兼肝火挾沖氣上衝也。
是以其左脈弦硬為肝火熾盛，其弦硬而長即為衝脈上衝之現象也；其右脈洪滑，為溫熱已入陽明胃腑，其洪滑而長，亦沖氣上衝之現象也。
因衝脈雖居於上，而與陽明厥陰皆有連帶之關係也。
欲治此證，當重用白虎湯以清陽明之熱，而以瀉肝降沖理痰之品輔之。
<strong>處方</strong>
生石膏（三兩搗細）　生赭石（一兩軋細）　生龍骨（八錢搗碎）　生牡蠣（八錢搗碎）　白知母（八錢）　生杭芍（六錢）　清半夏（三錢）　厚朴（錢半）　甘草（二錢）　粳米（四錢）
共煎湯三盅，分三次溫飲下。
<strong>效果</strong>
將藥分三次服完，熱退氣平，痰涎亦減十之七八，脈象亦近平和。
其大便猶未通下，遂即原方將石膏、龍骨、牡蠣各減半，再煎服一劑，大便通下，病全愈。
<strong>說明</strong>
方書用石膏未有與赭石並用者，即愚生平用石膏亦未嘗與赭石並用，恐其寒涼之性與赭石之重墜者並用，而直趨下焦也。
然遇有當用之病則病當之，非人當之。
有如此證，不重用石膏則陽明之大熱不除，不重用赭石則上逆之沖氣莫制，此所以並用之而無妨礙也。
設若此證，但陽明熱實而無沖氣上逆，服此藥後其大便當即通下，或更至於滑瀉。
而陽明胃腑之熱轉難盡消，為其兼有沖氣上逆，故必俟服之第二劑大便始能通下，此正所謂病當之，非人當之之明徵也。
龍骨、牡蠣之性，皆善鎮肝斂沖，以之治痰原非所長，而陳修園謂龍骨、牡蠣同用，能引逆上之火氾濫之水下歸其宅，為治痰之神品。
其所謂痰，皆逆上之火氾濫之水所成，即此證之沖氣上衝痰飲上泛者是也。
是以方中龍骨、牡蠣各重用八錢，輔翼赭石以成降逆消痰之功，而非可泛以之治痰也。
至於二藥必生用者，非但取其生則性涼能清熱也，《傷寒論》太陽篇用龍骨、牡蠣者三方，皆表證未罷，後世解者謂，龍骨、牡蠣，斂正氣而不斂邪氣，是以仲師於表證未罷者亦用之。
然三方中之龍骨、牡蠣下皆未注有煆字，其生用可知，雖其性斂正氣不斂邪氣，若煆之則其性過澀，亦必於外感有礙也。
且煆之則其氣輕浮不能沉重下達以鎮肝斂沖，更可知矣。
<h2><span class="orange">（十六）瘧疾門</span></h2>
<h3>1．瘧疾兼陰虛</h3>
天津吳××，年三十二歲，於仲秋病瘧久不愈。
<strong>病因</strong>
廠中作工，歇人不歇機器，輪流恆有夜班。
暑熱之時，徹夜不眠，辛苦有火，多食涼物，入秋遂發瘧疾。
<strong>證候</strong>
其瘧初發時，寒熱皆劇，服西藥金雞納霜治愈。
旬日瘧復發如前，又服金雞納霜治愈。
七八日瘧又發，寒輕熱重，服金雞納霜不愈，服中藥治瘧湯劑亦不愈，遷延旬余，始求為診治。
自言瘧作時發熱固重，即不發瘧之日身亦覺熱，其脈左右皆弦而無力，數逾五至，知其陰分陽分俱虛，而陰分之虛尤甚也。
此當培養其氣血而以治瘧之藥輔之。
<strong>處方</strong>
玄參（一兩）　知母（六錢）　天冬（六錢）　潞參（三錢）　何首烏（三錢）　炙鱉甲（三錢）　常山（錢半酒炒）　柴胡（錢半）　茵陳（錢半）　生薑（三錢）　大棗（三個掰開）
此方於發瘧之前一夕煎服，翌晨煎渣再服，又於發瘧之前四點鐘，送服西藥鹽酸規尼涅（即金雞納霜，以鹽酸制者）半瓦。
<strong>效果</strong>
將藥如法服之，一劑瘧即不發。
而有時身猶覺熱，脈象猶數，知其陰分猶虛也。
俾用玄參、生懷山藥各一兩，生薑三片，大棗三枚，同煎服，以服至身不發熱時停服。
<h3>2．瘧疾兼脾脹</h3>
天津張××，年十九歲，學生，於孟秋病瘧，愈而屢次反復。
<strong>病因</strong>
其人性篤於學，當溽暑放假之時，仍自補習功課，勞心過度，又復受熱過度，兼又多食瓜果以解其熱，入秋遂發瘧疾。
<strong>證候</strong>
自孟秋中旬病瘧，服西藥金雞納霜治愈，後旬日反復，又服金雞納霜治愈，後又反復，服金雞納霜無效。
以中藥治愈，隔旬余病又反復。
服中西藥皆無效，因來社求治於愚。
其脈洪滑而實，右部尤甚，自覺心中杜塞滿悶，常覺有熱上攻，其病瘧時則寒熱平均，皆不甚劇，其大便四日未行。
<strong>診斷</strong>
此胃間積有熱痰，又兼脾作脹也。
方書謂久瘧在肋下結有硬塊名瘧母，其塊不消瘧即不愈。
而西人實驗所結之塊確係脾臟脹大，此證之自覺滿悶，即脾臟脹大也。
又方書謂無痰不作瘧，是以治瘧之方多用半夏、常山以理其痰，此證之自覺滿悶且杜塞，又時有熱上攻，實為熱痰充塞於胃脘也。
治之者宜消其脾之脹大，清其胃之熱痰，兼以治瘧之品輔之。
且更可因其大便不通，驅逐脾之病下行自大便瀉出，其病瘧之根柢可除矣。
<strong>處方</strong>
川大黃（四錢）　生雞內金（三錢黃色的搗）　清半夏（三錢）　常山（錢半酒炒）　柴胡（錢半）　茵陳（錢半）　甘草（錢半）　淨芒硝（錢半）
藥共八味，將前七味煎湯一盅，沖芒硝服之。

其瘧每日一發，在下午七點鐘。
宜於午前早將藥服下，至午後兩三點鐘時，再服金雞納霜半瓦。
<strong>效果</strong>
前午十點鐘將藥服下，至午後一點時下大便兩次，其心中已不覺悶熱杜塞，遲至兩點將西藥服下，其日瘧遂不發，俾再用生懷山藥一兩，熟萊菔子二錢，生雞內金錢半煎湯，日服一劑，連服數日以善其後。
<h3>3．瘧疾兼暑熱</h3>
天津徐姓媼，年近五旬，於季夏得瘧疾。
<strong>病因</strong>
勤儉持家，中饋事多躬操，且宅旁設有面粉莊，其飯亦由家出，勞而兼暑，遂至病瘧。
<strong>證候</strong>
其病間日一發，先冷後熱，其冷甚輕，其熱甚劇。
噁心懶食，心中時常發熱，思食涼物。
其脈左部弦硬，右部洪實。
大便乾燥，小便赤澀，屢次服藥無效。
<strong>診斷</strong>
此乃肝膽伏有瘧邪，胃腑郁有暑熱，暑熱瘧邪相併而為寒熱往來，然寒少熱多，此方書所謂陽明熱瘧也。
宜祛其肝膽之邪，兼清其胃腑之熱。
<strong>處方</strong>
生石膏（一兩研細）
均分作三包，其未發瘧之日，頭午用柴胡二錢煎湯送服一包，隔半日許再用開水送服一包，至次日前發瘧五小時，再用生薑三錢煎湯送服一包。
<strong>效果</strong>
將藥按期服完後，瘧疾即愈，心中發熱、懶食亦愈。
蓋石膏善清胃熱，兼能清肝膽之熱，初次用柴胡煎湯送服者，所以和解少陽之邪也。
至三次用生薑煎湯送服者，是防其瘧疾將發與太陽相併而生寒也。
<h3>4．瘧痢兼證</h3>
天津劉××，年三十二歲，於季秋患瘧又兼下痢。
<strong>病因</strong>
因需車孔亟，機輪壞處，須得急速收拾，忙時恆徹夜不眠，勞苦過甚，遂至下痢，繼又病瘧。
<strong>證候</strong>
其痢赤白參半，一晝夜十餘次，下墜腹疼，其瘧間日一發，寒輕熱重，其脈左右皆有弦象，而左關獨弦而有力。
<strong>診斷</strong>
此證之脈，左右皆弦者，病瘧之脈，大抵如此。
其左關獨弦而有力者，其病根在肝膽也。
為肝膽有外受之邪是以脈現弦象，而病瘧為其所受之邪為外感之熱邪，是以左關脈象弦而有力，其熱下迫腸中而下痢。
擬清肝膽之熱，散其外感之邪，則瘧痢庶可同愈。
<strong>處方</strong>
生杭芍（一兩）　山楂片（三錢）　茵陳（二錢）　生麥芽（二錢）　柴胡（錢半）　常山（錢半酒炒）　草果（錢半搗碎）　黃芩（錢半）　甘草（二錢）　生薑（三片）
煎湯一大盅，於不發瘧之日晚間服之，翌晨煎渣再服一次。
<strong>效果</strong>
將藥如法服後，瘧痢皆愈。
又為開生懷山藥一兩，生杭芍三錢，黃色生雞內金一錢，俾日煎服一劑，以滋陰、培氣、化瘀，連服數日以善其後。
<h2><span class="orange">（十七）霍亂門</span></h2>
<h3>1．霍亂兼轉筋</h3>
天津王××，年三十八歲，於季冬得霍亂證。
<strong>病因</strong>
廠中臘底事務煩雜，勞心過度，暗生內熱，又兼因怒激動肝火，怒猶未歇，遽就寢睡，至一點鐘時，覺心中擾亂，腹中作疼，移時則吐瀉交作，遂成霍亂。
<strong>證候</strong>
心中發熱而渴，噁心怔忡，飲水須臾即吐，腹中時疼時止，疼劇時則下瀉，瀉時異常覺熱，偶有小便，熱亦如斯，有時兩腿筋轉，然不甚劇，其脈象無力，卻無閉塞之象。
<strong>診斷</strong>
霍亂之證，恆有脈象無火而其實際轉大熱者，即或脈閉身冷顯露寒涼之象，亦不可遽以涼斷。
此證脈象不見有熱，而心中熱而且渴，二便尤甚覺熱，其為內蘊實熱無疑。
至其脈不見有熱象者，以心臟因受毒麻痹，而機關之啟閉無力也。
擬用大劑寒涼清其內熱，而輔以解毒消菌之品。
<strong>處方</strong>
生石膏（三兩搗細）　生杭芍（八錢）　清半夏（五錢溫水淘三次）　生懷山藥（五錢）　嫩竹茹（三錢碎的）　甘松（二錢）　甘草（三錢）
共煎湯三盅，分三次溫服下。
每次送服衛生防疫寶丹五十粒。

方載後方中。
甘松亦名甘松香，即西藥中之纈草也。
《本草綱目》謂馬氏《開寶本草》，載其主惡氣，卒心腹痛滿。
西人謂其善治轉筋，是以為治霍亂要藥。
且其性善熏勞瘵，誠有解毒除菌之力也。
<strong>復診</strong>
將藥分兩次服完，吐瀉、腹疼、轉筋諸證皆愈。
惟心中猶覺熱作渴，二便仍覺發熱。
診其脈較前有力，顯呈有火之象。
蓋其心臟至此已不麻痹，啟閉之機關靈活，是以脈象變更也。
其猶覺熱與渴者，因系餘火未清，而吐瀉之甚者最足傷陰，陰分傷損，最易生熱，且善作渴，此不可但治以瀉火之涼藥也，擬兼投以大滋真陰之品。
<strong>處方</strong>
生懷山藥（一兩）　大甘枸杞（一兩）　北沙參（一兩）　離中丹（五錢）
藥共四味，將前三味煎湯一大盅，送服離中丹一半，遲四點鐘再將藥渣煎湯一大盅，送服其餘一半。
<strong>效果</strong>
將藥分三次服完，熱退渴止，病遂全愈。
<strong>說明</strong>
霍亂之證，原陰陽俱有。
然愚五十年經驗以來，知此證屬陽，而宜治以涼藥者十居其八；此證屬陰，而宜治以熱藥者十居其一；此證屬半陰半陽，當涼熱之藥並用，以調劑其陰陽者，又十居其一。
而後世論者，恆以《傷寒論》所載之霍亂為真霍亂，至於以涼藥治愈之霍亂，皆系假霍亂，不知《傷寒論》對於霍亂之治法亦非專用熱藥也。
有如其篇第七節云，霍亂頭痛、發熱、身疼痛、熱多，欲飲水者五苓散主之。
寒多，不用水者理中丸主之。
夫既明言熱多寒多，是顯有寒熱可分也。
雖所用之五苓散中亦有桂枝而分量獨輕，至澤瀉、茯苓、豬苓其性皆微涼，其方原不可以熱論也。
且用顯微鏡審察此病之菌，系彎曲杆形，是以此證無論涼熱，惟審察其傳染之毒菌，現彎曲杆形即為霍亂無疑也。
至欲細審此病之涼熱百不失一，當參觀霍亂方，及論霍亂治法篇，自能臨證無誤。
<h3>2．霍亂吐瀉</h3>
天津李姓媼，年過六旬，於仲夏得霍亂證。
<strong>病因</strong>
天氣炎熱，有事出門，道途受暑，歸家又復自炊，多受炭氣，遂病霍亂。
<strong>證候</strong>
噁心嘔吐，腹疼泄瀉，得病不過十小時，吐瀉已十餘次矣。
其手足皆涼，手涼至肘，足涼至膝，心中則覺發熱，其脈沉細欲無，不足四至。
<strong>診斷</strong>
此霍亂之毒菌隨溽暑之熱傳入臟腑也。
其心臟受毒菌之麻痹，跳動之機關將停，是以脈沉細且遲；其血脈之流通無力，不能達於四肢，是以手足皆涼；其毒菌侵入腸胃，俾腸胃之氣化失和，兼以臟腑之正氣與侵入之邪氣，互相格拒，是以噁心腹疼，吐瀉交作；其心中發熱者固系夾雜暑氣，而霍亂之屬陽者，即不夾雜暑氣，亦恆令人心中發熱也。
此宜治以解毒清熱之劑。
<strong>處方</strong>
衛生防疫寶丹（百六十粒）　離中丹（四錢）　益元散（四錢）
先將衛生防疫寶丹分三次用開水送服，約半點多鐘服一次，服完三次，其噁心腹疼當愈，嘔吐泄瀉亦當隨愈。
愈後若仍覺心中熱者，再將後二味藥和勻，亦分三次用開水送服。
每一點鐘服一次，熱退者不必盡服。
<strong>效果</strong>
將衛生防疫寶丹分三次服完，果噁心、嘔吐、腹疼、泄瀉皆愈。
而心中之熱，未見輕減，繼將離中丹、益元散和勻，分三次服完，其熱遂消，病全愈。
<h3>3．霍亂脫證</h3>
遼寧寇姓媼，年過六旬，得霍亂脫證。
<strong>病因</strong>
孟秋下旬染霍亂，經醫數人調治兩日，病勢垂危。
<strong>證候</strong>
其證從前吐瀉交作，至此吐瀉全無。
奄奄一息，昏昏似睡，肢體甚涼，六脈全無。
詢之猶略能言語，惟覺心中發熱難受。
<strong>診斷</strong>
此證雖身涼脈閉，而心中自覺發熱，仍當以熱論。
其所以身涼脈閉者，因霍亂之毒菌竄入心臟，致心臟行血之機關將停，血脈不達於周身，所以內雖蘊熱而仍身涼脈閉也。
此當用藥消其毒菌，清其內熱，並以助心房之跳動，雖危險仍可挽回。
<strong>處方</strong>
鏡面硃砂（錢半）　粉甘草（一錢細面）　冰片（三分）　薄荷冰（二分）
共研細末，分作三次服，病急者四十分鐘服一次，病緩者一點鐘服一次，開水送下。
<strong>復診</strong>
將藥末分三次服完，心熱與難受皆愈強半。
而脈猶不出，身仍發涼，知其年過花甲，吐瀉兩日，未進飲食，其血衰憊已極，所以不能鼓脈外出以溫暖於周身。
<strong>處方</strong>
野臺參（一兩）　生懷地黃（一兩）　生懷山藥（一兩）　淨萸肉（八錢）　甘草（三錢蜜炙）
煎湯兩大盅，分兩次溫服。
<strong>方解</strong>
方中之義，用臺參以回陽，生懷地黃以滋陰，萸肉以斂肝之脫（此證吐瀉之始，肝木助邪侮土、至吐瀉之極，而肝氣轉先脫），炙甘草以和中氣之漓。
至於生山藥其味甘性溫，可助臺參回陽，其汁漿稠潤又可助地黃滋陰。
且此證胃中毫無穀氣，又可惜之以培養脾胃，俾脾胃運化諸藥有力也。
<strong>效果</strong>
將藥兩次服完，脈出周身亦熱，惟自覺心中餘火未清，知其陰分猶虧不能潛陽也。
又用玄參、沙參、生山藥各六錢，煎湯服下，病遂全愈。
<h3>4．霍亂暴脫證</h3>
邑北境劉氏婦，年近四旬，得霍亂暴脫證。
<strong>病因</strong>
受妊五六個月，時當壬寅秋令，霍亂盛行，因受傳染，吐瀉一晝夜，病似稍愈，而胎忽滑下。
自覺精神頓散，彀搖搖似不能支持。
遂急延為診視。
<strong>證候</strong>
迨愚至欲為診視，則病勢大革，殮服已備，著於身將舁諸床，病家辭以不必入視。
愚曰：此係暴脫之證，一息尚存，即可挽回。
遂入視之，氣息若無，大聲呼之亦不知應，脈象模糊如水上浮麻，莫辨至數。
<strong>診斷</strong>
此證若系陳病狀況，至此定難挽回，惟因霍亂吐瀉已極，又複流產，則氣血暴脫，故仍可用藥挽救。
夫暴脫之證，其所脫者元氣也。
凡元氣之上脫必由於肝（所以人之將脫者，肝風先動），當用酸斂之品直趨肝臟以收斂之。
即所以杜塞元氣上脫之路，再用補助氣分之藥輔之。
雖病勢垂危至極點，亦可挽回性命於呼吸之間。
<strong>處方</strong>
淨杭萸肉（二兩）　野黨參（一兩）　生懷山藥（一兩）
共煎湯一大盅，溫服
方雖開就而藥房相隔數里，取藥迫不及待，幸其比鄰劉××是愚表兄，有愚所開藥方，取藥二劑未服，中有萸肉共六錢，遂急取來暴火煎湯灌之。
<strong>效果</strong>
將藥徐徐灌下，須臾氣息稍大，呼之能應，又急煎渣灌下，較前尤明瞭。
問其心中何如，言甚難受，其音惟在喉間，細聽可辨。
須臾藥已取到，急煎湯兩茶杯，此時已自能服藥。
俾分三次溫服下，精神頓復，可自動轉。
繼用生山藥細末八錢許，煮作茶湯，調以白糖，令其適口當點心服之。
日兩次，如此將養五六日以善其後。
<strong>說明</strong>
按人之氣海有二，一為先天之氣海，一為後天之氣海。
《內經》論四海之名，以膻中（即膈上）為氣海，所藏者大氣，即宗氣也，養生家及針灸家皆以臍下為氣海，所藏者元氣，即養生家所謂祖氣也。
此氣海之形狀，若倒提雞冠花形，純系脂膜結成而中空（剖解豬腹者，名之為雞冠油），肝臟下垂之脂膜與之相連，是以元氣之上行，原由肝而敷布，而元氣之上脫，亦即由肝而疏泄也（《內經》謂肝主疏泄）。
惟重用萸肉以酸斂防其疏泄，藉以杜塞元氣上脫之路，而元氣即可不脫矣。
所最足明徵者，若初次即服所開之方以治愈此證，鮮不謂人參之功居多，乃因取藥不及，遂單服萸肉，且所服者只六錢即能建此奇功。
由此知萸肉救脫之力，實遠勝人參。
蓋人參以救無氣之下脫，猶足恃，而以救元氣之上脫，若單用之轉有氣高不返之弊（說見俞氏《寓意草》），以其性溫而兼升也。
至萸肉則無論上脫下脫，用之皆效。
蓋元氣之上脫由於肝，其下脫亦由於肝，誠以肝能為腎行氣（《內經》謂肝行腎之氣），即能瀉元氣自下出也。
為其下脫亦由於肝，故亦可重用萸肉治之也。
<strong>或問</strong>
同為元氣之脫何以辨其上脫下脫？答曰：上脫與下脫，其外現之證可據以辨別者甚多。
今但即脈以論，如此證脈若水上浮麻，此上脫之徵也。
若系下脫其脈即沉細欲無矣。
且元氣上脫下脫之外，又有所謂外脫者。
周身汗出不止者是也。
萸肉最善斂汗，是以萸肉亦能治之。
來復湯及山萸肉解後載有治驗之案數則，可參觀也。
<h2><span class="orange">（十八）婦女科</span></h2>
<h3>1．懷妊受溫病</h3>
何姓婦，年三十二歲，受妊五月，於孟秋感受溫病。
<strong>病因</strong>
懷妊畏熱，夜眠當窗，未上窗幔，自窗紗透風，感冒成溫。
<strong>證候</strong>
初病時調治失宜，溫熱傳裡，陽明府實，延醫數人皆言病原當用大涼之藥，因懷妊實不敢輕用，繼延愚為診視，見其面紅氣粗，舌苔白厚，中心已黃，大便乾燥，小便短赤。
診其脈左右皆洪滑而實，一息五至強。
<strong>診斷</strong>
據此證狀脈象觀之，不但陽明胃府之熱甚實，即肝膽之熱亦甚盛。
想其未病之前必曾怒動肝火，若不急清其熱，勢將迫血妄行，危險即在目前。
治以白虎加人參湯，以白虎湯解其熱，加參以保其胎，遂為疏方俾急服之。
<strong>處方</strong>
生石膏（三兩搗細）　野黨參（四錢）　生懷地黃（一兩）　生懷山藥（一兩）　生杭芍（五錢）　甘草（三錢）
共煎湯三盅，分三次溫服下。
<strong>方解</strong>
按此方雖非白虎加人參湯原方，而實以生地黃代知母，以生山藥代粳米，而外加芍藥也。
蓋知母、地黃同能滋陰退熱，而知母性滑，地黃則饒有補腎之力，粳米與山藥皆有濃汁能和胃，而粳米汁濃而不黏，山藥之汁濃而且黏，大有固腎之力。
如此通變原方，自於胎妊大有益也。
外加芍藥者，欲借之以清肝膽之熱也。
<strong>復診</strong>
將藥分三次服完，翌日午前大便通下一次，熱已退十之七八，脈象已非洪實，仍然有力，心中仍覺發熱，擬再用涼潤滋陰之品清之。
<strong>處方</strong>
玄參（一兩）　生懷地黃（一兩）　天花粉（五錢）　生杭芍（五錢）　鮮茅根（四錢）　甘草（二錢）
共煎湯兩盅，分兩次溫服下。
<strong>效果</strong>
將藥煎服兩劑，病遂霍然全愈。
<strong>說明</strong>
凡外感有熱之證，皆右部之脈盛於左部之脈，至陽明府實之證，尤必顯然於右部見之。
因胃府之脈原候於右關也。
今此證為陽明府實，其右部之脈洪滑而實宜矣。
而左部之脈亦現此象，是以知其未病之先肝中先有鬱熱，繼為外感之熱所激，則勃然發動而亦現洪滑而實之脈象也。
<h3>2．受妊嘔吐</h3>
天津王氏婦，年二十六歲，受妊後，嘔吐不止。
<strong>病因</strong>
素有肝氣病，偶有拂意，激動肝氣，恆作嘔吐。
至受妊後，則嘔吐連連不止。
<strong>證候</strong>
受妊至四十日時，每日必吐，然猶可受飲食，後則吐浸加重，迨至兩月以後勺水不存。
及愚診視時，不能食者已數日矣。
困頓已極，不能起床。
診其脈雖甚虛弱，仍現滑象，至數未改，惟左關微浮，稍似有力。
<strong>診斷</strong>
惡阻嘔吐，原妊婦之常，茲因左關獨浮而有力，知系肝氣膽火上衝，是以嘔吐特甚。
有謂惡阻嘔吐雖甚劇無礙者，此未有閱歷之言。
愚自行道以來，耳聞目睹，因此證僨事者已有多人，甚勿忽視。
此宜急治以鎮肝降胃之品，不可因其受妊而不敢放膽用藥也。
<strong>處方</strong>
生赭石（兩半軋細）　黨參（三錢）　生懷山藥（一兩）　生懷地黃（八錢）　生杭芍（六錢）　大甘枸杞（五錢）　淨萸肉（四錢）　青黛（三錢）　清半夏（六錢）
藥共九味，先將半夏用溫水淘三次，將礬味淘淨，用做飯小鍋煮取清湯一盅，調以麵粉煮作茶湯，和以白糖令其適口，服下其吐可止。
再將余藥八味煎湯一大盅，分三次溫服。
<strong>復診</strong>
將藥連服兩劑，嘔吐即止。
精神氣力稍振，可以起坐，其脈左關之浮已去，六部皆近和平。
惟仍有噁心之時，懶於飲食，擬再治以開胃、理肝、滋陰、清熱之劑。
<strong>處方</strong>
生懷山藥（一兩）　生杭芍（五錢）　冬瓜仁（四錢搗碎）　北沙參（四錢）　碎竹茹（三錢）　淨青黛（二錢）　甘草（二錢）
共煎湯一大盅，分兩次溫服下。
<strong>效果</strong>
將藥連服三劑，病遂全愈，體漸復原，能起床矣。
<h3>3．懷妊得溫病兼痰喘</h3>
天津董姓婦，年三十四歲，懷妊，感受溫病兼有痰作喘。
<strong>病因</strong>
受妊已逾八月，心中常常發熱。
時當季春，喜在院中乘涼，為風襲遂成此證。
<strong>證候</strong>
喘息有聲，呼吸迫促異常，晝夜不能少臥，心中煩躁。
舌苔白厚欲黃。
左右寸脈皆洪實異常，兩尺則按之不實，其數八至。
大便乾燥，小便赤澀。
<strong>診斷</strong>
此證前因醫者欲治其喘，屢次用麻黃髮之。
致其元氣將脫，又兼外感之熱已入陽明。
其實熱與外感之氣相併上衝，是以其脈上盛下虛，喘逆若斯迫促，脈七至即為絕脈，今竟八至恐難挽回。
欲辭不治而病家再三懇求，遂勉為擬方。
以清其熱，止其喘，挽救其氣化之將脫。
<strong>處方</strong>
淨萸肉（一兩）　生懷地黃（一兩）　生龍骨（一兩搗碎）　生牡蠣（一兩搗碎）
將四味煎湯，送服生石膏細末三錢，遲五點鐘若熱猶不退。

煎渣再服，仍送服生石膏細末三錢。
<strong>復診</strong>
服藥頭煎次煎後，喘愈強半，遂能臥眠，迨至黎明胎忽滑下，且系死胎。
再診其脈較前更數，一息九至，然不若從前之滑實，而尺脈則按之即無。
其喘似又稍劇，其心中煩躁依舊，且覺怔忡，不能支持。
此乃肝腎陰分大虧，不能維繫陽分而氣化欲渙散也。
當峻補肝腎之陰兼清外感未盡之餘熱。
<strong>處方</strong>
生懷山藥（六兩）　玄參（兩半）　熟雞子黃（六個捻碎）　真西洋參（二錢搗為粗末）
先將山藥煎十餘沸，再入玄參、雞子黃煎湯一大碗，分多次徐徐溫飲下。
每飲一次，送服洋參末少許，飲完再煎渣取湯接續飲之，洋參末亦分多次送服，勿令餘剩。
<strong>三診</strong>
翌日又為診視，其脈已減去三至為六至，尺脈按之有根，知其病已回生。
問其心中已不怔忡，惟其心中猶覺發熱，此非外感之熱，乃真陰未復之熱也。
當純用大滋真陰之品以復其陰。
<strong>處方</strong>
玄參（三兩）　生懷山藥（兩半）　當歸（四錢）　真西洋參（二錢搗為粗末）
將前三味共煎湯一大碗，分多次溫飲下。
每飲一次送服洋參末少許。
<strong>四診</strong>
前方服一劑，心中已不覺熱，惟腹中作疼，問其惡露所下甚少，當系瘀血作疼。
治以化瘀血之品，其疼當自愈。
<strong>處方</strong>
生懷山藥（一兩）　當歸（五錢）　懷牛膝（五錢）　生雞內金（二錢黃色的搗）　桃仁（二錢）　紅花（錢半）　真西洋參（二錢搗為粗末）
將前六味共煎湯一大盅，送服洋參末一半，至煎渣服時再送服餘一半。
<strong>效果</strong>
前方日服一劑，服兩日病遂全愈。
<strong>或問</strong>
他方用石膏皆與諸藥同煎，此證何以獨將石膏為末送服？答曰：石膏原為石質重墜之品，此證之喘息迫促，呼吸惟在喉間，分毫不能下達，幾有將脫之勢。
石膏為末服之，欲借其重墜之力以引氣下達也。
且石膏末服，其退熱之力一錢可抵半兩，此乃屢經自服以試驗之。
而確能知其如斯，此證一日服石膏末至六錢，大熱始退。
若用生石膏三兩，同諸藥煎湯，病家將不敢服，此為救人計，不得不委曲以行其術也。
<strong>或問</strong>
產後忌用寒涼，第三方用於流產之後，方中玄參重用三兩，獨不慮其過於苦寒乎？答曰：玄參細嚼之其味甘而微苦，原甘涼滋陰之品，實非苦寒之藥。
是以《神農本草經》謂其微寒，善治產乳余疾，故產後忌用涼藥而玄參則毫無所忌也。
且後世本草謂大便滑瀉者忌之，因誤認其為苦寒也。
而此證服過三兩玄參之後，大便仍然乾燥，則玄參之性可知矣。
<strong>或問</strong>
此證之胎已逾八月，即系流產，其胎應活，何以產下竟為死胎？答曰：胎在腹中，原有臍呼吸，實借母之呼吸以為呼吸，是以凡受妊者其吸入之氣，可由任脈以達於胎兒臍中。
此證因吸入之氣分毫不能下達，則胎失所蔭，所以不能資生也。
為其不能資生，所以下降，此非因服藥而下降也。
<h3>4．懷妊受溫病兼下痢</h3>
天津張氏婦，年近三旬，懷妊，受溫病兼下痢。
<strong>病因</strong>
受妊已六個月，心中恆覺發熱，繼因其夫驟爾賦閒，遂致激動肝火，其熱益甚，又薄為外感所束，遂致溫而兼痢。
<strong>證候</strong>
表裡俱壯熱無汗，心中熱極，思飲冰水，其家人不敢予。
舌苔干而黃，頻飲水不濡潤，腹中常覺疼墜，下痢赤多白少，間雜以鮮血，一晝夜十餘次。
其脈左部弦長，右部洪滑，皆重診有力，一息五至。
<strong>診斷</strong>
其脈左部弦長有力者，肝膽之火熾盛也。
惟其肝膽之火熾
盛下迫，是以不但下痢赤白，且又兼下鮮血，腹疼下墜。
為其右部洪滑有力，知溫熱已入陽明之府，是以舌苔干黃，心為熱迫，思飲冰水。
所猶喜者脈象雖熱，不至甚數，且又流利無滯，胎氣可保無恙也。
宜治以白虎加人參湯以解溫病之熱，而更重用芍藥以代方中知母，則肝熱能清而痢亦可愈矣。
<strong>處方</strong>
生石膏（三兩搗細）　大潞參（五錢）　生杭芍（一兩）　粳米（五錢）　甘草（三錢）
共煎湯三盅，分三次溫飲下。
<strong>復診</strong>
將藥分三次服完，表裡之熱已退強半，痢愈十之七八，腹中疼墜亦大輕減，舌苔由黃變白，已有津液，脈象仍然有力而較前則和緩矣。
遂即原方為之加減俾再服之。
<strong>處方</strong>
生石膏（二兩搗細）　大潞參（三錢）　生懷山藥（八錢）　生杭芍（六錢）　白頭翁（四錢）　秦皮（三錢）　甘草（二錢）
共煎湯三盅，分三次溫飲下。
<strong>方解</strong>
按此方即白虎加人參湯與白頭翁湯相併為一方也。
為方中有芍藥、山藥，是以白虎加人參湯中可省去知母、粳米；為白虎加人參湯中之石膏，可抵黃連、黃柏，是以白頭翁湯中止用白頭翁、秦皮，合用之則一半治溫，一半治痢，安排周匝，步伍整齊，當可奏效。
<strong>效果</strong>
將藥如法服兩劑，病遂全愈。
<strong>或問</strong>
《傷寒論》用白虎湯之方定例，汗吐下後加人參，渴者加人參。
此案之證非當汗吐下後，亦未言渴，何以案中兩次用白虎皆加人參乎？答曰：此案證兼下痢，下痢亦下之類也。
其舌苔干黃毫無津液，舌乾無液亦渴之類也。
且其溫病之熱，不但入胃，更隨下痢陷至下焦永無出路。
惟人參與石膏並用，實能升舉其下陷之溫熱而清解消散之，不至久留下焦以耗真陰。
況此證溫病與下痢相助為虐，實有累於胎氣，幾至於莫能支，加人參於白虎湯中，亦所以保其胎氣使無意外之虞也。
<h3>5．產後下血</h3>
天津李氏婦，年近四旬，得產後下血證。
<strong>病因</strong>
身形素弱，臨盆時又勞碌過甚，遂得斯證。
<strong>證候</strong>
產後未見惡露，純下鮮血。
屢次延醫服藥血終不止。
及愚診視，已二十八日矣。
其精神衰憊，身體羸弱，周身時或發灼，自覺心中怔忡莫支。
其下血劇時腰際疼甚，呼吸常覺短氣，其脈左部弦細，右部沉虛，一分鐘八十二至。
<strong>診斷</strong>
即此脈證細參，當系血下陷氣亦下陷。
從前所服之藥，但知治血，不知治氣，是以屢次服藥無效。
此當培補其氣血，而以收斂固澀之藥佐之。
<strong>處方</strong>
生箭耆（一兩）　當歸身（一兩）　生懷地黃（一兩）　淨萸肉（八錢）生龍骨（八錢搗碎）　桑葉（十四片）　廣三七（三錢細末）
藥共七味，將前六味煎湯一大盅，送服三七末一半，至煎渣再服時，仍送服其餘一半。
<strong>方解</strong>
此乃傅青主治老婦血崩之方。
愚又為之加生地黃、萸肉、龍骨也。
其方不但善治老婦血崩，即用以治少年者亦效。
初但用其原方，後因治一壯年婦人患血崩甚劇，投以原方不效，且服藥後心中覺熱，遂即原方為加生地黃一兩則效。
從此，愚再用其方時，必加生地黃一兩，以濟黃耆之熱，皆可隨手奏效。
今此方中又加萸肉、龍骨者，因其下血既久，下焦之氣化不能固攝，加萸肉、龍骨所以固攝下焦之氣化也。
<strong>復診</strong>
服藥兩劑，下血與短氣皆愈強半，諸病亦皆見愈，脈象亦有起色。
而起坐片時自覺筋骨痠軟，此仍宜治以培補氣血，固攝下焦氣化，兼壯筋骨之劑。
<strong>處方</strong>
生箭耆（一兩）　龍眼肉（八錢）　生懷地黃（八錢）　淨萸肉（八錢）　胡桃肉（五錢）　北沙參（五錢）　升麻（一錢）　鹿角膠（三錢）
藥共八味，將前七味煎湯一大盅，鹿角膠另燉化兌服。
方中加升麻者，欲以助黃耆升補氣分使之上達，兼以升提血分使不下陷也。
<strong>三診</strong>
將藥連服三劑，呼吸已不短氣，而血分則猶見少許，然非鮮血而為從前未下之惡露，此吉兆也。
若此惡露不下，後必為恙。
且又必須下淨方妥，此當兼用化瘀之藥以催之速下。
<strong>處方</strong>
生箭耆（一兩）　龍眼肉（八錢）　生懷地黃（八錢）　生懷山藥（六錢）　胡桃肉（五錢）　當歸（四錢）　北沙參（三錢）　鹿角膠（四錢）
廣三七（三錢細末）
藥共九味，先將前七味煎湯一大盅，鹿角膠另燉化兌湯藥中，送服三七末一半，至煎渣再服時，仍將所餘之鹿角膠燉化兌湯藥中，送服所餘之三七末。
<strong>方解</strong>
按此方欲用以化瘀血，而不用桃仁、紅花諸藥者，恐有妨於從前之下血也。
且此方中原有善化瘀血之品，鹿角膠、三七是也。
蓋鹿角之性原善化瘀生新，熬之成膠其性仍在。
前此之惡露自下，實多賴鹿角膠之力，今又助之以三七，亦化瘀血不傷新血之品。
連服數劑，自不難將惡露盡化也。
<strong>效果</strong>
將藥連服五劑，惡露下盡，病遂全愈。
<h3>6．產後手足抽掣</h3>
天津於氏婦，年過三旬，於產後得四肢抽掣病。
<strong>病因</strong>
產時所下惡露甚少，至兩日又分毫惡露不見，遲半日遂發抽掣。
<strong>證候</strong>
心中發熱，有時覺氣血上湧，即昏然身驅後挺，四肢抽掣。
其腹中有時作疼，令人揉之則少瘥，其脈左部沉弦，右部沉澀，一息四至強。
<strong>診斷</strong>
此乃肝氣膽火，挾敗血上衝以瘀塞經絡，而其氣火相併上衝不已，兼能妨礙神經，是以昏然後挺而四肢作抽掣也。
當降其敗血，使之還為惡露瀉出，其病自愈。
<strong>處方</strong>
懷牛膝（一兩）　生杭芍（六錢）　丹參（五錢）　玄參（五錢）　蘇木（三錢）　桃仁（三錢去皮）　紅花（二錢）　土鱉蟲（五大個搗）　紅娘蟲（即樗雞，六大個搗）
共煎湯一盅，溫服。
<strong>效果</strong>
此藥煎服兩劑，敗血盡下，病若失。
<h3>7．產後癥瘕</h3>
邑城西韓氏婦，年三十六歲，得產後癥瘕證。
<strong>病因</strong>
生產時惡露所下甚少，未嘗介意，遲至半年遂成癥瘕。
<strong>證候</strong>
初因惡露下少，彌月之後漸覺少腹脹滿。
因系農家，時當麥秋忙甚，未暇延醫服藥。
又遲月餘則脹而且疼，始服便方數次皆無效。
後則疼處按之覺硬，始延醫服藥，診治月餘，其疼似減輕而硬處轉見增大，月信自產後未見。
診其脈左部沉弦，右部沉澀，一息近五至。
<strong>診斷</strong>
按生理正規，產後兩月，月信當見；有孩吃乳，至四月亦當見矣。
今則已半載月信未見，因其產後未下之惡露，結癥瘕於衝任之間，後生之血遂不能下為月信，而盡附益於其上，俾其日有增長，是以積久而其硬處益大也。
是當以消癥瘕之藥消之，又當與補益之藥並用，使之消癥瘕而不至有傷氣化。
<strong>處方</strong>
生箭耆（五錢）　天花粉（五錢）　生懷山藥（五錢）　三稜（三錢）　莪朮（三錢）　當歸（三錢）　白朮（二錢）　知母（二錢）　生雞內金（二錢黃色的搗）　桃仁（二錢去皮）
共煎湯一大盅，溫服。
<strong>復診</strong>
將藥連服六劑，腹已不疼，其硬處未消，按之覺軟，且從前食量減少，至斯已復其舊。
其脈亦較前舒暢，遂即原方為之加減俾再服之。
<strong>處方</strong>
生箭耆（五錢）　天花粉（五錢）　生懷山藥（四錢）　三稜（三錢）　莪朮（三錢）　懷牛膝（三錢）　野黨參（三錢）　知母（三錢）　生雞內金（二錢黃色的搗）　生水蛭（二錢搗碎）
共煎湯一大盅，溫服。
<strong>效果</strong>
將藥連服十五六劑（隨時略有加減），忽下紫黑血塊若干，病遂全愈。
<strong>說明</strong>
婦女癥瘕治愈者甚少，非其病之果難治也。
《金匱》下瘀血湯，原可為治婦女癥瘕之主方。
特其藥性猛烈，原非長服之方。
於癥瘕初結未堅硬者，服此藥兩三次或可將病消除。
若至累月累年，癥瘕結如鐵石，必須久服，方能奏效者，下瘀血湯原不能用。
乃醫者亦知下瘀血湯不可治堅結之癥瘕，遂改用桃仁，紅花、丹參、赤芍諸平和之品；見其癥瘕處作疼，或更加香附、延胡、青皮、木香諸理氣之品，如此等藥用之以治堅結之癥瘕，可決其雖服至百劑，亦不能奏效。
然仗之奏效則不足，傷人氣化則有餘。
若視為平和而連次服之，十餘劑外人身之氣化即暗耗矣。
此所以治癥瘕者十中難愈二三也。
若拙擬之方其三稜、莪朮、水蛭，皆為消癥瘕專藥。
即雞內金人皆用以消食，而以消癥瘕亦甚有力。
更佐以參、耆、術諸補益之品，則消癥瘕諸藥不慮其因猛烈而傷人。
且又用花粉、知母以調劑補藥之熱，牛膝引藥下行以直達病所，是以其方可久服無弊。
而堅結之癥瘕即可徐徐消除也。
至於水蛭必生用者，理沖丸後論之最詳。
且其性並不猛烈過甚，治此證者，宜放膽用之以挽救人命。
<h3>8．血閉成癥瘕</h3>
鄰莊劉氏婦，年二十五歲，經血不行，結成癥瘕。
<strong>病因</strong>
處境不順，心多抑鬱，以致月信漸閉，結成癥瘕。
<strong>證候</strong>
癥瘕初結時，大如核桃，屢治不消，漸至經閉後則癥瘕浸長。
三年之後大如覆盂，按之甚硬。
漸至飲食減少，寒熱往來，咳嗽吐痰，身體羸弱，亦以為無可醫治待時而已。
後忽聞愚善治此證，求為診視。
其脈左右皆弦細無力，一息近六至。
<strong>診斷</strong>
此乃由經閉而積成癥瘕，由癥瘕而浸成虛勞之證也。
此宜先注意治其虛勞，而以消癥瘕之品輔之。
<strong>處方</strong>
生懷山藥（一兩）　大甘枸杞（一兩）　生懷地黃（五錢）　玄參（四錢）　沙參（四錢）　生箭耆（三錢）　天冬（三錢）　三稜（錢半）　莪朮（錢半）　生雞內金（錢半黃色的搗）
共煎湯一大盅，溫服。
<strong>方解</strong>
方中用三稜、莪朮，非但以之消癥瘕也。
誠以此證廉於飲食，方中雞內金固能消食，而三稜、莪朮與黃耆並用，更有開胃健脾之功。
脾胃健壯，不但善消飲食，兼能運化藥力使病速愈也。
<strong>復診</strong>
將藥連服六劑，寒熱已愈，飲食加多，咳嗽吐痰亦大輕減。
癥瘕雖未見消，然從前時或作疼今則不復疼矣。
其脈亦較前頗有起色。
擬再治以半補虛勞半消癥瘕之方。
<strong>處方</strong>
生懷山藥（一兩）　大甘枸杞（一兩）　生懷地黃（八錢）　生箭耆（四錢）　沙參（四錢）　生杭芍（四錢）　天冬（四錢）　三稜（二錢）　莪朮（二錢）　桃仁（二錢去皮）　生雞內金（錢半黃色的搗）
共煎一大盅，溫服。
<strong>三診</strong>
將藥連服六劑，咳嗽吐痰皆愈。
身形已漸強壯，脈象又較前有力，至數復常。
至此虛勞已愈，無庸再治。
其癥瘕雖未見消，而較前頗軟。
擬再專用藥消之。
<strong>處方</strong>
生箭耆（六錢）　天花粉（五錢）　生懷山藥（五錢）　三稜（三錢）　莪朮（三錢）　懷牛膝（三錢）　潞黨參（三錢）　知母（三錢）　桃仁（二錢去皮）　生雞內金（二錢黃色的搗）　生水蛭（二錢搗碎）
共煎湯一大盅，溫服。
<strong>效果</strong>
將藥連服十二劑，其瘀血忽然降下若干，紫黑成塊，雜以脂膜，癥瘕全消。
為其病積太久，恐未除根，俾日用山楂片兩許，煮湯沖紅蔗糖，當茶飲之以善其後。
<h3>9．產後溫病</h3>
天津李氏婦，年二十七歲，於中秋節後得溫病。
<strong>病因</strong>
產後六日，更衣入<del>廁</del>厠，受風。
<strong>證候</strong>
自<del>廁</del>厠返後，覺周身發冷，更數小時，冷已又復發熱，自用生薑，紅糖煎湯乘熱飲之，周身得汗稍愈，至汗解而其熱如故。
遷延兩日熱益盛，心中煩躁作渴。
急延愚為診視，見其滿面火色，且微喘，診其脈象洪實，右部尤甚，一分鐘九十三至。
舌苔滿布白而微黃，大便自病後未行。
<strong>診斷</strong>
此乃產後陰虛生內熱，略為外感拘束而即成溫病也。
其心中煩躁而渴者，因產後腎陰虛損，不能上達舌本，且不能與心火相濟也。
其微喘者，因腎虛不能納氣也。
其舌苔白而微黃者，熱已入陽明之府也。
其脈洪實兼數者，此陽明府熱已實，又有陰虛之象也。
宜治以白虎加人參湯更少為變通之，方於產後無礙。
<strong>處方</strong>
生石膏（三兩搗細）　野臺參（四錢）　玄參（一兩）　生懷山藥（八錢）　甘草（三錢）
共煎湯三盅，分三次溫飲下。
<strong>方解</strong>
按此方即白虎加人參湯，以玄參代知母，生山藥代粳米也。
傷寒書中用白虎湯之定例，汗吐下後加人參，以其虛也；渴者加人參，以其津液不上潮也，至產後則虛之尤虛，且又作渴，其宜加人參明矣。
至以玄參代知母者，因玄參《神農本草經》原謂其治產乳余疾也。
以生山藥代粳米者，因山藥之甘溫既能代粳米和胃，而其所含多量之蛋白質，更能補益產後者之腎虛也。
如此變通，其方雖在產後用之，可毫無妨礙，況石膏《神農本草經》原謂其微寒，且明載其主產乳乎。
<strong>復診</strong>
服藥一劑，熱退強半，渴喘皆愈。
脈象已近和平，大便猶未通下。
宜大滋真陰以退其餘熱，而復少加補氣之藥佐之。
誠以氣旺則血易生，即真陰易復也。
<strong>處方</strong>
玄參（二錢）　野黨參（五錢）
共煎湯兩盅，分兩次溫飲下。
<strong>效果</strong>
將藥煎服兩劑，大便通下，病遂全愈。
<h3>10．流產後滿悶</h3>
天津張姓婦年二十六歲，流產之後胃脘滿悶，不能進食。
<strong>病因</strong>
孕已四月，自覺胃口滿悶，倩人以手為之下推，因用力下推至臍，遂至流產。
<strong>證候</strong>
流產之後，忽覺氣血上湧充塞胃口，三日之間分毫不能進食。
動則作喘，頭目眩暈，心中怔忡，脈象微弱，兩尺無根。
<strong>診斷</strong>
此證因流產後下焦暴虛，腎氣不能固攝沖氣，遂因之上衝。
夫衝脈原上隸陽明胃府，其氣上衝胃氣即不能下降（胃氣以息息下行為順），是以胃中脹滿，不能進食。
治此等證者，若用開破之藥開之，脹滿去而其人或至於虛脫。
宜投以峻補之劑，更用重鎮之藥輔之以引之下行，則上之郁開而下焦之虛亦即受此補劑之培養矣。
<strong>處方</strong>
大潞參（四錢）　生赭石（一兩軋細）　生懷山藥（一兩）　熟懷地黃（一兩）　玄參（八錢）　淨萸肉（八錢）　紫蘇子（三錢炒搗）　生麥芽（三錢）
共煎湯一大盅，分兩次溫服下。
<strong>方解</strong>
按方中用生麥芽，非取其化食消脹也。
誠以人之肝氣宜升，胃氣宜降，凡用重劑降胃，必須少用升肝之藥佐之，以防其肝氣不舒。
麥芽生用原善舒肝，況其性能補益胃中酸汁，兼為化食消脹之妙品乎。
<strong>效果</strong>
將藥煎服一劑，胃中豁然頓開，能進飲食，又連服兩劑，喘與怔忡皆愈。
<h3>11．月閉兼溫疹靨急</h3>
天津楊氏女，年十五歲，先患月閉，繼又染溫疹靨急。
<strong>病因</strong>
自十四歲月信已通，後因肝氣不舒，致月信半載不至，繼又感發溫疹，初見點即靨。
<strong>證候</strong>
初因月信久閉，已發熱瘦弱，懶於飲食，恆倦臥終日不起。
繼受溫疹，寒熱往來，其寒時覺體熱減輕，至熱時，較從前之熱增加數倍，又加以疹初見點即靨，其毒熱內攻。
心中煩躁怔忡，劇時精神昏憒，恆作譫語，舌苔白而中心已黃，毫無津液。
大便數日未行，其脈覺寒時似近閉塞，覺熱時又似洪大而重按不實，一息五至強。
<strong>診斷</strong>
此證因陰分虧損將成癆瘵，又兼外感內侵，病連少陽，是以寒熱往來，又加以疹毒之熱，不能外透而內攻，是以煩躁怔忡，神昏譫語，此乃內傷外感兩劇之證也。
宜用大劑滋其真陰清其毒熱，更佐以托疹透表之品當能奏效。
<strong>處方</strong>
生石膏（二兩搗細）　野臺參（三錢）　玄參（一兩）　生懷山藥（一兩）　大甘枸杞（六錢）　知母（四錢）　連翹（三錢）　蟬蛻（二錢）茵陳（二錢）　殭蠶（錢半）　鮮蘆根（四錢）
共煎湯三盅，分三次溫飲下。
囑其服一劑熱不退時，可即原方再服，若服至大便通下且微溏時，即宜停藥勿服。
<strong>復診</strong>
將藥煎服兩劑，大熱始退，不復寒熱往來，疹未表出而心已不煩躁怔忡。
知其毒由內消，當不變生他故。
大便通下一次亦未見溏，再診其脈已近和平，惟至數仍數，和其外感已愈十之八九，而真陰猶未復也。
擬再滋補其真陰，培養其血脈，俾其真陰充足，血脈調和，月信自然通順而不愆期矣。
<strong>處方</strong>
生懷山藥（一兩）　大甘枸杞（一兩）　玄參（五錢）　地骨皮（五錢）　龍眼肉（五錢）　北沙參（五錢）　生杭芍（三錢）　生雞內金（錢半黃色的搗）　甘草（二錢）
共煎湯一大盅，溫服。
<strong>三診</strong>
將藥連服四劑，飲食增加，精神較前振作，自覺諸病皆無，惟腹中間有疼時，此月信欲通而未能即通也。
再診其脈已和平四至矣。
知方中涼藥宜減，再少加活血化瘀之品。
<strong>處方</strong>
生懷山藥（一兩）　大甘枸杞（一兩）　龍眼肉（六錢）當歸（五錢）　玄參（三錢）　地骨皮（三錢）　生杭芍（三錢）　生雞內金（錢半黃色的搗）　土鱉蟲（五個大者搗）　甘草（錢半）　生薑（三片）
共煎湯一大盅，溫服。
<strong>效果</strong>
此藥連服十劑，腹已不疼，身形已漸胖壯，惟月信仍未至，俾停藥靜候。
旬日後月信遂見，因將原方略為加減，再服數劑以善其後。
<strong>或問</strong>
方書治溫疹之方，未見有用參者。
開首之方原以治溫疹為急務，即有內傷亦當從緩治之，而方中用野臺參者其義何居？答曰：《傷寒論》用白虎湯之例，汗吐下後加人參，以其虛也；渴者加人參，以其氣虛不能助津液上潮也。
令此證當久病內虧之餘，不但其血分虛損，其氣分亦必虛損。
若但知用白虎湯以清其熱，不知加參以助之，而熱轉不清，且更有病轉加劇之時（觀白虎加人參以山藥代粳米湯後附載醫案可知）。
此證之用人參，實欲其熱之速退也。
且此證疹靨之急，亦氣分不足之故。
用參助石膏以清外感之熱，即借其力以托疹毒外出，更可借之以補從前之虛勞。
是此方中之用參，誠為內傷外感兼顧之要藥也。
<strong>或問</strong>
凡病見寒熱往來者，多系病兼少陽，是以治之者恆用柴胡以和解之。
今方中未用柴胡，而寒熱往來亦愈何也？答曰：柴胡雖能和解少陽，而其升提之力甚大。
此證根本已虛，實不任柴胡之升提。
方中茵陳其性涼而能散，最能宣通少陽之鬱熱，可為柴胡之代用品。
實為少陽病兼虛者無尚之妙藥也。
況又有蘆根亦少陽藥，更可與之相助為理乎？此所以不用柴胡亦能愈其寒熱往來也。
<h3>12．處女經閉</h3>
天津陳氏女，年十七歲，經通忽又半載不至。
<strong>病因</strong>
項側生有瘰癧，服藥療治，過於鹹寒，致傷脾胃，飲食減少，遂至經閉。
<strong>證候</strong>
午前微覺寒涼，日加申時，又復潮熱，然不甚劇。
黎明時或微出汗，咳嗽有痰，夜間略甚，然仍無妨於安眠。
飲食消化不良，較尋常減半。
心中恆覺發熱思食涼物，大便乾燥，三四日一行。
其脈左部弦而微硬，右部脈亦近弦，而重診無力，一息搏逾五至。
<strong>診斷</strong>
此因飲食減少，生血不足以至經閉也。
其午前覺涼者，其氣分亦有不足，不能乘陽氣上升之時而宣布也。
至其晚間之覺熱，則顯為血虛之象。
至於心中發熱，是因陰虛生內熱也。
其熱上升傷肺易生咳嗽，胃中消化不良易生痰涎，此咳嗽又多痰也。
其大便燥結者，因脾胃傷損失傳送之力，而血虛陰虧又不能潤其腸也。
左脈弦而兼硬者，心血虛損不能潤肝滋腎也。
右脈弦而無力者，肺之津液胃之酸汁皆虧，又兼肺胃之氣分皆不足也。
擬治以資生通脈湯，復即原方略為加減，俾與證相宜。
<strong>處方</strong>
白朮（三錢炒）　生懷山藥（八錢）　大甘枸杞（六錢）　龍眼肉（五錢）　生懷地黃（五錢）　玄參（四錢）　生杭芍（四錢）　生赭石（四錢軋細）　當歸（四錢）　桃仁（二錢）　紅花（錢半）　甘草（二錢）
共煎湯一大盅，溫服。
<strong>復診</strong>
將藥連服二十餘劑（隨時略有加減），飲食增多，身形健壯，諸病皆愈。
惟月信猶未通，宜再注意通其月信。
<strong>處方</strong>
生水蛭（一兩軋為細末）　生懷山藥（半斤軋為細末）
每用山藥末七錢，涼水調和煮作茶湯，加紅蔗糖融化，令其適口，以之送服水蛭末六分，一日再服，當點心用之，久則月信必通。
<strong>效果</strong>
按方服過旬日，月信果通下，從此經血調和無病。
<strong>方解</strong>
按水蛭《神農本草經》原無炙用之文，而後世本草謂若不炙即用之，得水即活，殊為荒唐之言。
嘗試用此藥，先用炙者無效，後改用生者，見效甚速。
其性並不猛烈，惟稍有刺激性。
屢服恐於胃不宜，用山藥煮粥送服，此即《金匱》硝石礬石散送以大麥粥之義也。
且山藥饒有補益之力，又為尋常服食之品，以其粥送水蛭，既可防其開破傷正，且又善於調和胃腑也。
<h3>13．血崩證</h3>
天津徐姓婦，年十八歲，得血崩證。
<strong>病因</strong>
家庭不和，激動肝火，因致下血不止。
<strong>證候</strong>
初時下血甚多，屢經醫治，月餘血雖見少，而終不能止。

脈象濡弱，而搏近五至。
呼吸短氣，自覺當呼氣外出之時，稍須努力，不能順呼吸之自然。
過午潮熱，然不甚劇。
<strong>診斷</strong>
此胸中大氣下陷，其陰分兼虧損也。
為其大氣下陷，所以呼氣努力，下血不止，為其陰分虧損，所以過午潮熱。
宜補其大氣，滋其真陰，而兼用升舉固澀之品方能治愈。
<strong>處方</strong>
生箭耆（一兩）　白朮（五錢炒）　大生地（一兩）　龍骨（一兩煅搗）　牡蠣（一兩煅搗）　天花粉（六錢）　苦參（四錢）　黃柏（四錢）　柴胡（三錢）　海螵蛸（三錢去甲）　茜草（二錢）
西藥麥角中者一個，攙乳糖五分，共研細，將中藥煎湯兩大盅，分兩次服，麥角末亦分兩次送服。
<strong>效果</strong>
煎服一劑，其血頓止，分毫皆無，短氣與潮熱皆愈。
再為開調補氣血之劑，俾服數劑以善其後。

<div id="symtomtoc">症状<br></div></center><br><br>
<div id="idiomtoc">要点<br></div></center><br>

<script src='https://williamkpchan.github.io/LibDocs/readbook.js'></script>
<script>
var lazyLoadInstance = new LazyLoad({
    elements_selector: ".lazy"
});

var symtomtoc = $('#symtomtoc');
  $("u").each(function(i) {
      var thistopic = $(this), symtomtopicNumber = i + 1;
      symtomtoc.append(symtomtopicNumber +' <a href="#symtomtopicNumber-'+symtomtopicNumber+'" target="_self">'+thistopic.html()+'</a><br>');

      thistopic.attr('id', 'symtomtopicNumber-' + symtomtopicNumber);
  });


var idiomtoc = $('#idiomtoc');
  $("i").each(function(i) {
      var idiomtopic = $(this), idiomtocNumber = i + 1;
      idiomtoc.append(idiomtocNumber +' <a href="#idiomtocNumber-'+idiomtocNumber+'" target="_self">'+idiomtopic.html()+'</a><br>');

      idiomtopic.attr('id', 'idiomtocNumber-' + idiomtocNumber);
  });

</script>
</pre></body></html>
