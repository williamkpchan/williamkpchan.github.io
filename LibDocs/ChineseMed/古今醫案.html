<base target="_blank"><html><head><title>古今醫案按</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = false;
  var topicEnd = ", ";
  var bookid = "古今醫案按"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>古今醫案按</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>
作者 俞震篡 朝代 清 年份 公元1778年

<h2>自敘</h2>
孟子言梓匠輪輿。

能與人規矩。
不能與人巧。
巧者何。
變通之謂也。
巧固不能使人。
其實不出規矩。

人可即規矩以求巧。
而巧自無方。
是亦不啻使之矣。
醫之道將毋同。
自古迄今。
醫書多不勝紀。

一病必立一門。
一門必立數法。
究之法有盡。
病無盡。
一病之變已無盡。
或萃數病於一人之身。

其變更無盡。
醫之法於是乎幾窮。
蓋以法也者。
不過梓匠輪輿之規矩。
病不依規矩以為患。
醫第循規矩以為治。

常者生焉。
變者死焉。
轉恨醫之法未備也。
不知法豈能備。
要在乎用法者之巧耳。
聞之名醫能審一病之變。

與數病之變。
而曲折以赴之。
操縱於規矩之中。
神明於規矩之外。
靡不隨手而應。
始信法有盡。

而用法者之巧無盡也。
成案甚夥。
醫之法在是。
法之巧亦在是。
儘可揣摩。
惜向來刊行醫案。

醇疵互收。
一為去取而巧者愈見。
此予所以復有古今醫案之選也。
惟是彼之所謂巧者。
自今視之。
猶規矩也。

倘執巧以為巧。
而不更加變通。
則巧反成拙。
故予於每條下。
妄據鄙見以按之。
辨其真偽。

別其是非。
晰其同中之異。
表其青出於藍。
或綜數事為數語。
以櫽括其大略。
或纂述舊說新說。

以補諸案之未逮。
隨選隨錄。
隨錄隨按。
不憚煩詞。
竊附舉隅之意。
第恐載籍極博。

見聞有限。
譬諸審曲面勢者。
能免斫而小之之譏乎。
然欲求巧於規矩。
敢不擇材以削𧉅。
爰自甲午冬月。

為捉筆之始。
至戊戌春月。
乃得蕆事。
時年已七十。
閱歷既多。
或片詞之可取。
爰付剞劂。
質之海內諸同志。


<u>乾隆四十三年歲在著雍奄茂之寎月既望惺齋俞震書於酌古堂</u>


<h2>凡例</h2>
一是編匯選名醫成案。

所選必擇精當。
如江氏類案入選頗多。
亦不過十之三四。
其餘僅選十之一二而已。
此外見諸史傳及說部雜書。
或有新意。
或立奇法者。
間採一二條。
俾廣見聞。


一所選皆有議論有發明之案。

庸淺及怪誕不經者概刪去。
其有病同而治同。
雖出兩人。
止錄一家。
同之中必取前輩。
或後輩之闡發勝於前輩。
則取後舍前。
亦無拘也。


一治病所憑在脈。

故敘證而兼敘脈者始選之。
若不載脈象。
但侈治驗。
入選奚益。
蓋治病之難。
難於識病。

識病之難。
難於識脈也。
然集中間收不載脈者。
必辨證詳明。
或治法新奇。
或立論高超。
不得以不載脈象而棄之。
略備數條。
以擴識見。


一前人案中。

或涉鄙俚矜誇之語概削去。
只存其脈證方論。
以為後人認病之法。
偶有文繁及詞晦者。
僭為修飾之。
不敢竄改其意。
亦僅條達其辭以便觀覽而已。
知我者諒不我罪。


一近日名醫有年長於我者。

有年少於我者。
其治奇病著奇驗必錄之。
今並附入。
此皆生平目擊。
並非得之傳聞。
若得之傳聞者。
姑為闕疑。
不敢以誤傳誤。


一成案以年代先後為編次。

間有顛倒者。
因病情相似。
連類以便覽。
年代所不計也。
至於稱謂前人。
或名或字或別號及鄉里。
就人所易曉者稱之。
不拘一律。


一是編列為十卷。

各分門類。
以便查閱。
至門類十三科實未能全。
只就昔人有成案者選之。
每門多寡不拘。
會心者聞一知十。
可推廣得其旨矣。


一各案引用之方。

不能備錄。
間有附於案中及案後者。
恐卷帙繁冗。
錄亦不詳。
嗣有古今經驗方按續出問世。


一諸案所載有妙義者。

議論精詳方藥切當者。
以及敘脈病因證候緊要關鍵處均加密點。
若震自為按斷之語。
概不敢置密點。
以俟高賢之教正。



<h2><span class="orange">卷一</span></h2>

<h2>中風</h2>
唐書載許允宗初仕陳。

為新蔡王外兵參軍。
時柳太后感風不能言。
脈沉而口噤。
允宗曰。
口不下藥。
宜以湯氣蒸之。

令藥入腠理。
周時可瘥。
遂造黃耆防風湯。
煮數十斛。
置床下。
氣如煙霧。
熏蒸之而得語。
遂超拜義興太守。


震按書稱允宗醫術若神。

曾曰醫者意也。
在人思慮。
即此條思慮巧矣。
然僅可治真中風。
內經所謂其有邪者漬形以為汗也。
邪從汗解故得語。

若概試諸不能言者決無效。
又按羅謙甫治史太尉。
冬月坐火爐左側。
覺面熱。
左頰微汗。
旋出外。

因左頰疏緩。
被風寒客之。
右頰急。
口喎於右。
脈浮緊。
按之洪緩。

羅用升麻湯加桂枝、白芷、艽、防。
兼灸地倉頰車穴。
此治風中陽明經之表證也。
趙僧判半身不遂。
語言不出。
神昏面紅。

耳聾鼻塞。
六脈弦數。
羅謂中藏者多滯九竅。
中府者多著四肢。
今臟腑俱受邪。
先用三化湯行之。

通其壅滯。
使清氣上升。
充實四肢。
次與至寶丹。
安心養神。
通利九竅。

五日。
音聲出。
語言稍利。
惟行步艱難。
又刺十二經之井穴以接經絡。
隨四時脈症加減用藥。

百日方愈。
此治中腑兼中臟之裡證也。
皆風邪實證也。
張安撫半身不遂。
語言謇澀。
自汗惡風。

痰嗽不寐。
羅謂風寒傷形。
憂恐忿怒傷氣。
經云。
形樂志苦。
病生於脈。

神先病也。
邪風加之。
動無常處。
治病必求其本。
邪氣乃服。
用加減沖和湯。

汗加黃耆。
嗽加五味。
其晝夜不睡。
因心事煩冗。
心火上乘陽分。
衛氣不得入於陰。

用硃砂安神丸。
遂得寐。
諸證漸減。
惟右肩臂痛。
經云。
虛與實鄰。

決而通之。
又云。
下陷者灸之。
為陽氣下陷入陰中。
故肩膊痛不能動。
宜以火導之補之。

乃於右肩臂上肩井穴。
先針後灸。
隔一月。
再灸肩井。
次於尺澤穴。
各灸二十八壯。

引氣下行。
與正氣相接。
遂能運動。
仲夏用清肺飲子。
秋分用益氣調營湯。
全愈。

此治中經兼中腑。
本虛標實之症也。
許允宗所治亦系本虛標實者。
但病起於暴。
故用蒸法。
亦如通關散之取嚏。
稀涎散之探痰也。


丹溪治浦江鄭君。

年近六旬。
奉養膏粱。
仲夏久患滯下。
又犯房勞。
一夕如廁厠。
忽然昏僕。

撒手。
遺尿。
目上視。
汗大出。
喉如拽鋸。
呼吸甚微。

其脈大而無倫次部位。
可畏之甚。
此陰虛而陽暴絕也。
急令煎人參膏。
且與灸氣海穴。
艾壯如小指。

至十八壯。
右手能動。
又三壯。
唇微動。
參膏成。
與一盞。

至半夜後。
盡三盞。
眼能動。
盡二斤。
方能言而索粥。
盡五斤而利止。
十數斤全安。


震按此種病。

今常有之。
醫所用參不過一二錢。
至一二兩而止。
亦並不知有灸法。
無效則諉之天命。
豈能於數日間用參膏至十餘斤者乎。
然參膏至十餘斤。
辦之亦難矣。
惟能辦者。
不可不知有此法。


趙以德云。

余嘗治陳學士敬初。
因醮事跪拜間。
就倒僕。
汗如雨。
診之脈大而空虛。
年當五十。

新娶少婦。
今又從跪拜之勞役。
故陽氣暴散。
正若丹溪治鄭義士之病同。
急煎獨參濃湯。
連飲半日。

汗止。
神氣稍定。
手足俱縱。
喑而無聲。
遂於獨參湯中加竹瀝。
開上湧之痰。

次早悲哭。
一日不已。
以言慰之。
遂笑。
復笑五七日。
無已時。

此哭笑者。
為陰虛而勞。
火動其精神魂魄之藏。
氣相併故耳。
正內經所謂五精相併者。
心火併於肺則喜。

肺火併於肝則悲是也。
加連柏之屬瀉其火。
更增荊瀝開其閉。
八日笑止手動。
一月能步矣。


震按此條與前條大同小異。
而所以治其小異處。
立言用藥。
綽有精義。
可見古人善能模仿成法又不蹈襲成法也。


以上所選實症虛症。

分途異治。
誤用則死。
李士材所謂治中風者。
必須分別閉與脫。
二症明白。
此下手第一要著。


丹溪治一婦人。

年六十餘。
手足左癱。
不言而健。
有痰。
以麻黃。
羌活、荊、防、南星、全蠍、乳香、沒藥、木通、茯苓、桔、樸、甘草、紅花為末。

酒下。
未效。
時春。
脈伏而微。
又以淡鹽湯入韭汁。
每早一碗吐之。

至五日。
仍以茯苓、白朮、陳皮、甘草、厚朴、菖蒲。
日進二服。
又以川芎、豆豉、山梔、瓜蒂、韭汁、鹽湯。
吐甚快。
後以四君子湯服之。

另以川歸、酒芩、紅花、木通、厚朴、黏子、蒼朮、南星、牛膝、茯苓為末。
酒糊丸服。
十日後。
微汗。
手足微動而言。


震按前條脫症。

脈大無倫。
此條閉症。
脈伏而微。
非有確見。
敢用此兩路重藥乎。
須知症與脈宜合參。
如此條左癱不言矣。
而健又有痰。
其得間在此。
與浦江洪宅婦病瘧無脈條相似。


又按丹溪治肥人中風。

口喎。
手足麻廢。
左右俱作痰治。
以蔞、貝、南星、橘、夏、二朮、芩、連、柏、荊、防、羌活、桂枝、威靈仙、甘草、花粉等。
好吃麵。
加附子煎。

入竹瀝、薑汁。
更加少酒行經。
此大法也。
故治中風二十六案。
用此加減者甚多。
其餘以四君、六君。

或合四物。
或再加連、柏、耆、防、天麻、殭蠶、竹瀝等。
或合風藥。
更有加全蠍、地龍者。
又有用小續命湯、搜風湯、羌活愈風湯、烏藥順氣散、蘇合香丸者。
皆不載脈象若何。
何以效法。
故不並錄。


虞恆德治一婦年五十七。

身肥白。
春初得中風。
暴僕不知人事。
身僵直。
口噤不語。
喉如拽鋸。

水飲不能入。
六脈浮大弦滑。
右甚於左。
以藜蘆末一錢。
加麝香少許。
灌入鼻竅。

吐痰升許。
始知人事。
身體略能舉動。
急煎小續命湯倍麻黃。
連進二服。
覆以衣被。

得汗漸甦醒。
能轉側。
但右手足不遂。
語言謇澀。
復以二陳湯加芎、歸、芍藥、羌、防等。
合竹瀝、薑汁。

日進二三服。
若三四日大便不利。
則不能言語。
即以東垣導滯丸。
或潤腸丸微利之。
則言語復正。
如此調理。
至六十餘。
得他病而卒。


震按此條與上丹溪案。

俱以實邪治而效。
可見辨證宜真。
不得專守景岳非風之論。
先有成見在胸也。
如薛立齋善於用補。
而治艾郭武牙關緊。

不能言。
左體癱。
口眼牽動。
神昏欲絕。
六脈沉細而澀。
謂此中寒濕。

非中風也。
亦用吐痰藥及至寶丹。
繼以五積散加木香、南星、附子而人蘇。
後大便洞利痰積而全愈。
臨斯證者。
治虛寒。
治風痰。
固宜對勘。


薛立齋治一人。

年六十餘。
素善飲酒。
兩臂作痛。
服祛風治痿之藥。
更加麻木發熱。
體軟痰湧。

腿膝拘痛。
口噤語澀。
頭目暈重。
口角流涎。
身如蟲行。
癢起白屑。

立齋曰。
臂麻體軟。
脾無用也。
痰涎自出。
脾不能攝也。
口斜語澀。

脾氣傷也。
頭目暈重。
脾氣不能升也。
癢起白屑。
脾氣不能榮也。
遂用補中益氣湯加神麯、半夏、茯苓。
三十餘劑。
諸症悉退。
又用參朮膏而愈。


一婦人懷抱鬱結。

筋攣骨痛。
喉間似有一核。
服烏藥順氣散等藥。
口眼喎斜。
臂難伸舉。
痰涎愈甚。

內熱晡熱。
食少體倦。
立齋云。
鬱火傷脾。
血燥生風所致。
用加味歸脾湯。

二十餘劑。
形體漸健。
飲食漸加。
又服加味逍遙散十餘劑。
痰熱少退。
喉核少利。

更用升陽益胃湯數劑。
諸證漸愈。
但臂不能伸。
此肝經血少。
用地黃丸而愈。


秀才劉允功。

形體魁偉。
不慎酒色。
因勞怒頭暈仆地。
痰涎上湧。
手足麻痹。
口乾引飲。

六脈洪數而虛。
薛以為腎經虧損。
不能納氣歸源而頭暈。
不能攝水歸源而為痰。
陽氣虛熱而麻痹。
虛火上炎而作渴。

用補中益氣合六味丸。
治之而愈。
其後或勞役。
或入房。
其病即作。
用前藥隨愈。


憲幕顧斐齋左半身並手不遂。

汗出神昏。
痰涎上湧。
王竹西用參耆大補之劑。
汗止而神思漸清。
頗能步履。
後不守禁。

左腿自膝至足腫脹甚大。
重墜如石。
痛不能忍。
其痰甚多。
肝脾腎脈洪大而數。
重按則軟澀。

立齋朝用補中益氣湯加黃柏、知母、麥冬、五味。
煎送地黃丸。
晚用地黃丸料加知、柏。
數劑諸證悉退。
但自弛禁。
不能全愈耳。


震按此四案。
理精法密。
學者所當熟玩。


車駕王用之。

卒中昏憒。
口眼喎斜。
痰氣上湧。
咽喉有聲。
六脈沉伏。
此真氣虛而風邪所乘。

以三生飲一兩。
加人參一兩。
煎服即蘇。
立齋曰。
若遺尿撒手。
口開鼾睡為不治。

用前藥亦有得生者。
夫前飲乃行經絡治寒痰之藥。
有斬關奪旗之功。
每服必用人參兩許。
駕馭其邪而補助真氣。
否則不惟無益。
適足以取敗矣。


震按此治中寒寒痰壅塞氣道之藥。

肥人脈沉伏。
無火象者。
可用之。
若脈微細者。
必加人參。
實非中風藥也。

折肱漫錄云。
三生飲施於中風之寒症。
妙矣。
或有虛火沖逆。
熱痰壅塞。
以致昏憒顛仆者。

狀類中風。
恐烏附非所宜服。
立齋治王進士失於調養。
忽然昏憒。
謂是元氣虛。
火妄發。

挾痰而作。
急灌童便。
神思漸爽。
更用參、耆各五錢。
芎、歸各三錢。
元參、柴胡、山梔、炙草各一錢。

服之少定。
察其形倦甚。
又以十全大補湯加麥冬、五味治之而安。
予從弟履中。
年方強壯。
以勞心憂鬱而得斯證。

痰升遺溺。
眼斜視。
逾時不醒。
竟類中風。
亦灌以童便而蘇。
此等證候。

皆火挾痰而作。
斷非三生飲所可治者。
並薑湯亦不相宜也。
同一卒然昏憒。
而所因不同。
須細審之。


太平廣記載唐梁新。

見一朝士。
診之曰。
風疾已深。
請速歸去。
其朝士復見鄜州高醫趙鄂。
診之。

言疾危。
與梁說同。
惟云只有一法。
請吃消梨。
不限多少。
咀齧不及。
絞汁而飲。
到家旬日。
依法治之而愈。
此亦降火消痰之驗也。


孫東宿治程曉山。

年四十。
誕辰慶賀。
宴樂月餘。
忽謂孫曰。
近覺兩手小指及無名指。
掉硬不舒。

亦不為用。
口角一邊常牽扯引動。
幸為診之。
六脈皆滑大而數。
浮而不斂。
其體肥。

其面色蒼紫。
乃曰。
據脈滑大為痰。
數為熱。
浮為風。
蓋濕生痰。

痰生熱。
熱生風也。
君善飲。
故多濕。
近又荒於色。
故真陰竭而脈浮。

此手指不舒。
口角牽扯。
中風之兆也。
所喜面色蒼紫。
其神藏。
雖病猶可治。

切宜戒酒色以自保愛。
立方用二陳湯加滑石為君。
芩連為臣。
健脾消痰。
撤濕使從小便出。
加膽星、天麻以定其風。

將竹瀝、薑汁三拌三曬。
仍以竹瀝糊丸。
取竹瀝引諸藥入經絡化痰。
外又以天麻丸滋補其筋骨。
標本兩治。
服二料。

幾半年。
不惟病痊。
且至十年無恙。
迨五十歲。
賀壽如舊。
召妓宴樂亦如舊。

甘酒嗜飲。
荒淫而忘其舊之致疾也。
手指掉硬。
口角牽引尤甚。
月餘中風。
右體癱瘓矣。

再邀孫診之。
脈皆洪大不斂。
汗多不收。
呼吸迫促。
孫曰。
此下虛上竭之候。

蓋腎虛不能納氣歸元。
故汗出如油。
喘而不休。
雖和緩無能為矣。
閱二十日而卒。


震按醫書謂凡人大指次指麻木不仁者。

三年內須防中風。
當遠房幃。
絕嗜欲。
戒酒戒厚味。
以杜其患。
觀此案可為養生者之金鑑矣。


東宿曰。

潘見所年四十七。
微覺陽痿。
其脈上盛下虛。
上盛為痰與火。
下虛為精元弱。
宜戒色慎怒。

恐痰生熱而熱生風。
將有中風之患。
次年中秋。
連宵酒色。
渠於色後。
慣用鹿角膠三錢。

人參一錢。
酒送下。
至是加倍服之。
十七日。
左手陡然顫動。
重不能舉。

十八日。
左邊半體手足皆不用矣。
予始觀面色赤。
口微喎向右。
唇麻。
左癱。

診之左弦大。
右滑大。
先用烏藥順氣散一帖。
服後昏睡半日。
醒覺面更加赤。
喎亦稍加。

知痰盛使然。
即以二陳湯加全蠍、殭蠶。
天麻。
黃芩、石菖蒲、紅花、秦艽。
煎沖竹瀝、薑汁。
一日兩進。

晚更與活絡丹。
服至第六日。
手指稍能運動。
足可依棹而立。
予喜曰。
機動矣。

改用歸芍六君子湯加紅花、鉤藤、天麻、竹瀝、薑汁。
服二十帖。
行可二十步矣。
手指先麻木不知痛癢。
至是能執物。
繼用天麻丸、五子全鹿丸調理。

幸其斷酒絕欲。
百日全愈。
此證予歷治歷效者。
良由先為疏通經絡。
活血調氣。
然後以補劑收功。
惟經絡疏通。
宿痰磨去。
補之必效。
此治類中風之法也。


震按此條先散後補。

亦緣病初無卒僕昏憒之症。
且脈滑大。
故可從容施治耳。
若云必先疏通經絡。
磨去宿痰。
然後補之得效。
又屬呆板方法矣。


楊季衡稟豐軀偉。

年近七旬。
得半身不遂證二年矣。
病發左半。
口往右喎。
昏厥遺溺。
云間施笠澤以參附療之。

稍安。
喻嘉言曰。
其脈軟滑中時帶勁疾。
是痰與風雜合之症。
又內熱與外寒雜合之症。
房幃不節。

精氣內虛。
膏粱蘊熱。
久蒸脾濕為痰。
痰阻竅隧。
而衛氣不周。
外風易入。

是以雜合而成是症。
及今大理右半脾胃之氣。
以運出左半之熱痰虛風。
此其間有微細曲折。
非只溫補一端所能盡也。
或曰。

痰熱先宜中右。
何以反中左。
既已中左。
何以反治右耶。
喻曰。
此正病機之最要者。

向為丹溪等說病在左血多。
病在右氣多。
教人如此認症。
不知內經但言左右者。
陰陽之道路。
夫左右既為陰陽往還之道路。

何嘗可偏執哉。
況左半雖血為主。
非氣以統之則不流。
右半雖氣為主。
非血以麗之則易散。
故病在一偏者。

治宜從陰引陽。
從陽引陰。
從左引右。
從右引左。
譬之樹木有偏枯者。
將溉其枯者乎。

抑溉其未枯者。
使榮茂而因以條暢其枯者乎。
此證之脈。
軟為虛。
滑為痰。
勁疾為風。

病因雜合。
必須用雜合之藥。
而隨時令以盡無窮之變。
參、術是主藥。
冬月佐乾薑、附子。
以暫撤外寒而內熱反得宣泄。

春夏秋則佐以羚羊角、柴胡、知母、石膏。
使內蘊之熱不與時令之熱相蒸灼。
再刺手足四末以泄榮血而通氣。
恐熱痰虛風。
久而成癘也。


震按偏枯昔人多謂左屬血虛。

右屬氣虛。
自得嘉言之論。
其理始明。
而隨時換藥。
及刺四末。
尤見巧妙。

因思幼讀內經。
至九宮八風篇曰。
風從太乙所居之鄉來。
為實風。
主生長萬物。
從其沖後來。

為虛風。
傷人者也。
聖人避虛風如避矢石。
豈非確指外風乎。
又云。
其有三虛而偏中於邪風。

則為擊撲偏枯。
擊僕者如人被擊而僕。
即今之卒倒者是。
擊僕以偏枯連舉。
則猝倒而不偏枯者非中風矣。
但所謂三虛者。

乘年之衰。
逢月之空。
失時之和。
是運氣時令之虛。
而非人身之虛也。
何以中風皆作人虛治乎。

及讀生氣通天論。
曰。
風者百病之始也。
清靜則肉腠閉拒。
雖有大風苛毒。
弗之能害。

又云。
風雨寒熱。
不得虛邪。
不能獨傷人。
又曰。
虛邪之風。

與其身形。
兩虛相得。
乃客其形。
是確指虛人而後中於虛風也。
然猶系因虛受風。
故靈樞又有真氣去。

邪氣獨留。
發為偏枯之說。
偏枯難療。
二語盡之。
再讀通評虛實論。
曰。

凡治消癉僕擊。
偏枯痿厥。
氣滿發逆。
肥貴人則膏粱之疾也。
此條暗包痰飲濕熱陰虛陽虛諸候。
並未嘗偏中於邪風矣。

蓋肥貴人自然慎避邪風。
而膏粱之變。
風從內生。
劉李朱三家從此悟入。
大凡治病必求於本。
擊僕偏枯。
以虛為本也。


劉宗厚玉機微義曰。

予嘗居涼州。
即漢之武威郡也。
其地高阜。
四時多風少雨。
土藝黍粟。
引泉灌溉。

天氣常寒。
人之氣實腠密。
每見中風暴死者有之。
蓋折風燥烈之甚也。
時洪武乙亥秋八月。
大風起自西北甘州城外。

路死者甚眾。
予始悟經謂西北之折風傷人。
至病暴死之旨不誣。
人未經其所。
雖讀經文。
莫不有疑者也。

醫可易言哉。
又王肯堂靈蘭要覽曰。
里中一老醫。
右手足廢而不起床者二年矣。
人皆傳其必不起。
過數月。

遇諸途。
訊之。
曰。
吾之病幾危矣。
始服順氣行痰之藥。
了無應驗。

薄暮神志輒昏。
度不可服。
命家人煎進十全大補湯。
即覺清明。
遂服之。
浹數日。

能扶策而起。
無何。
則又能捨策而步矣。
經云。
邪之所湊。
其氣必虛。

吾治其虛。
不理其邪。
而邪自去。
吾所以獲全也。
余曰。
有是哉。

使服順氣疏風之散不輟者。
墓木拱矣。
然此猶拘於成法。
不能因病而變通。
隨時而消息。
故奏功稍遲。

使吾早為之。
當不至是也。
姑書之以俟明者採焉。
讀此二則。
益信塞外多真中。
江南多類中。

劉李朱三家之說。
張景岳非風之論。
洵為軒岐功臣。
至明季繆仲淳立論。
謂真陰虧而內熱甚者。
煎熬津液。

凝結為痰。
壅塞氣道。
不得通利。
熱極生風。
亦致猝然僵仆。
類中風症。

此即內虛暗風。
初用清熱順氣開痰。
次用治本。
或益陰。
或補陽。
其藥以二冬、二地、菊花、枸杞、胡麻、桑葉、首烏、柏仁、蒺藜、花粉、參、耆、歸、芍、鹿茸、虎骨膠、霞天膏、梨膏、竹瀝、桑瀝、人乳、童便等。

出入互換。
另制機杼。
今臨症指南中風一門。
大半宗此。
又可補劉李朱張所未備矣。
至喻西昌論侯氏黑散。

謂用礬石以填空竅。
堵截風路。
此好奇之談。
最足誤人。
夫藥之入胃。
不過氣味傳布臟腑經絡耳。

豈能以礬嵌刷之耶。
冷食四十日。
藥積腹中不下。
腸胃誠填塞矣。
谷不納而糞不出。
將如之何。
學醫者慎勿妄試。



<h2>類中</h2>
王節齋治一壯年。

忽得暴病如中風。
口不能言。
目不識人。
四肢不舉。
急投蘇合香丸。
不效。

王偶遇聞之。
詢其由。
曰。
適方陪客。
飲食後忽得此證。
遂教以煎生薑淡鹽湯。
多飲探吐之。
吐出飲食數碗而愈。


鄭顯夫年六十餘。

因大怒。
遂昏僕。
四肢不用。
丹溪曰。
怒則火起於肝。
手足厥陰二經之氣閉而不行。

故神無知。
怒甚則傷於筋。
縱其若不容故手足不用。
乃以連柏瀉其上逆之火。
香附降其肝氣。
一二日。
神智漸回。
再調其氣血。
全愈。


有一婦人。

先胸脅脹痛。
後四肢不收。
自汗如雨。
小便自遺。
大便不實。
口緊目瞤。

或以為中臟。
甚憂。
請薛立齋視之。
曰。
非也。
若風既中臟。

真氣既脫。
惡證既見。
禍在反掌。
安能延至十日。
乃候其色。
面目俱赤而或青。

診其脈。
左三部洪數。
惟關尤甚。
乃知胸乳脹痛。
肝經血虛。
肝氣痞塞也。

四肢不收。
肝經血虛。
不能養筋也。
自汗不止。
肝經血熱。
津液妄泄也。

小便自遺。
肝經熱甚。
陰挺失職也。
大便不實。
肝木熾盛。
克脾土也。
遂用犀角散四劑。
諸證頓減。
又用加味逍遙散調理而安。


太史楊方壺夫人。

忽然暈倒。
醫以中風之藥治之。
不效。
迎李士材診之。
左關弦急。
右關滑大而耎。

本因元氣不足。
又因怒後食停。
乃進理氣消食藥。
得解黑屎數枚。
急改用六君子加薑汁。
服四劑而後暈止。

更以人參五錢。
耆、朮、半夏各三錢。
茯苓、歸身各二錢。
加減調理。
兩月即愈。
此名虛中。
亦兼食中。


給諫晏懷泉夫人。

先患胸腹痛。
次日卒然暈倒。
手足厥逆。
時有醫者。
以牛黃丸磨就將服矣。
士材診之。

六脈皆伏。
惟氣口稍動。
此食滿胸中。
陰陽痞隔。
升降不通。
故脈伏而氣口獨見也。

取陳皮、砂仁各一兩。
姜八錢。
鹽三錢。
煎湯灌之。
以指探吐。
得宿食五六碗。

六脈盡見矣。
左關弦大。
胸腹痛甚。
知為大怒所傷也。
以木香、青皮、橘紅、香附、白朮煎服。
兩劑痛止。
更以四君子加木香、烏藥。
調理十餘日方瘥。
此是食中兼氣中。


震按此二條。
與節齋丹溪所治同中有異。
是善學古人者。
故並錄之。


章仲輿令愛在閣時。

昏暈不知人。
蘇合香丸灌醒後。
狂言妄語。
喃喃不休。
士材診之。
左脈七至。

大而無倫。
右脈三至。
微而難見。
正所謂兩手脈如出兩人。
此祟憑之脈也。
線帶系定二大拇指。

以艾炷灸兩介甲。
至七壯。
鬼即哀詞求去。
服調氣平胃散加桃奴。
數日而祟絕。
此即惡中也。


易思蘭治瑞昌王孫毅齋。

年五十二。
素樂酒色。
九月初。
夜起小解。
忽倒地。
昏不知人。

目閉氣粗。
手足厥冷。
身體強硬。
牙關緊閉。
諸醫有以為中風者。
有以為中氣中痰者。

用烏藥順氣散等藥。
俱不效。
又有用附子理中湯者。
愈加痰響。
五日後。
易診之。

六脈沉細緊滑。
愈按愈有力。
乃曰。
此寒濕相搏。
痓症也。
痓屬膀胱。

當用羌活勝濕湯。
其兄宏道問曰。
病無掉眩。
知非中風。
然與中氣中痰夾陰三者相似。
先生獨云痓病。

但吾宗室之家過於厚曖者有之。
何由得寒濕而成痓病耶。
易曰。
運氣所為。
體虛者得之。
本年癸酉。

歲火不及。
寒水侮之。
季夏土旺。
土為火子。
即能制水。
七月八月。

主氣是濕。
客氣是水。
寒水得令。
不伏土製。
是以寒濕相搏。
太陽氣鬱而不行。

其證主項背強直。
卒難回顧。
腰似折。
項似拔。
乃膀胱經痓病也。
其脈沉細緊滑。

沉為病在裡。
細為濕。
緊為寒。
中又有力而滑。
此寒濕有餘而相搏也。
若虛證之脈。

但緊細而不滑。
若風脈當浮。
今脈不浮而沉。
且無掉眩等證。
何為中風。
若痰氣之脈不緊。

今脈緊而體強直。
何言中氣中痰。
痓病詩云。
強直反如弓。
神昏似中風。
痰流唇口動。

瘛瘲與癇同。
乃先以稀涎散吐痰一二碗。
昏憒即醒。
隨進勝濕湯。
六劑全愈。
以八味丸調理一月。
精氣復常。


震按類中有十種。

曰中氣。
中食。
中寒。
中暑。
中濕。
中惡。

中痧。
中瘴。
痰中。
虛中。
散見諸書。
當薈萃而詳辨之。

其異於中風者。
雖卒倒昏憒。
而無偏枯渦斜也。
其治之異於中風者。
惟虛中宜補。
而余皆不宜補也。

只在臨證時。
審其輕重淺深耳。
至如名醫類案有虛風一門。
臨證指南有肝風一門。
總不出繆氏內虛暗風四字。
類案謂陰虛者涼肝補腎。

陽虛者溫肺健脾。
誠為要言。
然其法已備於中風門中。
似不必另立名色。
至指南所載泄木安胃。
鎮陽熄風。

濁藥輕投。
辛甘化風。
種種妙義。
直駕古人而上之。
又洗繆氏之髓者矣。
特是議論雖精。
仍屬景岳所謂非風之治法耳。
集書者以一類而分二門。
未免頭上安頭之病。



<h2>傷風</h2>
江少微治黃三輔。

年逾四旬。
醉飲青樓。
夜臥當風。
患頭痛發熱。
自汗盜汗。
飲食不進。

醫治十餘日罔效。
診得六脈浮洪。
重按豁然。
此飲酒當風。
名曰漏風。
投以白朮、澤瀉。

酒煎服而熱退。
汗仍不止。
心口如水。
此思慮所致。
與歸脾湯加麻黃根、桂枝。
十服而愈。
頭痛不已。
用白蘿蔔汁吹入鼻中。
立止。


張路玉治沈懋甫仲子。

年十七。
每傷風。
即吐血夢泄。
此肝臟有伏火。
火動則招風也。
蓋肝為藏血藏魂之地。

肝不藏則血隨火炎。
魂不寧則精隨夢泄。
遂與桂枝湯加龍骨、牡蠣。
四劑而表解血止。
桂枝湯主和營散邪。
加龍、牡以鎮肝安魂。
封藏固則風不易入。
魂夢安則精不妄動矣。
若以其火盛而用知、柏之屬。
鮮有不成虛損者。


震按傷風是輕病。

然有傷風不醒即成癆之說。
今人犯此者甚多。
大約喜於色欲及常多夢泄之輩。
內經謂勞風法在肺下。
太陽引精者三日。
中年者五日。

不精者七日。
咳出青黃涕如膿。
不出則傷肺死。
蓋引精者腎臟充固。
太陽引少陰以內守而自為外拒。
邪從痰出。

不致內留傷肺也。
不精即冬不藏精之義。
腎臟虧乏。
太陽餒而無援。
邪留難去。
傷風所由不醒也。

昧者峻用發散。
不知人愈虛。
邪更易入也。
或竟用滋補。
不知邪未清。
補之適以助長也。
此中之權衡。
在於醫者。
此際之調理。
在於本人耳。


〔附傷風戴陽症〕石開曉病傷風咳嗽。

未嘗發熱。
自覺急迫欲死。
呼吸不能相續。
西昌診之。
見其頭面赤紅。
躁擾不歇。

脈亦豁大而空。
謂曰。
此證頗奇。
全似傷寒戴陽症。
何以傷風小恙亦有之。
急宜用人參附子等藥。

溫補下元。
收回陽氣。
不然。
子丑時一身大汗。
脫陽而死矣。
渠不信。

及日落。
陽不用事。
愈慌亂不能少支。
忙服前藥。
服後。
稍寧片刻。

又為床側添同寢一人。
逼出其汗如雨。
再用一劑。
汗止身安。
咳嗽俱不作。
詢其所由。

云連服麻黃藥四劑。
遂爾躁急欲死。
然後知傷風亦有戴陽證。
與傷寒無別。
總因其人平素下虛。
是以真陽易於上越耳。



<h2>中寒</h2>
吳球治一人。

暑月遠行。
渴飲泉水。
至晚以單席陰地上睡。
頃間。
寒熱。
吐瀉不得。

身痛如刀刮。
醫曰。
此中暑也。
進黃連香薷飲及六和湯。
隨服隨厥。
吳診其脈細緊而伏。

曰。
此中寒也。
眾皆笑曰。
六月中寒。
有是事乎。
吳曰。

人肥白。
素畏熱。
好服黃連及益元散等涼劑。
況途中飲水既多。
又單席臥地。
寒邪深入。
當以附子理中湯。
大服乃濟。
用之果效。


震按中寒一門。

喻嘉言論之最精。
然此證易辨。
無甚詭幻。
惟內寒外熱格陽戴陽者。
不可認錯。
此又當於傷寒門細研之。

蓋中寒與傷寒不同也。
類案載一木商。
久立風雨濕地。
衣服盡濡。
患寒熱交作。
遍身脹痛。

欲人擊打。
莫知為何病。
服藥罔效。
忽思燒酒。
熱飲數杯。
覺快。

數飲至醉而愈。
可見中寒之易治矣。
又載吳御醫治富翁中寒。
用生附子三枚。
重三兩。
作一劑。

他醫減半進之。
病遂已。
吳復診。
已知之。
曰。
何減吾成藥也。

吾投三枚。
將使活三年。
今止活年半耳。
後年余。
復發而卒。
此等邪說。

殊不可信。
夫藥以治病。
中病即止。
太過則變生他病矣。
是人服附子枚半。
病已愈。

則不宜多至三枚也。
若必須三枚。
則枚半未能愈其病也。
乃云吾投三枚。
使活三年。
是以之延年。
非以之治病。
何不投三十枚。
俾活三十年乎。



<h2>傷寒</h2>
許學士治鄉人邱生者。

病傷寒發熱。
頭痛煩渴。
脈雖浮數而無力。
尺以下遲而弱。
許曰。
雖麻黃證。

而尺遲弱。
仲景曰。
尺中遲者。
營氣不足。
未可發汗。
用建中湯加當歸、黃耆。

翌日脈尚爾。
其家索發汗藥。
言幾不遜。
許忍之。
只用建中調營而已。
至五日。

尺部方應。
遂投麻黃湯二服。
發狂須臾。
稍定略睡。
已得汗矣。
信乎醫者當察其表裡虛實。

待其時日。
若不循次第。
取效暫時。
虧損五臟。
以促壽限。
何足貴也。


〔附南史〕範云初為梁武帝屬官。

時武帝有九錫之命。
云忽感傷寒。
恐不得預慶事。
召徐文伯診視。
問曰。
可便得愈乎。

文伯曰。
便瘥甚易。
正恐二年後不起耳。
云曰。
朝聞道。
夕死可矣。

況二年乎。
文伯於是先以火煅地。
布桃葉。
鋪席。
置云其上。
頃刻汗出。

以溫粉撲之。
翌日遂愈。
云甚喜。
文伯曰。
不足喜也。
後二年果卒。

夫取汗先期。
尚促壽限。
況不顧表裡。
不待時日。
欲速愈者耶。
故書此為戒。


一人病傷寒。

大便不利。
日晡潮熱。
兩手撮空。
直視喘急。
更數醫矣。
許曰。

此誠惡候。
見之者九死一生。
仲景雖有證而無治法。
況已經吐下。
難於用藥。
勉強救之。

若大便得通而脈弦。
則可生。
乃與小承氣一服。
大便利。
諸疾漸退。
脈且微弦。

半月愈。
或問曰。
下之而脈弦者生。
此何謂也。
許曰。
仲景云。

循衣妄撮。
怵惕不安。
微喘直視。
脈弦者生。
澀者死。
微者但發熱譫語者。

承氣湯主之。
予觀錢氏直訣云。
手循衣領及捻物者。
肝熱也。
此症在仲景列於陽明部。
蓋陽明者胃也。

肝有熱邪。
淫於胃經。
故以承氣湯瀉之。
且得弦脈。
則肝平而胃不受克。
所以有生之理也。


〔附〕樓全善曰。

嘗治尋衣撮空。
得愈者數人。
皆用大補氣血之劑。
惟一人兼瞤振脈代。
遂於補劑中加桂二分。
亦振止脈和而愈。


一人病傷寒。

初嘔吐。
俄為醫下之。
已八九日。
而內外發熱。
許診之。
曰。

當用白虎加人參湯。
或曰。
既吐復下。
宜重虛矣。
白虎可用乎。
許曰。

仲景云。
若吐下後。
七八日不解。
熱結在裡。
表裡俱熱者。
白虎加人參湯。

蓋始吐者。
熱在胃脘。
今脈洪滑。
口大渴。
欲飲水。
舌乾燥而煩。
非人參白虎不可也。


一人病傷寒。

心煩喜嘔。
往來寒熱。
醫以小柴胡與之。
不除。
許曰。
脈洪大而實。

熱結在裡。
小柴胡安能去之。
仲景云。
傷寒十餘日。
熱結在裡。
復往來寒熱者。
與大柴胡湯。
三服而病除。


一人太陽症。

因發汗不止。
惡風。
小便數。
足攣急。
屈而不伸。
脈浮而大。

許曰。
此證在仲景方中有兩條。
大同小異。
一則太陽病。
發汗。
遂漏不止。

惡風。
小便難。
四肢微急。
難以屈伸。
一則傷寒脈浮。
自汗出。

小便數。
心煩。
微惡寒。
腳攣急。
一屬漏風小便難。
一屬有汗小便數。

不可混治。
此當用桂枝加附子湯。
三啜而汗止。
佐以芍藥甘草湯。
足便得伸。


一舟子傷寒發黃。

鼻內痠痛。
身與目如金。
小便赤而數。
大便如常。
或欲用茵陳五苓。
許曰。

非其治也。
小便和。
大便如常。
則知病不在臟腑。
今眼睛疼。
鼻痠痛。

是病在清道中。
若下大黃。
必腹脹為逆。
宜用瓜蒂散。
先含水。
次搐之。
鼻中黃水盡。
乃愈。


一武官為寇執。

置舟中𦪗板。
數日得脫。
乘飢恣食。
良久解衣捫蝨。
次日遂傷寒。
自汗而鬲不利。

一醫作傷食而下之。
一醫作解衣中邪而汗之。
雜治數日。
漸覺昏困。
上喘息高。
許診之。

曰。
太陽下之。
表未解。
微喘者。
桂枝加厚朴杏仁湯。
此仲景法也。

指令醫者治此藥。
一啜喘定。
再啜熱緩微汗。
至晚身涼而脈已和矣。
醫曰。
某平生未嘗用仲景方。
不知其神捷如此。


一婦人患熱入血室證。

醫者不識。
用補血調氣藥。
延滯數日。
遂成血結胸。
或勸用小柴胡湯。
許曰。

小柴胡已遲。
不可行也。
惟刺期門穴。
斯可矣。
予不能針。
請善針者治之。

如言而愈。
或問曰。
熱入血室。
何為而成結胸也。
許曰。
邪氣傳入經絡。

與正氣相搏。
上下流行。
遇經水適來適斷。
邪氣乘虛而入血室。
血為邪迫。
上入肝經。

肝受邪則譫語而見鬼。
復入膻中。
則血結於胸也。
何以言之。
婦人平居。
血藏於肝。

未受孕則下行為月水。
既妊則中蓄以養胎。
已產則上壅以為乳。
皆此血也。
今邪氣蓄血。
並歸肝經。

聚於膻中。
結於乳下。
故手觸之則痛。
非湯劑可及。
故當刺期門也。


震按仲景傷寒論。

猶儒書之大學中庸也。
文詞古奧。
理法精深。
自晉迄今。
善用其書者。
惟許學士叔微一人而已。

所存醫案數十條。
皆有發明。
可為後學楷模。
惜限於卷帙。
不能全錄。
留此數則。
以窺一斑。


項彥章治一人。

病發熱。
惡風自汗。
氣奄奄勿屬。
醫作傷寒治。
發表退熱而益劇。
項診其脈。

陰陽俱沉細。
且微數。
以補中益氣進之。
醫曰。
表有邪而以參耆補之。
邪得補而愈甚。

必死此藥矣。
項曰。
脈沉。
里病也。
微數者。
五性之火內煽也。

氣不屬者。
中氣虛也。
是名內傷。
經云。
勞者溫之。
損者益之。
飲以前藥而驗。


震按名醫類案有內傷一門。

此條亦在其內。
但予細觀諸案所敘病證。
皆與傷寒彷彿。
則其病之為傷寒為內傷。
惟在醫者之能辨耳。
非另有一種情形也。

東垣內外傷辨。
殊不足憑。
諸案皆以脈為辨。
大抵內傷之脈。
皆虛大無力。
或微數無力。

其藥不外補中益氣湯甘溫為主。
有風寒加入表藥。
有停滯加入消導。
有火亦加一二味涼藥。
無他奇巧。
故今採取數條。

編入傷寒溫暑各門。
刪去內傷。
免滋眩惑。
外感風寒者傷其形。
故曰傷寒。
勞役過度飲食失節者傷其氣。

故曰內傷。
此言受病之原也。
及其為病。
一般發熱頭疼惡風惡寒。
甚則痞悶譫妄。
豈可就其述病原而作憑據。

醫者見得真。
乃能分晰之曰。
彼是傷寒。
此是內傷。
亦如傷寒一門為虛為實。
為熱為寒。
頭緒紛紜。
聽人審辨。
故區而別之。
不若匯而參之之有所得也。


李東垣治西臺椽葛君瑞。

二月中病傷寒發熱。
醫以白虎湯投之。
病者面黑如墨。
本證遂不復見。
脈沉細。
小便不禁。

東垣初不知也。
及診之。
曰。
此立夏前誤用白虎之故。
白虎大寒。
非行經之藥。

不善用之。
則傷寒本病。
曲隱於經絡之間。
或更以大熱之藥求以去陰邪。
則他證必起。
非所以救白虎也。

宜用溫藥之升陽行經者。
或難曰。
誤用大寒。
若非大熱。
何以救乎。
李曰。
本病隱於經絡間。
陽不升則經不行。
經行而本證見矣。
果如其言而愈。


震按東垣所謂溫藥之升陽者。
想即桂枝、乾薑、細辛、川芎、羌、防、升、柴之類耳。
誤於寒藥而不急救以熱藥。
有此一法。


馮內翰之侄櫟。

年十六。
病傷寒。
目赤而煩渴。
脈七八至。
醫欲以承氣下之。
東垣診之。

脈雖七八至。
按之不鼓擊。
內經所謂脈至而從。
按之不鼓。
諸陽皆然。
此陰盛格陽於外。
非熱也。
與姜附之劑。
汗出而愈。


〔附〕劉宗厚曰。

此與王海藏治狂言發斑。
身熱。
脈沉細。
陰症例同。
東垣又有治腳膝痿弱。
下尻臀皆冷。

陰汗臊臭。
精滑不固。
脈沉數有力。
為火鬱於內。
逼陰內外。
名陽盛拒陰。
用苦寒下之者。
此水火徵兆之微。
脈證治例之妙也。


王海藏治侯輔之病。

脈極沉細。
內寒外熱。
肩背胸脅斑出十數點。
語言狂亂。
或曰。
發斑譫語。

非熱乎。
王曰。
非也。
陽為陰逼。
上入於肺。
傳之皮毛。

故斑出。
神不守舍。
故錯語如狂。
非譫語也。
肌表雖熱。
以手按執須臾。

冷透如冰。
與姜附等藥二十餘兩。
乃大汗而愈。
後因再發。
脈又沉遲。
三四日不大便。

與理中丸。
三日內約半斤。
其疾全愈。
侯公之狂。
非陽狂之狂。
乃失神之狂。
即陰也。


〔附〕準繩載一人。

傷寒七八日。
服涼藥太過。
遂變身涼。
手足厥冷。
通身黑斑。
惟心頭溫暖。

診其六脈沉細。
昏沉不知人事。
亦不能語言。
狀似屍厥。
遂用人參三白湯。
加熟附子半枚。

乾薑二錢。
服下一時許。
斑色漸紅。
手足漸暖而甦醒。
然黑斑有因餘熱不清者。
又當以黃連解毒。
竹葉石膏湯調之而愈。


羅謙甫治南省參議官常德甫。

至元甲戌三月間。
赴大都。
路感傷寒證。
邀羅治之。
兩手脈皆沉數。
外證卻身涼。

四肢厥逆。
發斑微紫。
見於皮膚。
唇及齒齦破裂無色。
咽乾聲啞。
默默欲眠。

目不能閉。
反側不安。
大便閉結。
此證乃熱深厥亦深。
變成狐惑。
其證最急。

詢之從者。
曰。
自初病感冒至今。
服發汗藥。
汗出極多。
漸至於此。

羅曰。
平昔膏粱。
積熱於內。
已燥津液。
又兼發汗過多。
津液重竭。

因轉屬陽明。
故大便難也。
急以大承氣下之。
得更衣。
再用黃連解毒湯。
病減大半。
復與黃連犀角湯。
數日而愈。


〔附〕準繩載一婦人。

狐惑聲啞。
多眠。
目不閉。
惡聞食臭。
不省人事。
半月後。

又手足拘強。
脈數而微細。
先與竹瀝、薑汁一盞服之。
忽胸中有汗。
腸鳴。
即目閉省人事。
遂用參、朮、歸、陳。
入竹瀝、薑汁飲之。
五六帖而愈。


震按同是狐惑證。
虛實不同如此。
故並錄以便參考。


浙東憲使曲公病。

召滄洲翁呂元膺往視。
翁察色切脈。
則面帶陽氣。
寸口皆長而弦。
蓋傷寒三陽合病也。
以方涉海。

為風濤所驚。
遂血菀而神懾。
血為熱所搏。
吐血一升許。
且脅痛煩渴譫語。
適是年歲運。

左尺當不應。
其輔行京醫。
泣告其左右曰。
監司脈病皆逆。
不祿在旦夕。
家人皆惶惑無措。

翁曰。
此天和脈。
無憂也。
為投小柴胡湯。
減參加生地黃。
俟其胃實。
以承氣湯下之愈。


震按許學士以尺脈遲弱為營氣不足。

呂滄洲以左尺不應為天和脈。
二義亦皆古書所載。
非二公新得。
而引證恰當。
各奏功效。
由於診候熟而心思靈也。


趙氏子病傷寒十餘日。

身熱而人靜。
六脈盡伏。
俚醫以為死人也。
弗與藥。
呂元膺診之。
三部舉按皆無。

其舌胎滑。
而兩顴赤如火。
語言不亂。
因告之曰。
此子必大發赤斑。
周身如錦紋。

夫脈血之波瀾也。
今血為熱邪所搏。
淖而為斑。
外見於皮膚。
呼吸之氣。
無形可依。

猶溝瀆之水。
雖有風。
不能成波瀾。
斑消則脈出矣。
及揭其衾。
而赤斑爛然。

即用白虎加人參湯化其斑。
脈乃復常。
繼投承氣下之愈。
發斑無脈。
長沙所未論。
元膺蓋以意消息耳。


全本然傷寒旬日。

邪入於陽明。
俚醫以津液外出。
脈虛自汗。
進真武湯實之。
遂致神昏如熟睡。
其家邀元膺問死期。

切其脈。
皆伏不見。
而肌熱灼指。
告其家曰。
此必榮熱致斑而脈伏。
非陽病見陰脈比也。

見斑則應候。
否則蓄血耳。
乃視其隱處及小腹。
果見赤斑。
臍下石堅。
且痛拒按。

為進化斑湯。
半劑即斑消脈出。
復用韓氏生地黃湯逐其血。
是夕下黑血。
後三日。
腹又痛。
遂用桃仁承氣以攻之。
所下如前。
乃愈。


震閱二案而知發斑蓄血。

有脈伏之一候。
然竊思斑未出而脈伏。
理或有之。
斑既透矣。
何以必待化斑脈始復耶。
吳又可有脈厥之說。

用承氣微下則脈出。
與此用白虎彷彿。
但發斑脈伏。
勢亦可畏。
上條妙在語言不亂。
次條雖神昏如睡。

由於誤服真武。
故皆憑證以醫之。
翁云見斑則應候。
思及蓄血。
已勉強矣。


發斑情形。
種種不同。
再附數條以備覽。


云間懷抱奇治一婦。

夏月飲火酒。
煩熱面赤發斑。
診其脈絕無。
懷曰。
此火鬱而熱極。
用梔豉湯加葛根、厚朴、黃連清之。

斑大出而脈遂見。
恰與此條大同小異。
又一人傷寒過經不解。
遍體黑斑。
唇口焦枯。
脈大便結。

以三黃石膏湯飲之痊。
此可與準繩所載黑斑一條合觀之。
又一婦熱入血室後。
發斑點。
以小柴胡湯加生地、丹皮獲愈。
又一人身熱發斑。

胃有停滯。
脹悶不堪。
用枳、樸、消導藥而斑出熱退。
因信朱奉議所謂凡見斑不可專以斑治。
須察脈之浮沉。
病之虛實。

而分別用藥。
真至言也。
憶昔年婁縣小港葉念劬兄。
身熱發斑不透。
群用提斑藥無效。
予見其吐涎不止。

手足軟不能動。
脈大無力。
正合內傷發斑例。
用補中益氣湯而愈。
故友孝廉張素安兄尊壺身熱足冷。
目腫溏泄。

發斑不透。
其脈沉細無力。
正合陰症發斑例。
用真武湯加人參而愈。
此實效法海藏及準繩之治法也。
然舌不燥。

神不昏。
故可用溫補耳。
若夏秋時行疫病。
又多有以大黃黃連下之而斑出者。
蓋內邪之壅塞。
得通而斑出。

與虛寒之得溫補以鼓舞而斑出。
同一理也。
又生平見藍斑二人。
一則脈細神昏。
辭不治。
其藍斑之大者如棋子。

發爛而死。
一女人藍斑。
色如翠羽。
咯血齒衄。
舌紅不幹。
神不昏。

猶可扶行登圊。
用犀角地黃湯。
間以大黃微下之。
後竟愈。
又按龔雲林治一人。
夏月因勞倦。

飲食不節。
又傷冷飲得疾。
醫以時證治之不愈。
至十日。
苦身體沉重。
四肢逆冷。

自利清穀。
引衣自蓋。
氣難布息。
懶言語。
此脾受寒濕。
中氣不足之病也。

口乾但欲水不欲咽。
早晨身涼而生粟。
午後煩躁。
不欲去衣。
昏昏睡而面赤。
隱隱紅斑見於皮膚。

此表實裡虛。
故內虛則外證隨時而變。
遂用錢氏白朮散加升麻。
合本方之乾葛、甘草以解其斑。
少加白朮、茯苓以除濕而利小便。
人參、藿香、木香以安脾胃。

進飲食。
兩服而斑退身溫利止。
次服五味異功散、治中湯一二服。
五日得平。
此仿完顏小將軍暑月內傷發斑治法也。


副樞張息軒傷寒逾月。

既下而內熱不已。
脅及小腹偏左滿。
肌肉色不變。
俚醫以為風所中。
膏其手摩之。
浹旬。

其毒循宗筋流入於睪丸。
赤腫若匏。
刺潰之。
而左脅腫痛如故。
召呂診。
呂以關及尺中皆滑數而且芤。

因告之曰。
脈數不時。
則生惡瘡。
關內逢芤則內癰作。
脅之腫。
癰作膿也。

下之勿晚。
乃用保生膏作丸。
衣之以乳香。
而用硝黃作湯下之。
下膿五升許。
明日再圊下余膿。
立痊。


震按此條以傷寒而變腸癰。

雖不多見。
亦不可不知。
觀其所告之言。
兩句出仲景傷寒論。
兩句出高陽生脈訣。
因思自明以前。
皆用此訣。
何近賢之痛詆不堪耶。


芮子玉病傷寒。

乃陰隔陽證。
面赤足蜷。
躁擾不得眠而下利。
論者有主寒主溫之不一。
愈不能決。
呂元膺以紫雪匱理中丸進。

徐以冰漬甘草乾薑湯飲之愈。
且告之曰。
下利足蜷。
四逆證也。
苟用常法。
則上焦之熱彌甚。
今以紫雪折之。
徐引辛甘以溫里。
此熱因寒用也。
聞者皆歎服。


震按此為陰盛隔陽。

亦曰下寒上熱。
滄州翁以寒藥裹熱藥。
與熱藥冷服義同。
其理精矣。
然閱各家醫案。
能識此證者亦不少。

至如陰中伏陽。
則惟有許學士一案。
其治鄉人李信道頭疼身溫煩躁。
指末皆冷。
胸中滿。
噁心。

六脈沉伏不見。
深按至骨則若有力。
更兩醫矣。
皆不識。
止用調氣藥。
許診之。

曰。
此陰中伏陽也。
仲景法中無此證。
世人患此者多。
若用熱藥以助之。
則為陰所隔絕。

不能導引真陽。
反生客熱。
用冷藥則所伏真火愈見澌滅。
非其治也。
須用破散陰氣導達真火之藥。
使水升火降。

然後得汗而解矣。
乃授破陰丹二百粒。
作一服。
冷鹽湯下。
不時煩躁狂熱。
手足躁擾。

其家大驚。
許曰。
俗所謂換陽也。
須臾稍定。
略睡。
身已得汗。

自昏達旦方止。
熱退而病除矣。
今考破陰丹方。
乃硫黃、水銀等分。
熔結成砂。
加陳皮、青皮分兩減半。

各為細末。
麵糊丸如桐子大。
而用至二百丸。
非許學士其誰能之。
此與陰隔陽用參附者似是而非。
從古無人論及。
可不謂發仲景之所未發哉。


孫兆治一人。

傷寒五六日。
頭汗出。
自頸以下無汗。
手足冷。
心下痞悶。
大便秘。

脈沉緊。
或者以為陰結。
孫曰。
此即仲景所謂半在表。
半在裡。
脈雖沉緊。

不得為少陰病也。
投以小柴胡湯而愈。
蓋四肢冷。
脈沉緊。
似乎少陰。
然少陰多自利。

不當大便硬。
況頭者三陽同聚。
若三陰經則至胸而還。
今有頭汗出。
似乎陽虛。
故曰汗出為陽微。

然少陰額上冷汗。
同為陰毒矣。
故曰陰不得有汗。
今頭汗出。
知非少陰也。
與小柴胡湯。

設不了了者。
得屎而解。
仲景雖不立方。
可知其為大柴胡湯矣。
此亦陽症似陰之一種也。


一道者患傷寒。

發熱。
汗出多。
驚悸目眩身戰掉。
眾醫有欲發汗者。
有作風治者。
有欲以冷藥解者。

延孫兆至。
兆曰。
太陽經病得汗而不解。
若欲解。
必復作汗。
腎氣不足。

汗不來。
所以心悸目眩身戰。
遂與真武湯。
三服。
微汗自出。
即解。

蓋真武湯附子、白朮和其腎氣。
腎氣得行。
故汗得來。
仲景云。
尺脈弱者。
營氣不足。
不可發汗。
以此知腎氣怯則難汗也。


震按此二條深得力於仲景。
可與許學士媲美。


滑伯仁治一人。

病傷寒。
已經汗下。
病去而背獨惡寒。
脈細如線。
湯熨不應。
伯仁以理中湯加薑、桂、附子大作服。

外以蓽茇、良薑、吳茱、桂、椒諸品大辛熱藥為末。
薑汁調敷滿背。
以紙覆之。
稍干即易。
如是半月。
竟平復不寒矣。
此治法之變者也。


震按此以熱藥外敷。
又開一法。


一人七月內。

病發熱。
多服小柴胡湯。
惡寒甚。
肉瞤筋惕。
滑伯仁診之。
脈細欲絕。

曰。
此升發太過。
多汗亡陽。
表虛極而惡寒甚也。
肉瞤筋惕者。
裡虛極而陽不復也。
以真武湯。
進七八服而愈。


吳綬治一人。

傷寒未經發汗。
七八日。
經脈動惕。
潮熱來尤甚。
其肉不瞤。
大便秘結不行。
小便赤澀。
以手按臍旁硬痛。
此有燥屎也。
用加味大柴胡湯下之而愈。


又一人傷寒十餘日。

曾三四次發汗過多。
遂變肉瞤身振搖。
筋脈動惕。
此汗多氣血俱虛故也。
用加味人參養營湯二劑而愈。


又一人汗後。

虛煩不得眠。
筋惕肉瞤。
內有熱。
用加味溫膽湯而愈。
可見虛實不同。
豈容執一說以施治。


震按肉瞤筋惕四條治法不同。

首條載脈。
三條不載脈。
須看其病因病形之不同。
分別得清。
故用藥恰當。


朱丹溪治一人。

素嗜酒。
因暴風寒。
衣薄。
遂覺倦怠。
不思飲食。
至夜大發熱。

遍身疼痛如被杖。
微惡寒。
天明診之。
六脈浮大。
按之豁然。
左為甚。

因作極虛受風寒治之。
人參為君。
黃耆、白朮、歸身為臣。
蒼朮、甘草、木通、乾葛為佐。
使大劑與之。
至五帖後。
通身汗如雨。
凡三易被。
得睡。
覺來諸證悉除。


盧兄年四十九歲。

自來大便下血。
脈沉遲澀。
面黃神倦者。
二年矣。
九月間。
因勞倦發熱。

自服參蘇飲二帖。
熱退。
早起小勞遇寒。
兩手背與面紫黑。
昏僕。
少時卻醒。

身大熱。
妄語口乾。
身痛至不可眠。
丹溪脈之。
三部不調。
微帶數。

重取虛豁。
左手大於右手。
以人參二錢半。
帶節麻黃、黃耆各一錢。
白朮二錢。
當歸五分。

與三五帖。
得睡。
醒來大汗如雨。
即安。
兩日後。
再發脅痛咳嗽。

若睡時。
嗽不作而妄語。
且微惡寒。
診其脈似前。
而左略帶緊。
丹溪曰。

此體虛再感寒也。
仍以前藥加半夏、茯苓。
至十餘帖。
再得大汗而安。
後身倦不可久坐。
不思飲食。
用補中益氣去涼藥。
加神麯、半夏、砂仁。
五七十帖而安。


一人五月內。

大發熱而譫語。
肢體不能舉。
喜冷飲。
丹溪診其脈洪大而數。
用黃耆、茯苓濃煎如膏。
卻用涼水調與之。

三四服後。
病者昏憒如死狀。
但顏色不改。
氣息如常。
至次早方醒。
諸證悉退而安。


又治一老人。

飢寒作勞。
患頭疼惡寒發熱。
骨節疼。
無汗。
妄語時作時止。
自服參蘇飲取汗。

汗大出而熱不退。
至第四日。
診其脈洪數而左甚。
朱曰。
此內傷證因飢而胃虛。
加以作勞。

陽明雖受寒氣。
不可攻擊。
當大補其虛。
俟胃氣充實。
必自汗而解。
遂以參、耆、歸、朮、陳皮、甘草。

加附子二片。
一晝夜盡五帖。
至三日。
口稍干。
言有次序。
諸證雖解。

熱尚未退。
乃去附加芍藥。
又兩日。
漸思食。
頗清爽。
間與肉羹。

又三日。
汗自出。
熱退。
脈雖不散。
洪數尚存。
朱謂此脈洪。

當作大論。
年高而誤汗。
以後必有虛證見。
又與前藥。
至次日。
自言病以來。

不更衣十三日矣。
今穀道虛坐努責。
迸痛如痢狀不堪。
自欲用大黃等物。
朱曰。
大便非實閉。

乃氣因誤汗而虛。
不得充腹。
無力可努。
仍用前藥。
間以肉汁粥及蓯蓉粥與之。
翌日。

濃煎椒蔥湯浸下體。
方大便。
診其脈。
仍未斂。
此氣血仍未復。
又與前藥。

兩日小便不通。
小腹滿悶。
但仰臥則點滴而出。
朱曰。
補藥未至。
與前方倍加參、耆。
兩日小便方利。
又服補藥半月而安。


震按此四案。

向列於內傷門。
以其皆作虛證治也。
然外證與傷寒一般。
且前二條原因受寒而起。
自非明眼。
豈敢用參耆大補少加表藥乎。

蓋所憑者在脈虛豁耳。
後二條脈洪數不虛豁。
而亦用補者。
一憑於肢體不能舉。
一憑於老年飢寒作勞致病。
其審證精細。

非粗人所能及。
而一用耆苓煎膏。
涼水調服。
一用參、耆、歸、術佐附子。
一周時進五帖。
¼重緩急。
各臻其妙。
至謂脈洪當作大論。
可見洪與大原有分別。
非通用字義。


丹溪治一人。

年二十。
於四月。
病發熱。
脈浮沉皆有不足意。
其間得洪數一種。
隨熱進退不時。

知非傷寒也。
因問必是過飲。
酒毒在內。
今為房勞。
氣血虛乏而病作耶。
曰。

飲燒酒。
吃犬肉。
近一月矣。
遂用補氣血藥。
加乾葛以解酒毒。
服一帖。

微汗。
反懈怠。
熱如故。
因思是病氣血皆虛。
不禁葛根之散。
乃換枳椇子入前藥內。
一帖而愈。


震按脈浮沉皆有不足意。

大象是虛矣。
間見洪數。
隨熱進退不時。
此非片刻所能得。
故遇疑難證。
必須久診。

及一日二三次診之。
斯病無遁情。
下條又是問而知之。
知其素有下疳瘡。
則脈之弦數為瘡毒矣。
誠哉四診不可缺一也。


一人素有下疳瘡。

忽頭痛發熱自汗。
眾作傷寒治。
反劇。
脈弦甚。
七至。
重取則澀。

丹溪曰。
此病在厥陰。
而與證不對。
以小柴胡加龍膽草、黃連。
熱服。
四帖而安。


陶節庵治一人。

傷寒四五日。
吐血不止。
醫以犀角地黃湯、茅花湯。
治而反劇。
陶切其脈。
浮緊而數。

曰。
若不汗出。
邪何由解。
進麻黃湯一服。
汗出而愈。
或曰。

仲景言衄家不可汗。
亡血家不可汗。
而此用麻黃。
何也。
曰。
久衄之家。

亡血已多。
故不可汗。
今緣當汗不汗。
熱毒蘊結而成吐血。
當分其津液。
乃愈。

故仲景又曰。
傷寒脈浮緊。
不發汗。
因致衄者。
麻黃湯主之。
蓋發其汗。
則熱越而出。
血自止也。


震按吐血而用麻黃湯。

復引經文以申明其故。
節庵可為仲景之功臣矣。
經文衄字向來只作鼻衄解。
不知吐血為內衄。
仲景原不鑿定鼻衄也。
自非節庵。

活書都作死書讀耳。
但麻黃湯雖為太陽經正藥。
然非其時。
非其經。
非其人之質足以當之。
鮮不為害。

請勿輕試。
懷抱奇述一醫者。
素自矜負。
秋月感寒。
自以麻黃湯二劑飲之。
目赤唇焦。

裸體不顧。
遂成壞證。
一藥客感冒風寒。
用麻黃五錢服之。
吐血不止而斃。
此二證亦進黃連解毒、犀角地黃湯解救之。
終不挽回。
大可駭也。


〔附〕抱奇一友。

積勞後感寒發熱。
醫者好用古方。
竟以麻黃湯進。
目赤血衄。
痰中帶血。
繼以小柴胡湯。

舌乾乏津。
懷診之。
脈來虛數無力。
乃勞倦而兼陰虛候也。
誤投熱藥。
能不動血而竭其液耶。

連進地黃湯三劑。
血止。
神尚未清。
用生脈散加當歸、棗仁、茯神、遠志。
神雖安。
舌仍不生津。

乃曰。
腎主五液。
而肺為生化之源。
滋陰益氣。
兩不見效。
何也。

細思之。
因悟麻黃性不內守。
服之而竟無汗。
徒傷其陰。
口鼻雖見血。
藥性終未發泄。

故津液不行。
仍以生脈散加葛根、陳皮引之。
遂得微汗。
舌果津生。
後以歸脾湯、六味丸而痊。


震按天地人為三才。

醫者咸知講究。
天道幽微。
而司天運氣。
逐歲變遷。
人病應之。
推測殊難。

然夏宜於涼。
冬宜於熱。
到處皆然。
人亦共曉。
惟地之水土不同。
懷氏只就松江地方所見而言。

推之嘉蘇。
亦復如是。
若南京人患傷寒。
用麻黃者十有二三。
若江北人不用麻黃。
全然無效。

況直隸陝西乎。
所以內經有散而寒之。
收而溫之。
同病異治之論也。
趙養葵曰。
太陽之人。

雖冬月身不須綿。
口常飲水。
色欲無度。
大便數日一行。
芩、連、梔、柏、硝、黃。
恬不知怪。

太陰之人。
雖暑月不離復衣。
飲食稍涼。
便覺腹痛泄瀉。
參、朮、薑、桂。
時不絕口。

此兩等人者。
各稟陰陽之一偏。
又天令地氣所不能拘。
故立方用藥。
總貴變通。
不獨麻黃一味。
令人推敲也。


節庵治一壯年。

夏間勞役後食冷物。
夜臥遺精。
遂發熱痞悶。
至晚。
頭額時痛。
兩足不溫。

醫不知頭痛為火熱上乘。
足冷為脾氣不下。
誤認外感夾陰。
而與五積散汗之。
則煩躁口乾。
目赤便秘。

明日。
便與承氣下之。
但有黃水。
身強如痙。
煩躁轉劇。
腹脹喘急。

舌胎黃黑。
已六七日矣。
診其脈。
六七至而弦勁。
急以黃龍湯。
下黑物甚多。

下後腹脹頓寬。
躁熱頓減。
但夜間仍熱。
舌胎未盡。
更與解毒湯合生脈散加生地。
二劑熱除。
平調月餘而安。


震按此案可使因遺精而認陰證者釋其疑。
火熱上乘。
脾氣不下二語。
亦辨疑證之金針。


虞天民治一人。

四月間。
得傷寒證惡寒。
發大熱而渴。
舌上白胎。
三日前。
身脊百節俱痛。

至第四日。
惟脅痛而嘔。
自利。
至第六日。
虞診之。
左右手皆弦長而沉實。

俱數甚。
虞曰。
此本三陽合病。
今太陽已罷。
而少陽與陽明仍在。
與小柴胡合黃連解毒。

服三服。
脅痛嘔逆皆除。
惟熱猶甚。
九日後。
漸加氣築痰響。
聲如拽鋸。

出大汗。
汗退後。
身熱愈甚。
法當死。
視其面上有紅色。
潔淨而無賊邪之氣。

言語清亮。
間有譫語而不甚含糊。
虞故不辭而復與治。
用涼膈散倍大黃。
服二服。
視其所下復如前。

自利清水。
其痰氣亦不息。
與大承氣湯合黃連解毒湯。
二服。
其所下亦如前。
此蓋結熱不開。

而燥屎不來耳。
復以二方相間。
日三四服。
至五帖。
始得結屎十數塊。
痰氣漸平。
熱漸減。
至十五日。
熱退氣和而愈。


震按吳又可溫疫論。

以承氣合白虎。
於數日內連服連下。
今人多有宗其法以救危病者。
觀花溪此案。
先開其端。
然愚者奉為捷徑。

鹵莽滅裂。
亦不少矣。
試讀仲景陽明少陰篇中。
急下、可下、微和、更與等義。
緩急輕重。
法詳且密。

吳又可連下之法。
亦不過仲景法中之一法耳。
未可以一法廢諸法也。
即如許學士治一家而病兩人。
皆旬日矣。
一則身熱無汗。

大便不通。
小便短澀。
神昏而睡。
診其脈長大而實。
用承氣下之而愈。
一則陽明自汗。

大便不通。
小便利。
津液少。
口乾燥。
其脈大而虛。
作蜜煎導之。

下燥糞得溏利而解。
其家曰。
皆陽明不通。
何以治之異。
許曰。
二證雖相似。

然自汗小便利者。
不可盪滌五臟。
為無津液也。
然則傷寒脈證大同小異之間。
即宜分別斟酌。
奈何以溫疫論為捷徑哉。


一人年四十五。

正月間。
路途跋涉勞倦。
發熱。
身體略痛而頭不痛。
自以為外感。
而用九味羌活湯三帖。

汗出熱不退。
前後又服小柴胡湯五六帖。
熱愈甚。
經八日。
延虞診視。
至臥榻前。

見煎成湯飲一盞在案。
問之。
乃大承氣湯。
將欲飲。
切其脈。
右三部浮洪。

略弦而無力。
左三部略小。
亦浮軟不足。
虞曰。
汝幾自殺。
此內傷虛證。

服此藥大下。
必死。
伊曰。
我平生元氣頗實。
素無虛損證。
明是外感無疑也。

虞曰。
將欲作陽明內實治而下之歟。
脈既不沉實。
又無舌乾潮熱譫語等證。
將欲作太陽表實治而汗之歟。
脈雖浮洪而且虛。

又無頭痛脊強等證。
今經八日。
非表非里。
汝欲作何經治之乎。
伊無以答。
乃用補中益氣湯加附子。

大劑與之。
是夜連進二服。
天明往診。
脈略平和。
伊猶疑屬前效。
欲易外感退熱之藥。

虞曰。
前藥再飲二服。
不效當罪我。
又如前二服。
脈證俱減半。
伊始曰。

我幾誤矣。
去附子。
再煎二帖與之。
熱退氣和而愈。
但體猶困倦如前。
服前藥二十餘帖。
始得強健。


震按此案與前案迥然不同。

同一汗後熱愈甚。
同一涼解熱不退。
彼則連用寒下。
此則連用溫補。
合觀之自益人神智。
而此案非表非里之論。
尤足為辨證之準繩。


郭雍治一人。

盛年恃健不善養。
過飲冷酒食肉。
兼感冒。
初病即身涼自利。
手足厥逆。
額上冷汗不止。

遍身痛。
呻吟不絕。
偃臥不能轉側。
卻不昏憒。
亦不恍惚。
郭曰。

病人甚靜。
並不昏妄。
其自汗自利。
四肢逆冷。
身重不能起。
身痛如被杖。

皆為陰證無疑。
令服四逆湯。
灸關元及三陰交。
未應。
加服丸鍊金液丹。
利厥汗皆少止。

若藥艾稍緩。
則諸證復出。
如此進退者凡三日夜。
陽氣雖復。
證復如太陽病。
未敢服藥。

靜以待汗。
二三日復大煩躁。
飲水。
次則譫語斑出。
熱甚。
無可奈何。
乃與調胃承氣湯。
得利。
大汗而解。
陰陽反覆有如此者。


震按此案與前二案又復不同。
陰陽反覆如此。
誠不可一途而取。


薛院使已治一人。

年七十九。
仲冬將出行。
少妾入房。
致頭痛發熱。
眩暈喘急。
痰涎壅盛。

小便煩數。
口乾引飲。
遍舌生刺。
縮斂如荔枝然。
下唇黑裂。
面目俱赤。

煩躁不寢。
或時喉間如煙火上衝。
急飲涼茶少解。
已濱於死。
脈洪大而無倫。
且有力。

捫其身烙手。
此腎經虛火遊行於外。
投以十全大補合六味地黃湯、生脈散。
再加附子。
服一劑。
熟寢良久。
脈證各減三四。
再與八味丸服之。
諸證悉退。
後忌冷物而痊。


震按少妾入房。

病者之隱事。
頭痛發熱。
必自疑感冒外邪。
觀其口渴舌刺等證。
及脈洪大有力。
醫者必以溫疫論傷寒直格一致思矣。
白虎瀉心。
死復何疑。
此惟張景岳可與談心。


張景岳曰。

余在燕都。
治一王生。
患陰虛傷寒。
年出三旬。
而舌黑之甚。
其芒刺干裂。

焦黑如炭。
身熱便結。
大渴喜冷。
而脈則無力。
神則昏沉。
群醫謂陽證陰脈。

必死無疑。
余察其形氣未脫。
遂以甘溫壯水等藥。
大劑進之以救其本。
仍間用涼水以滋其標。
蓋水為天一之精。

涼能解熱。
甘可助陰。
非若苦寒傷氣者之比。
故於津液乾燥。
陰虛便結。
而熱渴火盛之證。

亦所不忌。
由是水藥並進。
前後凡用人參、熟地輩各一二斤。
附子、肉桂各數兩。
冷水亦一二斗。
然後諸證漸退。

飲食漸進。
神氣俱復矣。
但察其舌黑則分毫不減。
余甚疑之。
莫得其解。
再後數日。

忽舌上脫一黑殼。
而內則新肉燦然。
始知其膚腠焦枯。
死而復活。
使非大為滋補。
安望再生。

若此一證。
特舉其甚者紀之。
此外凡舌黑用補而得以保全者。
蓋不可枚舉矣。
所以凡診傷寒者。
當以舌色辨表裡。

以舌色辨寒熱。
皆不可不知也。
若以舌色辨虛實。
則不能無誤。
蓋實固能黑。
以火盛而焦也。

虛亦能黑。
以水虧而枯也。
若以舌黃舌黑。
悉認為實熱。
則陰虛之證。
萬無一生矣。


楊乘六治吳長人。

於三月初。
身大熱。
口大渴。
唇焦裂。
目赤色。
兩顴嬌紅。

語妄神昏。
手冷過肘。
足冷過膝。
其舌黑滑而胖。
其脈洪大而空。
一醫欲用白虎。

楊曰。
身雖壯熱如烙。
而不離覆蓋。
口雖大渴引飲。
而不耐寒涼。
面色雖紅卻嬌嫩。

而遊移不定。
舌胎雖黑。
卻浮胖而滋潤不枯。
如果屬白虎。
則更未有四肢厥冷而上過乎肘下過乎膝。
六脈洪大。

而浮取無倫。
沉取無根者也。
此為格陽戴陽。
若用白虎。
必立斃矣。
遂以大劑八味加人參。

濃煎數碗。
冷飲。
諸證乃退。
繼以理中加附子。
六君加歸、芍。
各數劑調理而愈。


又治歸安醫者張學海。

疲於臨證。
微寒壯熱。
頭痛昏沉。
服發散藥數劑。
目直耳聾。
口渴便閉。

改用瀉火解毒等劑。
熱勢尤熾。
油汗如珠。
譫語撮空。
惡候悉具。
云峰觀之。

其脈洪大躁疾而空。
其舌乾燥焦黃而胖。
楊曰。
證有真假憑諸脈。
脈有真假憑諸舌。
果系實證。

則脈必洪大躁疾而重按愈有力者也。
果系實火。
則舌必乾燥焦黃而斂束且堅卓者也。
豈有重按全無脈者。
而尚得謂之實證。
滿舌俱胖壯者。

而尚得謂之實火哉。
用養營湯。
參、附各三錢。
服後得睡。
熱退。
舌變紅潤而愈。


震按楊氏謂陰虧而乾燥。

其舌必堅斂。
火旺而焦黑。
其舌必蒼老。
萬無乾燥焦黑。
屬陰虛火旺。
而舌見胖嫩者。
說亦奇矣。
實未曾試。
不敢輕信。


李士材治韓茂遠。

傷寒九日以來。
口不能言。
目不能視。
體不能動。
四肢俱冷。
皆曰陰證。

士材診之。
六脈皆無。
以手按腹。
兩手護之。
眉皺作楚。
按其趺陽。

大而有力。
乃知腹有燥屎也。
與大承氣湯。
得燥屎六七枚。
口能言。
體能動矣。
故按手不及足者。
何以救此垂絕之證耶。


震按六脈無而診趺陽。
鑑於仲景之自敘。
讀書誠有用也。


王月懷傷寒至五日。

下利不止。
懊憹腹脹。
諸藥不效。
有以山藥茯苓與之。
慮其瀉脫也。
士材診之。

六脈沉數。
按其臍則痛。
此協熱自利。
中有結糞。
小承氣倍大黃服之。
果得結糞數枚。
利遂止。
懊憹遂安。


儒者吳君明。

傷寒六日。
譫語狂笑。
頭痛有汗。
大便不通。
小便自利。
眾議承氣湯下之。

士材診其脈浮而大。
因思仲景曰。
傷寒不大便六七日。
頭痛有熱。
小便清者。
知不在裡。

仍在表也。
方今仲冬。
宜與桂枝湯。
眾皆咋舌。
以譫狂為陽盛。
桂枝入口必斃矣。

李曰。
汗多神昏。
故發譫妄。
雖不大便。
腹無所苦。
和其榮衛。

必自愈耳。
遂違眾用之。
及夜而笑語皆止。
明日大便自通。
故病變多端。
不可膠執。
向使狐疑而用下藥。
其可活乎。


震按自利而用承氣湯。
譫語而用桂枝湯。
仲景集中原有此法。
只要認得真耳。


盧子由治梁秀才。

於三月間。
作文受寒。
服發散藥十餘帖。
熱盛汗多。
蒸蒸如雲霧。
高一二尺。

濕透衣被。
日易十數番。
十四日昏不識人。
舌短眼瞀。
脈浮大無倫。
乃先以溫粉撲周身。

使汗孔收斂。
次用人參五錢。
生附三錢。
煎服。
便能識人。
惟言語譫妄。

七日始蘇。
有客問曰。
浮表脈也。
熱盛神昏。
舌短眼瞀。
邪盛也。

何竟以溫補收功。
子由曰。
凡治病先求其本。
不可泥其形證。
如寒水為邪。
必然心火受病。

此病原從思慮受寒。
政為心火不及。
而受水侮。
是謂之本。
況多行發散。
重虛其心。

心液既已散漫。
精神便無主宰。
故用黑附順從水色。
而橫助火力。
人參轉回陽氣。
而保定精神。
然非先固其外。
則內無旋理。
此予治法先後之旨也。


震按思慮受寒。

為心火不及而寒水侮之。
議論頗新奇。
治法卻平正。
至謂黑附形從水而性助火。
說反陳腐矣。


繆仲淳治銓部章衡陽。

患熱病。
頭痛壯熱。
渴甚且嘔。
鼻乾燥不得眠。
其脈洪大而實。
一醫曰。

陽明症也。
當用葛根湯。
仲淳曰。
陽明之藥。
表劑有二。
一為葛根湯。

一為白虎湯。
不嘔吐而解表。
用葛根湯。
今吐甚。
是陽明之氣逆升也。
葛根升散。

用之非宜。
乃與大劑白虎湯加麥冬、竹葉。
醫駭藥太重。
仲淳曰。
虜荊非六十萬人不可。
李信二十萬則奔還矣。
別後進藥。
天明遂瘥。


一僕受寒發熱。

頭痛如裂。
兩目俱痛。
渾身骨節痛。
下部尤甚。
狀如刀割不可忍。
口渴甚。

大便日去一次。
胸膈飽脹。
不得眠。
已待斃矣。
仲淳曰。
此太陽陽明病也。

貧人素多作勞。
故下體疼痛尤甚。
以石膏一兩五錢。
麥冬八錢。
知母三錢。
乾葛三錢。

竹葉一百片。
解陽明之熱。
羌活二錢五分。
去太陽之邪。
大栝蔞實半個。
枳、桔各一錢。
疏利胸膈之留邪。
四劑而愈。


王肯堂治太史余云衢。

向來形氣充壯。
飲啖兼人。
忽於六月患熱病。
肢體不甚熱。
而間揚擲手足。
如躁擾狀。

昏憒不知人事。
時發一二語不可了。
而非譫也。
脈微細欲絕。
有謂是陰證宜溫者。
有謂當下者。

皆取決於王。
王曰。
若陽病見陰脈。
在法為不治。
然素稟如此。
又值酷暑外爍。

酒炙內炎。
宜狂熱如焚。
脈洪數有力。
而此何為者。
豈熱氣怫鬱不得伸而然耶。
且不大便七日矣。

姑以大柴胡湯下之。
時大黃止用二錢。
又熟煎。
而太醫王雷庵力爭以為太少。
金壇曰。
如此脈證。

豈宜峻下。
待其不應。
加重可也。
及服藥。
大便即行。
脈已出。

手足溫矣。
繼以黃連解毒湯。
數服而平。
此即劉河間傷寒直格所謂蓄熱內甚。
而脈道不利。
反致脈沉細欲絕者。
通宜解毒合承氣下之。
俗醫不知。
認為陰寒。
多致危殆者是也。


震按以上三條。
治法漸與今人相近。
蓋世運風氣使然。
原不必過為好奇也。


喻嘉言治徐國珍。

傷寒六七日。
身寒目赤。
索水到前。
復置不飲。
異常大躁。
門牖洞啟。

身臥地上。
展轉不快。
更求入井。
一醫急治承氣將服。
喻診其脈。
洪大無倫。

重按無力。
乃曰。
是為陽虛欲脫。
外顯假熱。
內有真寒。
觀其得水不欲咽。

而尚可咽大黃、芒硝乎。
天氣燠蒸。
必有大雨。
此證頃刻一身大汗。
不可救矣。
即以附子、乾薑各五錢。

人參三錢。
甘草二錢。
煎成冷服。
服後寒戰戛齒有聲。
以重綿和頭覆之。
縮手不肯與診。
陽微之狀始著。
再與前藥一劑。
微汗。
熱退而安。


震按此條脈大無倫。

重按無力。
與李士材治吳文哉案同。
較之金壇之案何以別之。
須看王案脈微細欲絕。
喻李二案脈浮大沉小也。
喻案有漱水不欲咽一證可據。

王案則壯盛人病於暑月醉飽之後可疑也。
若薛院使案脈大無倫且有力。
舌刺唇黑。
頻飲涼茶。
全似陽證陽脈。
其可據者。
高年御女。
氣喘溺頻也。


〔附〕葛可久治一士人。

得傷寒病。
不得汗。
比葛往視。
則發狂循河而走。
葛就捽置水中。
良久乃出之。

裹以重綿。
得汗解。
又類編載婺源程元章。
夫婦皆嗜鱉。
一婢奉命屠一大者。
睹其伸縮顫悸。

為之不忍。
解縛縱入後池。
池廣且深。
夫婦怒甚。
杖婢數十。
經二年。

婢患熱病。
發狂奔躁。
不納粥飲。
體倦昏憒。
家人謂不可療。
舁置池上茅亭。

半夜後。
忽覺心下開豁。
四肢清快。
惟身上皆是濕泥草。
復靜伺之。
見巨鱉自池出。

銜水藻浮萍。
遍覆其體。
因得外涼內爽也。
天明霍然。
入室詳述其事。
程夫婦感動。

不復食鱉。
洪作霖夢弼言。
熱證之極。
猝未可解者。
汲新井水浸青布互熨之為妙。
不謂水族細微。
亦能知此。
此放生之報。


震按此二則全似小說。

然亦可以增益見識。
使知道理無窮。
切勿執泥也。
但捽置水中。
終屬荒唐。
設遇欲求入井之徐國珍。
不竟殺之乎。


喻嘉言治陸平叔。

平素體虛氣怯。
面色痿黃。
藥宜溫補。
不宜寒涼。
秋月偶患三瘧。
孟冬復受外寒。

遂寒熱頻作。
醫者以為瘧後虛邪。
不知其為新受實邪也。
投以參朮補劑。
轉致奄奄一息。
遷延兩月。

昏昏嘿嘿。
家已治木。
漫延西昌診之。
脈弦浮大而短氣。
鼻乾不得汗。
嗜臥。

一身及面目悉黃。
與陽明中風條。
過經二十餘日不解。
悉同此例。
但未至於不尿腹滿加噦耳。
西昌以為脈未大壞。

九分可治。
但筋脈牽掣不停。
只恐手足痿廢。
吾今用法。
治則兼治。
然仲景止有大柴胡湯。

兩解表裡之法。
而無治痿之法。
因以防風通聖散成方。
減白朮。
取荊、防、麻、薄、桔梗為表藥。
硝、黃、芩、翹、梔、膏、滑石為里藥。

原與大柴胡之制相仿。
內有芎、歸、芍藥。
正可領諸藥深入血分而通經脈。
減白朮者。
以前既用之貽誤。
不可再誤耳。

當晚連服二劑。
第一劑即覺相安。
第二劑大便始通。
少頃睡去。
體間津津有汗。
次早再診。

筋脈不為牽掣。
但陽明胃脈。
洪大反加。
隨用大劑白虎湯。
加柴胡、花粉、芩、柏、連翹、梔子一派苦寒。
連進十餘劑。

其舌始不向唇外吮咂。
神識始漸清。
粥飲始漸加。
經半月。
始起坐於床。
經一月。

始散步於地。
略一過啖。
即腹痛便泄。
儼似虛證。
西昌全不反顧。
但於行滯藥中。

加用柴胡、桂枝升散餘邪。
不使下溜而變痢以取憊。
然後改用萎蕤、二冬。
略和胃氣。
間用人參。
不過五分。

緣此證所受外邪。
不在太陽而在陽明。
故不但不惡寒。
且並無傳經之壯熱。
有時略顯潮熱。
又與內傷發熱相仿。

誤用參朮補之。
邪無出路。
久久遂與元氣混合為一。
所以神識昏嘿。
又陽明者十二經脈之長。
能束筋骨而利機關。

陽明不治。
故筋脈失養而動惕不寧耳。
外邪錮於陽明。
則其土為火燔之焦土。
灰砂之燥土矣。
非藉北方之水。

何以潤澤枯槁。
故初用苦寒。
繼用甘寒。
正如靈雨霢霂。
方得復其稼穡之恆也。


震按此案其審察病機。

如武侯用兵。
綸巾揮扇。
其發明道理。
如深公說法。
頑石點頭。
真名醫佳案也。
原文甚長。
僭為節錄。


〔附外感過汗禁食變證〕喻嘉言告門人曰。

嘗治一孕婦傷寒。
表汗過後。
忽喚婢作伸冤之聲。
知其擾動陽氣。
急迫無奈。
令進參湯。

不可捷得。
遂以白朮三兩。
熬濃汁一碗與服。
即時安妥。
況人參之力。
百倍白朮耶。


崇明蔣中尊。

病傷寒。
臨危。
求肉汁淘飯半碗。
食畢大叫一聲而逝。
人以問西昌。
答曰。

向見其滿面油光。
知其神采外揚。
非永壽之人也。
且以比頑體虛。
宵征海面。
其病純是內傷。

而外感不過受霧露之氣耳。
霧露之邪。
其中人也。
但入氣分清道。
原不傳經。
故非發表攻裡所能驅。

惟倍元氣。
厚穀氣。
則邪不驅而自出。
設以其頭暈發熱。
認為太陽證誤表其汗。
則內傷轉增。

而危殆必至矣。
且內傷之人。
一飽一飢。
早已生患。
又誤認傷寒而絕其食。
已虛益虛。

致腹中餒憊。
求救於食。
食入大叫一聲者。
腸斷而死也。
如饑民仆地即死。
氣從中斷。

不相續耳。
設果邪重。
外邪與正交爭。
當先昏惑不省矣。
故臨危索飯之時。
不以飯進而以獨參湯。
尚可救之。


震按今人一有寒熱。

輒吃山楂麥芽湯。
甚至服內消丸。
即備急丸也。
攻傷其胃。
外邪乘虛內入。
致病變劇。

不知食不為害。
以邪為害。
不解其邪。
專消其食。
謬矣。
盲師治發熱。

不問外感內傷。
一概禁絕飲食。
尤為大謬。
外感未傳陽明。
仍宜進食。
如桂枝湯啜熱稀粥以助汗是也。

已傳陽明。
自不欲食。
然少進熱稀粥。
亦無礙。
若內傷證。
始終不可禁食。
禁食而又加克伐。
無不殆矣。
蔣中尊其前車之鑑歟。


慎柔和尚治薛理還僕。

遠行忍飢。
又相毆脫力。
時五月初。
遂發熱譫語。
服過補中益氣及五苓數劑。
不效。

慎柔診之。
六脈俱無。
乍有則甚細。
其外證則面赤譫語口碎。
一醫曰。
陽病見陰脈。

證在死例。
慎柔曰。
當以陽虛從脈舍證治之。
用附子理中湯。
冷服二帖。
脈稍見。

四帖則脈有神而口碎愈矣。
六帖則脈如常。
但譫語未已。
慎柔曰。
脈氣已完復而譫語不休者。
胃有燥糞。
以豬膽汁導之。
果下燥結。
譫語遂平。


張路玉治範求先。

患傷寒惡寒三日不止。
已服過發散藥二劑。
至第七日躁擾不寧。
六脈不至。
手足厥逆。
張診之。

獨左寸厥厥動搖。
知是欲作戰汗之候。
令勿服藥。
但與熱薑湯助其作汗。
若誤服藥。
必熱不止。
果如其言而愈。


震按慎柔案與海藏治侯輔之同一例。

與金壇治余云衢大相反。
必須細玩體貼。
因憶準繩敘丹溪諸案而志之曰。
盧兄汗後。
再發熱妄言。
呂仲修汗後熱不退。

亦妄言。
陶明節熱退後。
不識人。
言謬妄。
皆用參、耆、朮、歸、附子等補劑而愈。
信哉。

譫語屬虛者十居八九。
今觀此案以溫補得口碎愈。
脈如常而譫語不休。
仍責之胃有燥矢。
與傷寒論中證象陽旦篇末云。
以承氣湯微溏則止其譫語大旨相同。

是虛寒證之譫語。
與不因虛寒而譫語。
其辨誠難矣。
匯而計之。
蓋有三路焉。
一系邪傳陽明。

熱邪與燥矢摶結而譫語。
三承氣、承氣合白虎之一路也。
一系內是虛寒。
外象實熱而譫語。
丹溪所治、金壇所述之一路也。
一系病本虛寒。

恰挾宿食。
因身熱熯為燥矢而譫語。
此案及陽旦證之一路也。
醫者孰有燃犀之照乎。
投藥一差。
死生反掌。

故傷寒及溫熱病。
均為大病。
有今日許以無害。
明日忽然溘逝者。
有操券斷其必死。
淹延竟得全生者。

不比風癆臌膈。
病雖危篤。
尚可從容商其緩急。
所以仲景自序云。
若能尋予所集。
思過半矣。

明示天下後世以傷寒難治。
傷寒論難讀也。
苟非難讀。
何待尋乎。
張案亦六脈不至。
病情又別難乎。
難乎可不尋乎。


震按傷寒為大病。

治法為最繁。
言之不勝言也。
必熟讀仲景書。
再遍讀後賢諸書。
臨證方有把握。
仲景書為叔和編次。

或有差誤。
而聊攝註解。
殊覺穩當。
續注者張卿子、王三陽、唐不嚴、沈亮宸、張兼善、張隱菴、林北海諸人。
總不越其範圍。
自方程喻三家。

各以己意布置。
而仲景原文。
從此遂無定局。
三注互有短長。
大約程不及方。
方不及喻。

然喻注太陽經分三大綱。
以誤汗誤下結胸蓄血發黃等證分隸兩門。
似乎界限井然。
誰知以之治病。
全用不著。
蓋病初起時。

必將營衛分別。
過半月後。
殊難追溯。
何以指其此由中風傳變。
此由傷寒傳變。
此由風寒兩傷傳變哉。

傳變之證。
虛實寒熱。
猶恐模糊。
又要恰合三綱。
此能言而不能行者也。
魏柏鄉、周禹載、沈自南等俱宗之。

亦徒悅服於空言。
而未嘗以之試驗耳。
盧子由疏鈔金錍。
不派三綱。
添出氣化、形層、標本、四大等說。
愈覺支離。

愈入迷網。
其臟結諸案。
幾如牛鬼蛇神。
柯韻伯將兩家並譏。
不亦宜乎。
韻伯傷寒論翼。

固屬出奇高論。
所謂讀書具隻眼。
不蹈前人窠臼者。
微嫌其論六經盡翻前案。
欲立異以驚人。
究屬紙上談兵也。

從來注傷寒論者。
俱是順文註釋。
若遇不可通處。
或敷衍混過。
或穿鑿文飾。
既不明道理之是非。

何以為臨證之運用。
惟程扶生經注。
頗明白易曉。
然亦不敢直指原文之差誤。
至柯氏來蘇集。
始放膽刪改。

雖覺僭妄。
頗堪嘉惠後學。
而以方名編次。
又是一局。
徐靈胎傷寒類方。
實宗其式。

簡潔明淨。
以少許勝人多許。
較之程郊倩之繁詞。
一可當百。
沈堯封傷寒論。
亦以少勝多者。

用六氣為提綱。
將平脈辨脈。
編入其中。
別開生面。
其論大青龍湯。
發前人所未發。

一洗風寒兩傷營衛之陋說。
左傳云。
拔戟自成一隊。
此書似之。
而刪改本文。
非其志也。

予細繹柯氏刪改處。
萬不及欽定醫宗金鑑傷寒論之精當。
先刊仲景原文。
另立正誤存疑二篇。
應改者注小字於旁。
可刪者摘諸條於後。

是非判然。
智愚皆曉。
真苦海之慈航。
昏衢之巨燭也。
江西舒詔傷寒集註。
大半斥為偽撰。

並取數方。
痛加詆譭。
別擬方以換之。
此亦救世婆心。
特未免於狂妄。
以視汪琥將陰陽二候分為二編。

各補後賢之方。
其意均欲使初學者。
不泥古方以害人。
而汪猶拘謹。
舒則放縱矣。
此外注家尚多。

如錢氏溯源集。
陳明伯集註。
尚有發明處。
其餘碌碌因人。
殊不足道。
茲舉夫各立格局。

各豎議論者。
敘述於右。
以便同志之誦習焉。
要之讀書與治病。
時合時離。
古法與今方。

有因有革。
善讀書斯善治病。
非讀死書之謂也。
用古法須用今方。
非執板方之謂也。
專讀仲景書。

不讀後賢書。
譬之井田封建。
周禮周官。
不可以治漢唐之天下也。
僅讀後賢書。
不讀仲景書。

譬之五言七律。
昆體宮詞。
不可以代三百之雅頌也。
故吳綬蘊要。
節庵六書。
王宇泰傷寒準繩。

張路玉傷寒緒論。
俱有裨於後人。
即有功於仲景。
學者誠能以所引諸書。
廣為探索。
則所選諸案。
皆堪尚友矣。



<h3>勞復、食復、女勞復、陰陽易</h3>
許學士云。

記有人傷寒得汗。
病退數日。
忽身熱自汗。
脈弦數。
心不得寧。
真勞復也。

予診之。
曰。
勞心之所致。
神之所舍。
未復其初。
而又勞傷其神。

營衛失度。
當補脾以解其勞。
庶幾得愈。
授以補脾湯合入小柴胡。
或者難曰。
虛則補其母。

今補其子。
何也。
予曰。
子不知虛勞之異乎。
難經曰。
虛則補其母。

實則瀉其子。
此虛當補母。
人所共知也。
千金曰。
心勞甚者。
補脾氣以益之。

脾王則感之於心矣。
此勞則當補子。
人所未聞也。
蓋母。
生我者也。
子。

繼我而助我者也。
方治其虛。
則補其生我者。
與錦囊所謂本骸得氣。
遺體受蔭同義。
方治其勞。
則補其助我者。
與荀子言未有子富而父貧同義。
此治虛與勞所以異也。


滑伯仁治潘子庸。

得感冒證已汗而愈。
數日。
復大發熱惡寒。
頭痛眩暈。
嘔吐卻食。
煩滿。

咳而多汗。
滑診其脈。
兩手皆浮而緊。
在仲景法。
勞復證浮以汗解。
沉以下解。

為作麻黃葛根湯。
三進。
更汗。
旋調理數日愈。
其時眾醫以病後虛憊。
且圖溫補。
伯仁曰。
法當如是。
因違眾用之。


王海藏治李良佐子病太陽證。

尺寸脈俱浮數。
按之無力。
謂其內陰虛。
與神術加乾薑湯。
愈後再病。
海藏視之。

見神不舒。
垂頭不欲語。
疑其有房過。
問之犯房過乎。
必頭重目暗。
曰然。

因與大建中三四服。
外陽內收。
脈反沉小。
始見陰候。
又與已寒加芍藥茴香等丸五六服。
三日內。
約服六七百丸。
脈復生。
又用大建中接之。
大汗作而解。


侯國華病傷寒四五日。

身微斑。
渴飲。
海藏診之。
沉弦欲絕。
厥陰脈也。
服溫藥數日。

不已。
又以姜附等藥。
陽回脈生。
因渴。
私飲水一杯。
脈復退。

但頭不舉。
目不開。
問之則犯陰易。
若只與燒裩散。
恐寒而不濟。
遂煎吳茱萸湯一大碗。
調燒裩散。
連進二服。
作大汗兩晝夜而愈。


張路玉治馮茂之。

夏月陰陽易。
而腰痛少腹急。
煩躁譫妄。
舌色青紫。
而中有黃胎腫裂。
雖渴欲冷飲。

而舌卻不甚干。
心下按之硬痛。
噯而失氣。
此挾宿食也。
所可慮者。
六脈虛大。

而兩尺則弦。
按之皆無根耳。
遂以逍遙湯加大黃一劑。
下黑穢甚多。
下後諸證悉除。
但少腹微冷作痛。
又與燒裩散一服。
煎五苓散送下而安。


〔附〕範汪方云。

故督郵顧子獻。
得病已瘥未健。
詣華旉視脈。
旉曰。
雖瘥。
尚虛。

未平復。
陽氣不足。
勿為勞事也。
諸勞尚可。
女勞即死。
當吐舌數寸。

獻婦聞其瘥。
從百餘里來省之。
住數宿。
因與交接。
一二日死。
巢氏病源論曰。

婦人傷寒雖瘥。
未滿百日。
氣血骨髓未牢實。
而合陰陽。
當時雖未覺惡。
經日則令百節解離。

經絡緩弱。
氣血虛。
骨髓空。
恍恍吸吸。
起居仰人。
飲食如故。
是其證也。
丈夫亦然。


千金方云。

婦人溫病雖瘥。
未平復。
血脈未和。
尚有熱毒。
而與之交接得病者。
為陰陽易。
醫者張苗。
說有婢得病瘥後數日。
有六人奸之。
皆死。


震按學士攖寧二案。

均為勞復而有虛實之不同。
海藏二案皆女勞復。
而次案云犯陰易則誤。
合觀張路玉案亦有寒熱之不同。
夫陰陽易女勞復。
因雖同而病則異易者。

以不病之人易其人之病。
不過餘邪乘虛而入。
故燒裩散導其邪使從來路而去也。
復者病方瘥。
人尚虛。
女勞則虛而益虛。

病乃重發。
故多死也。
若現虛寒之象。
猶可以大劑參附挽回之。
若現實象熱象與虛熱象。
補陽則勢不相合。

養陰又迫不及待。
奚自求生。
至如巢氏所云。
乃女勞傷。
非女勞復也。
勢頗緩矣。

張苗之婢。
不死於奸之者。
而奸之者皆死。
是天道惡淫。
又出於醫理之外者矣。



<h2><span class="orange">卷二</span></h2>

<h2>溫熱病</h2>
朱氏全生集曰。

自霜降後至春分前。
天令嚴寒。
水冰地凍。
其殺屬之氣。
人觸犯之。
即時病者。

為正傷寒。
若雖冬月而天令溫暖。
感之則為冬溫。
如至春分節後。
天令溫暖。
感之而病者。

為溫病。
若雖至春分而天令尚寒。
人有感寒而病者。
亦傷寒也。
若夏至後。
天道壯熱。

人感邪而病。
其脈洪大。
為熱病。
若四五六七八月之間。
天道忽有暴寒。
人感之而為病者。

乃時行寒疫也。
若四時天令不正。
感而為病。
長幼相似。
復能傳染者。
此名時氣。

即時疫也。
非傷寒比也。
又云。
冬時感受寒邪而不即病。
伏於身中。
至春變為溫病。

至夏變為熱病。
夫溫熱二病。
乃冬月伏寒之所變。
既變之後。
不得復言寒矣。
此外又有風溫、濕溫。

一皆發熱。
狀類傷寒。
故醫家通以傷寒稱之。
其通稱傷寒者。
因發熱傳變。
皆相類也。

至於用藥。
則不同矣。
此數種乃仲景所未論。
又在痙濕暍三項之外。
必須辨之。


王肯堂治一孕婦。

春夏之交患溫病。
頭痛發熱。
不惡寒而渴。
未及療治。
胎墮。
去血無算。

昏眩欲絕。
王令以麥門冬斤許。
入淡竹葉、香豉煎。
頻飲之。
汗出而愈。
蓋用勞復法治之也。


張路玉治徐君育。

素稟陰虛多火。
且有脾約便血證。
十月間患冬溫。
發熱咽痛。
里醫用麻黃、杏仁、半夏、枳橘之屬。
遂喘逆。

倚息不得臥。
聲颯加啞。
頭面赤熱。
手足逆冷。
右手寸關虛大微數。
此熱傷手太陰氣分也。

與葳蕤、甘草等藥不應。
為制豬膚湯一甌。
令隔湯頓熱。
不時挑服。
三日聲清。
終劑而痛如失。


又治鄭墨林室。

素有便紅。
懷妊七月。
正肺氣養胎時。
而患冬溫。
咳嗽咽痛如刺。
下血如崩。

脈較平時反覺小弱而數。
此熱傷手太陰血分也。
與黃連阿膠湯二劑。
血止後。
去黃連。
加葳蕤、桔梗、人中黃。
四劑而安。


又治黃以寬。

風溫十餘日。
壯熱神昏。
語言難出。
自利溏黑。
舌胎黑燥。
唇焦鼻煤。

先前誤用發散消導藥數劑。
煩渴彌甚。
張石頑曰。
此本伏氣鬱發。
更遇於風。
遂成風溫。

風溫脈氣本浮。
以熱邪久伏少陰。
從火化。
發出太陽。
即是兩感。
變患最速。

今幸年壯質強。
已逾三日六日之期。
證雖危殆。
良由風藥性升。
鼓激周身元氣。
皆化為火。

傷耗真陰。
少陰之脈。
不能內藏。
所以反浮。
考諸南陽先師。
元無治法。

而少陰例中。
則有救熱存陰。
承氣下之一證。
可藉此以迅掃久伏之邪。
審其鼻息不鼾。
知腎水之上源未絕。

無慮其直視失溲也。
時歙醫胡晨敷在坐。
同議涼膈散加人中黃、生地黃。
服後下溏糞三次。
舌胎未潤。
煩渴不減。

此杯水不能救車薪之火也。
更與大劑涼膈。
大黃加至二兩。
兼黃連、犀角。
三下方能熱除。
於是專用生津止渴。
多服而愈。


又治陸中行室。

年二十餘。
臘月中旬。
患咳嗽。
捱過半月。
病熱少減。
新正五日。

復咳倍前。
自汗體倦。
咽喉干痛。
至元夕。
忽微惡寒發熱。
明日轉為腹痛自利。

手足逆冷。
咽痛異常。
又三日則咳唾膿血。
張診其脈。
輕取微數。
尋之則仍不數。

寸口似動而軟。
尺部略重則無。
審其脈證。
寒熱難分。
頗似仲景厥陰例中麻黃升麻湯證。
蓋始本冬溫。

所傷原不為重。
故咳至半月漸減。
乃勉力支持歲事。
過於勞役。
傷其脾肺之氣。
故咳復甚於前。

至望夜忽憎寒發熱。
來日遂自利厥逆者。
當是病中體疏。
復感寒邪之故。
熱邪既傷於內。
寒邪復加於外。

寒閉熱邪。
不得外散。
勢必內奔而為自利。
致邪傳少陰厥陰。
而為咽喉不利。
唾膿血也。

雖傷寒大下後。
與傷熱後自利不同。
而寒熱錯雜則一。
遂與麻黃升麻湯。
一劑。
肢體微汗。

手足溫暖。
自利即止。
明日診之。
脈亦向和。
嗣後與異功生脈合服。
數劑而安。


許學士云。

故人王彥龍。
作毗陵倉官。
季夏時。
病胸項多汗。
兩足逆冷。
譫語。

醫者不曉。
雜進藥。
已經旬日。
予診之。
其脈關前濡。
關後數。

予曰。
當作濕溫治之。
蓋先受暑後受濕也。
難經曰。
濕溫之脈。
陽濡而弱。

陰小而急。
濡弱見於陽部。
濕氣搏暑也。
小急見於陰部。
暑氣蒸濕也。
暑濕相搏。

是名濕溫。
先以白虎加人參湯。
次白虎加蒼朮湯。
頭痛漸退。
足漸溫。
汗漸止。

三日愈。
此證屬賊邪。
誤用藥。
有死之理。
有人難曰。
何名賊邪。

予曰。
難經云五邪。
有實邪、虛邪、正邪、微邪、賊邪。
從後來者為虛邪。
從前來者為實邪。
從所不勝來者為賊邪。

從所勝來者為微邪。
自病者為正邪。
又曰。
假令心病。
中暑得之為正邪。
中濕得之為賊邪。

今心先受暑而濕邪乘之。
水剋火。
從所不勝。
斯謂之賊邪。
五邪中之最逆也。


張路玉治範振麟。

大暑中。
患厥冷自利。
六脈弦細芤遲。
按之欲絕。
舌色淡白。
中心黑潤無胎。

口鼻氣息微冷。
陽縮入腹。
而精滑如冰。
問其所起之由。
因臥地晝寢受寒。
是夜連走精二度。

忽覺顱脹如山。
坐起暈倒。
便四肢厥逆。
腹痛自利。
胸中兀兀欲吐。
口中喃喃妄言。

與濕溫之證不殊。
醫者誤為停食感冒。
與發散消導藥。
服後胸前頭項汗出如漉。
背上愈加畏寒。
而下體如冰。

一日昏憒數次。
此陰寒挾暑。
入中手足少陰之候。
緣腎中真陽虛極。
所以不能發熱。
遂擬四逆加人參湯。

用人參一兩。
熟附三錢。
炮姜二錢。
炙甘草二錢。
晝夜兼進。
三日中進六劑。

決定第四日寅刻回陽。
是日悉屏薑、附。
改用保丸。
人參五錢。
黃耆三錢。
炙甘草二錢。

加麥門冬二錢。
五味子一錢。
清肅膈上之虛陽。
四劑食進。
改用生料六味加麥冬、五味。
每服用熟地八錢。
以救下焦將竭之水。
使陰平陽秘。
精神乃治。


喻嘉言治黃起潛春月病溫。

頭面甚紅。
謂曰。
望八老翁。
下元虛憊。
陽浮於上。
與在表之邪相合。

所謂戴陽之證也。
陽已戴於頭面。
不知者更行表散。
則孤陽飛越。
危殆立至矣。
此證只有陶節庵立法甚妙。

以人參、附子等藥。
收拾陽氣歸於下元。
而加蔥白透表以散外邪。
如法用之即愈。
萬不宜遲。
渠駭為偏僻之說。

更醫投以表藥。
頃刻陽氣升騰。
肌膚粟起。
又頃刻寒顫咬牙。
渾身凍裂而逝。


喻嘉言治金鑑春溫已二旬外。

壯熱不退。
譫語無倫。
皮膚枯燥。
胸膛板結。
舌卷唇焦。
身蜷足冷。

二便略通。
半渴不渴。
面上一團黑滯。
從前汗下和溫之法。
歷試不效。
喻曰。

此證與兩感傷寒無異。
內經原謂六日死。
因春溫證不傳經。
故雖邪氣留連不退。
猶可多延幾日。
待元氣竭絕乃死。

觀其陰證陽證兩下混在一區。
治陽則礙陰。
治陰則礙陽。
與兩感病情符合。
仲景原無治法。
惟論序有發表攻裡。

本自不同之說。
即師其意。
以麻黃附子細辛兩解在表陰陽之邪。
果然皮間透汗而熱全清。
再以附子瀉心湯兩解在裡陰陽之邪。
果然胸前柔活。

人事明瞭。
諸證俱退。
次日即索粥。
以後竟不需藥。
只此二劑而起一生於九死。
快哉。


震按此條立法甚巧。

惜不載脈象若何。
然讀嘉言春溫論。
自述收功反掌。
並笑人見熱煩枯燥之證而不敢用附子者之愚。
則脈不必論耶。
又云。

冬不藏精之春溫。
初發時未必脈微數。
惟不用麻附細辛、麻附甘草二方。
馴至脈微且數。
而汗下溫皆不能救。
見解獨闢。

又周禹載曰。
溫疫大法。
以證為則。
毋專以脈為據。
亦必有所見而云然也。


一人夏月遠行勞倦。

歸感熱證。
下痢膿血。
身如燔炙。
舌黑而燥。
夜多譫語。
林北海視之曰。

此陽明病也。
不當作痢治。
但脈已散亂。
忽有忽無。
狀類蝦游。
殆不可治。

其家固請用藥。
林曰。
陽明熱甚。
當速解其毒。
在古人亦必急下之以存真陰之氣。
然是證之源。

由於勞倦。
陽邪內灼。
脈已無陰。
若驟下之。
則毒留而陰絕。
死不治矣。

勉與養陰。
以冀萬一。
用熟地一兩。
生地、麥冬、歸、芍、甘草、枸杞佐之。
戒其家曰。
汗至乃活。

服後熱不減。
而譫語益狂悖。
但血痢不下。
身有微汗。
略出即止。
林診之。

則脈已接續分明。
洪數鼓指。
喜曰。
今生矣。
仍用前方。
去生地加萸肉、丹皮、山藥、棗仁。

連服六帖。
譫妄昏熱不減。
其家欲求更方。
林執不可。
又二日。
診其脈始斂而圓。

乃用四順清涼飲子加熟地一兩。
大黃五錢。
下黑矢而諸證頓愈。
越二日。
忽復狂譫發熱。
喘急口渴。

舉家惶惑。
謂今必死矣。
林笑曰。
豈忘吾言乎。
得汗即活矣。
此緣下後陰氣已至。

而無以鼓動之。
則營衛不洽。
汗無從生。
不汗則虛邪不得外達。
故內沸而復也。
病從陽入。

必從陽解。
遂投白朮一兩。
乾薑三錢。
甘草一錢。
歸、芍各三錢。
盡劑。
汗如注。
酣臥至曉。
病良已。


震按此證疑難在於初末。

初期脈類蝦游。
若援張景岳證實脈虛之說而用參、朮、薑、附則必死。
末後狂熱復發。
若引吳又可餘邪注胃之說而用白虎承氣亦必危。
此案見解用藥俱佳。
然其得生處。

在於養陰而血痢頓止。
脈即應指耳。
中間連服六帖。
譫妄昏熱不減。
幸不見手足厥冷。
尤幸不至聲喑不語。
絕谷不食也。
則以脈之斂而圓故也。
但白朮一兩乾薑三錢以治狂熱喘渴。
殊難輕試。


徽人江仲璉。

冒寒發熱。
兩項臃腫如升大。
臂膊磊塊無數。
不食不便。
狂躁發渴。
診其脈浮數無序。

醫作傷寒發毒治。
高鼓峰曰。
誤矣。
此燥逐風生也。
用大劑疏肝益腎湯。
熟地加至二兩許。
五劑而腫退便解。
十劑而熱除食進。
再用補中益氣湯加麥冬、五味。
調理而愈。


震按今之所謂傷寒者。

大概皆溫熱病耳。
仲景云。
太陽病發熱而渴不惡寒者為溫病。
在太陽已現熱象。
則麻桂二湯必不可用。
與傷寒迥別。

內經云。
熱病者皆傷寒之類也。
是指諸凡驟熱之病。
皆當從傷寒例觀。
二說似乎不同。
因審其義。

蓋不同者在太陽。
其餘則無不同也。
溫熱病只究三焦。
不講六經。
此是妄言。
仲景之六經。

百病不出其範圍。
豈以傷寒之類。
反與傷寒截然兩途乎。
葉案云。
溫邪吸自口鼻。
此亦未確。

仲景明云。
伏氣之發。
李明之、王安道俱言冬傷於寒。
伏邪自內而發。
奈何以吳又可溫疫論牽混耶。
惟傷寒則足經為主。

溫熱則手經病多。
如風溫之咳嗽息鼾。
熱病之神昏譫語。
或溏瀉黏垢。
皆手太陰肺手厥陰心胞絡手陽明大腸現證。
甚者喉腫肢掣。

昏蒙如醉。
躁擾不寧。
齒焦舌燥。
發斑發頤等證。
其邪分布充斥。
無復六經可考。

故不以六經法治耳。
就予生平所驗。
初時兼挾表邪者最多。
仍宜發散。
如防、葛、豉、薄、牛蒡、杏仁、滑石、連翹等。
以得汗為病輕。

無汗為病重。
如有斑。
則參入蟬蛻、桔梗、蘆根、西河柳之類。
如有痰。
則參入土貝、天蟲、栝蔞、橘紅之類。
如現陽明證。

則白虎承氣。
少陽證則小柴胡去參、半。
加花粉、知母。
少陰證則黃連阿膠湯、豬苓湯、豬膚湯。
俱宗仲景六經成法有效。
但溫熱病之三陰證多死。

不比傷寒。
蓋冬不藏精者。
東垣所謂腎水內竭。
孰為滋養也。
惟大劑養陰。
佐以清熱。

或可救之。
養陰如二地、二冬、阿膠、丹皮、元參、人乳、蔗漿、梨汁。
清熱如三黃、石膏、犀角、大青、知母、蘆根、茅根、金汁、雪水、西瓜、銀花露、絲瓜汁。
隨其對證者選用。
若三陰經之溫藥。
與溫熱病非宜。

亦間有用真武理中者。
百中之一二而已。
大抵溫熱病。
最怕發熱不退。
及痙厥昏蒙。
更有無端而發暈。

及神清而忽間以狂言者。
往往變生不測。
遇此等證。
最能惑人。
不比陽證陰脈。
陽縮舌卷撮空見鬼者。

易燭其危也。
要訣在辨明虛實。
辨得真方可下手。
然必非劉河間吳又可之法所能救。
平素精研仲景傷寒論者。
庶有妙旨。

至如葉案之論溫熱。
有邪傳心胞。
震動君主。
神明欲迷。
瀰漫之邪。
攻之不解。

清竅既蒙。
絡內亦痹。
豁痰降火無效者。
用局方至寶丹。
或紫雪。
或牛黃丸。

宗喻氏芳香逐穢宜竅之說。
真足超越前賢。
且不蹈用重藥者。
一匙偶誤。
覆水難收之弊也。
此翁聰明誠不可及。
今所選之案雖少。
而諸法畢備。
亦足為學者導夫先路矣。



<h2>瘟疫</h2>
李東垣曰。

脾胃受勞役之疾。
飲食又復失節。
耽病日久。
及事息心安。
飽食太甚。
病乃大作。

曏者壬辰改元。
京師戒嚴。
迨三月下旬。
受敵者凡半月。
解圍之後。
都人之不受病者。

萬無一二。
既病而死者。
繼踵而不絕。
都門十有二所。
每日各門所送。
多者二千。

少者不下一千。
似此者幾三月。
此百萬人豈俱感風寒外傷者耶。
大抵人在圍城中。
飲食失節。
勞役所傷。

不待言而知。
由其朝飢暮飽。
起居不時。
寒溫失所。
動經兩三月。
胃氣虧乏久矣。

一旦飽食太過。
感而傷人。
而又調治失宜。
或發表。
或攻下。
致變結胸發黃。

又以陷胸茵陳等湯下之。
無不死者。
蓋初非傷寒。
以誤治而變似真傷寒之證。
皆藥之罪也。
因以生平已試之效。
著內外傷辨論一篇。


震按此即大兵之後繼以大疫之謂也。

觀此論而始曉然於勞役飢飽之病原。
誠哉其為內傷矣。
如是之疫。
宜補不宜瀉。
若達原飲白虎承氣。
正犯東垣所呵責也。

考其時是金天興元年。
因蒙古兵退而改元耳。
尋以疫後醫師僧道園戶鬻棺者擅厚利。
命有司倍徵之以助國用。
民生其時。
豈不苦極。

若今太平之世。
民皆安樂飽暖。
縱有勞役。
及飲食失節者。
不過經營辛苦之輩。
設不兼外感。

亦不遽病。
故大疫絕無。
而恰合東垣內傷論者亦甚少。
惟是飽暖思淫慾。
真陰卻早內傷。
則外感病中之虛症。
反不少耳。


衛生寶鑑曰。

總帥相公。
年近七旬。
南征過揚州。
俘虜萬餘口。
內選美色室女近笄者四。
置於左右。

予曰。
新虜之人。
其驚憂之氣蓄於內。
加以飲食失節。
多致疾病。
近之則邪氣傳染。

為害最大。
況年高氣弱。
尤宜慎也。
總帥不聽。
至臘月班師。
大雪。

新虜人凍餒。
皆病頭疼咳嗽。
自利腹痛。
多致死亡。
正月至汴。
相公因赴賀宴。

痛飲數次。
遂病。
脈沉細而弦。
三四動一止。
現證與新虜人病無異。
三日而卒。

內經云。
乘年之虛。
遇月之空。
失時之和。
因而感邪。
其氣至骨。
可不畏哉。


震按喻嘉言疫病論。

引仲景平脈篇中寸口脈陰陽俱緊者一節。
闡發奧理。
謂清邪中上。
從鼻而入於陽。
濁邪中下。
從口而入於陰。

在陽則發熱頭痛項強頸攣。
在陰則足膝逆冷。
便溺妄出。
大凡傷寒之邪。
由外廓而入。
故遞傳六經。

瘟疫之邪。
由口鼻而入。
故直達三焦。
三焦相溷。
內外不通。
致有口爛舌斷。

聲嗢咽塞。
癰膿下血。
臍築湫痛等變。
治法。
未病前預飲芳香正氣藥。
使邪不能入。

若邪既入。
則以逐穢為第一義。
此與吳又可之論暗合。
較之李羅二家所述勞役憂驚凍餒致病者迥別。
惟云因病致死。
病氣屍氣。

混合不正之氣。
種種惡穢。
交結互蒸。
人在其中。
無隙可避。
斯無人不病。

是誠諸疫所同。
然向來闢疫方法。
或以雄黃塞鼻。
或吃蒜頭燒酒。
或於發中簪霹靂木。
然有驗有不驗。

相傳崇正十六年。
自八月至十月。
京城大疫。
猝然而死。
醫禱不及。
後有外省人員到京。

能識此病。
看膝灣後有筋腫起。
紫色無救。
紅色速刺出血。
可無患。
人爭就看。
死者已二十餘萬。


汪石山治一少年。

房勞後。
忽洒洒惡寒。
自汗發熱。
頭背胃脘皆痛。
唇赤舌強。
嘔吐。

眼胞青色。
醫投補中益氣。
午後譫語惡熱。
小便長。
初日脈皆細弱而數。
次日脈浮弦而數。

醫以手按臍下痛。
議欲下之。
汪曰。
此疫也。
疫兼兩感。
內傷重。

外感輕耳。
臍下痛者。
腎水虧也。
若用利藥。
是殺之也。
茲宜合補降二法以治。
用清暑益氣湯。
去蒼朮、澤瀉、五味。
加生地、黃芩、石膏。
服十餘帖而安。


震按房勞後患疫。

喻氏所謂太陽少陰兩感也。
汪公則以內傷外感為兩感。
義殊不同。
補中益氣清暑益氣藥頗相同。
而一則變劇。
一則取效者。
妙在加減諸味也。


壺仙翁治張文學。

病時疫。
他醫診其脈。
兩手俱伏。
曰。
陽證見陰不治。
欲用陽毒升麻湯升提之。

壺曰。
此風熱之極。
火盛則伏。
非陰脈也。
升之則死矣。
卒用連翹涼膈之劑。
一服而解。


震按此條是溫疫病以證為則。
勿專以脈為憑之一據。


虞恆德治一婦。

三月間。
患瘟疫證三日。
經水適來。
發熱愈甚。
至七八日。
病劇。

胸中氣築作痛。
不能臥。
眾醫技窮。
入夜迎翁。
病者令婢磨胸不已。
六脈俱微數。

極無倫次。
又若蝦游狀。
翁問曰。
恐下早成結胸耳。
主人曰。
未也。

翁曰。
三日而經水行。
則裡虛與下同。
乃用四物湯、黃龍湯、小陷胸湯共為一劑。
加薑、棗。
主人曰。

此藥何名。
翁曰。
三合湯也。
一服而諸證悉減。
震按此以大黃、黃連、生地、人參同用。
亦近日治熱病之常法。

吳又可曰。
朱海疇者。
年四十五歲。
患疫。
得下症。
四肢不舉。

身臥如塑。
目閉口張。
舌上胎刺。
問其所苦不能答。
因問其子。
兩三日所服何藥。

云進承氣湯三劑。
每劑投大黃兩許不效。
更無他策。
求決死期。
余診得脈尚有神。
下症悉具。

藥淺病深也。
先投大黃一兩五錢。
目有時而少動。
再投。
舌刺無芒。
口漸開。

能言。
三劑。
舌胎少去。
神思少爽。
四日。
服柴服清燥湯。

五日。
復生芒刺。
煩熱又加。
再下之。
七日又投承氣養榮湯。
熱少退。

八日仍用大承氣。
肢體自能少動。
計半月。
共服大黃十二兩而愈。
又數日。
始進糜粥。

調理兩月半平復。
凡治千人。
所遇此等。
不過三四人而已震按此條結句云。
千人中不過三四人。
自言其不可以為法也。

案中不載神昏譫語。
可見昏譫之至者多不能救。
此人原非絕證也。
惜不載脈象虛實若何。
然云脈尚有神。
想即陶氏所謂有力為有神也。

輟耕錄載元伯顏平宋後。
搜取大黃數十車。
滿載而去。
班師過淮。
俘掠之民。
及降卒與北來大兵咸病疫。

以大黃療之。
全活甚眾。
宋元通鑑載作耶律楚材滅夏之事。
則大黃洵治疫之妙品也。
吳又可瘟疫論贊大黃為起死神丹。
原非杜撰。

然與東垣所論則迥別矣。
要之兩家各有至理。
惟明乎運氣。
熟於脈證者。
兩家之說俱可救人也。
孫東宿有僕孫安。

遠行途次食麵三碗。
勞倦感疫。
又加面傷。
表裡皆熱。
昏悶譫語。
頭痛身痛腹痛。

醫以遇仙丹下之。
大便瀉三四十行。
邪因陷下而為挾熱下利之候。
舌沉香色。
額疼口乾。
燥渴煩悶。

昏昏憒憒。
脈左弦數。
右洪數。
但不充指。
知為誤下壞證。
以柴胡。

石膏各三錢。
白芍、黃芩、竹茹、葛根各一錢。
花粉、甘草各五分。
山梔、枳實各七分。
蔥白五莖。
煎服後。

鬥夜吐蛔一條。
稍得睡。
次早。
大便猶瀉二次。
嘔吐酸水。
腹仍痛。

改用小柴胡加滑石、竹茹。
夜熱甚。
與絲瓜汁一碗。
飲既。
神頓清爽。
少頃。

藥力過時。
煩熱如前。
再以絲瓜汁一大碗進之。
即大發戰。
東宿謂此非寒戰。
乃作汗下之徵耳。

不移時。
汗果出而熱依然。
因憶活人書云。
再三汗下熱不退。
以人參白虎湯加蒼朮一錢如神。
跡此再加元參、升麻、柴胡、白芍、黃連。

飲後。
身上發斑。
先發者紫。
後發者紅。
中夜後。
乃得睡而熱散。

斑尋退去。
腹中微疼。
腸鳴口渴。
右脈尚滑。
左脈已和。
再與竹葉石膏湯加白芍、蒼朮。

服後睡安。
腹仍微痛。
用柴胡、白芍各一錢。
人參、酒芩、陳皮、半夏各六分。
甘草三分。
烏梅一個。

腹痛漸減而愈。
惟兩胯痛不能轉動。
此大病後汗多而筋失養之故。
用參、耆、白芍、枸杞、苡仁、木瓜、熟地、歸身、川柏、牛膝、桑寄生。
調養全安。
震按戰汗後熱不退。

勢亦危矣。
引用活人書治法佳極。
再看其石膏、人參之去取。
並不執著。
兩胯疼痛之調養方更周到。
的是高手。


程家內眷。

其夫歿於疫癘。
新寡七日。
疫即及之。
大熱。
頭疼口渴。
胸脅迸痛。

醫與小柴胡湯。
夜忽夢夫交。
泄而覺。
冷汗淫淫。
四肢如解。
略不能動。

神昏譫語。
面如土色。
舌黑乾硬。
迓孫東宿診之。
六脈沉弦而數。
大小便俱秘。

乃曰。
此亦陰陽易類也。
疫後有是。
危已極矣。
以生脈散加柴、芩、桂枝、甘草。
水煎。

將伊夫昔穿舊袴襠燒灰調下。
兩劑而神醒。
體溫汗斂。
舌焦漸退。
次日。
仍以前方加棗仁、竹茹。
四肢始能運動。
徐進粥湯而愈。
震按夢中之陰陽易大奇。
故夫之燒裩散更巧。


張路玉曰。

瘟有蝦蟆瘟、鸕鷀瘟、疙瘩瘟、瓜瓤瘟。
形證各別。
龐安常又有玳瑁瘟之說。
余治洪德敷女初冬發熱頭痛。
胸滿不食。
已服過發散消導藥四劑。

至第六日。
周身痛楚。
腹中疼痛。
不時奔響。
屢欲圊而不可得。
口鼻上唇忽起黑色成片。

光亮如漆。
與玳瑁無異。
見者大駭。
余診之。
喘汗脈促。
神氣昏憒。

雖脈證俱危。
喜其四圍有紅暈鮮澤。
若痘瘡之根腳。
緊附如線。
他處肉色不變。
許以可治。

先與葛根黃芩黃連湯。
加犀角、連翹、荊、防、紫荊皮、人中黃。
解其肌表毒邪。
俟其黑色發透。
乃以涼膈散加人中黃、紫荊、犀角、微下二次。
又與犀角地黃湯加人中黃之類。
調理半月而安。


震按戈存橘補天石有黃耳、赤膈二證。

赤膈亦頭疼身痛發熱。
但胸膈赤腫。
或起疱。
用荊防敗毒散去參。
加犀角、芩、連、紫荊皮。
表證退後便燥者。

用涼膈散。
張公之案。
藍本於此。
但所敘諸瘟。
近不概見。
故屠蘇飲久不同。
而老君神明散、務成子螢火丸、太倉公闢瘟丹、李子建殺鬼丸等。
皆無人道及。
惟五瘟丹、消毒丸、黑奴丸、人中黃丸、香蘇散、清涼救苦散等方尚有用者。
以其藥平穩而方簡易也。


外紀載哥阿島患疫。

有名醫卜加得。
令城內外遍舉大火燒一晝夜。
火息而病愈。
蓋疫為邪氣所侵。
火氣猛烈。
能焚燼諸邪。
邪盡則病愈。
有至理焉。



<h2>大頭瘟</h2>
泰和二年四月。

民多疫病。
初覺憎寒壯熱體重。
次傳頭面腫甚。
目不能開。
上喘。
咽喉不利。

舌乾口燥。
俗云大頭傷寒。
染之多不救。
張縣丞患此。
醫以承氣湯加藍根下之。
稍緩。

翌日其病如故。
下之又緩。
終莫能愈。
漸至危篤。
請東垣視之。
乃曰。

身半以上。
天之氣也。
邪熱客於心肺之間。
上攻頭面而為腫。
以承氣瀉胃。
是誅伐無過。

殊不知適其病所為故。
遂用芩、連各五錢。
苦寒瀉心肺之火。
元參二錢。
連翹、板藍根、馬勃、鼠黏子各一錢。
苦辛平。

清火散腫消毒。
殭蠶七分。
清痰利膈。
甘草二錢以緩之。
桔梗三分以載之。
則諸藥浮而不沉。

升麻七分。
升氣於右。
柴胡五分。
升氣於左。
清陽升於高巔。
則濁邪不得復居其位。

經曰。
邪之所湊。
其氣必虛。
用人參二錢以補虛。
再佐陳皮二錢以利其壅滯之氣。
名普濟消毒飲子。

若大便秘者。
加大黃共為細末。
半用湯調。
時時服之。
半用蜜丸噙化。
且施其方。
全活甚眾。


羅謙甫治中書右丞姚公茂。

六旬有七。
宿有時毒。
至元戊辰春。
因酒再發。
頭面皆腫而痛。
耳前後腫尤甚。

胸中煩悶。
咽嗌不利。
身半以下皆寒。
足脛尤甚。
由是以床接火炕。
身半以上臥於床。

身半以下臥於炕。
飲食減少。
精神困倦而體弱。
命羅治之。
診得脈浮數。
按之弦細。

上熱下寒明矣。
內經云。
熱勝則腫。
又云。
春氣者病在頭。
難經云。

蓄則腫熱。
砭射之也。
遂於腫上約五十餘刺。
其血紫墨如露珠之狀。
頃時腫痛消散。
又於氣海中。

大艾炷灸百壯。
以助下焦陽虛。
退其陰寒。
次於三里二穴。
灸三七壯。
治足胻冷。

亦引導熱氣下行故也。
復處一方。
名曰既濟解毒湯。
芩、連苦寒。
酒製炒為因用。
瀉其上熱以為君。

桔梗、甘草。
辛甘溫上升。
佐諸苦藥以治熱。
柴胡、升麻。
苦平。
味之薄者。

陰中之陽。
發散上熱以為臣。
連翹苦辛平以散結消腫。
當歸辛溫。
和血止痛。
酒煨大黃苦寒。

引苦性上行至巔。
驅熱而下以為使。
投劑之後。
腫消痛減。
大便利。
再服減大黃。
不旬日良愈。


〔附〕故友丁漢奇兄。

素嗜酒。
十二月初。
醉中夜行二里許。
次日咳嗽身微熱兩目腫。
自用羌、芷、芎、芩等藥。
頤皆腫。

又進一劑。
腫至喉肩胸膛。
咳聲頻而不爽。
氣息微急。
喉有痰聲。
其腫如匏。

按之熱痛。
目赤如血。
而便瀉足冷。
六脈細數。
右手尤細軟。
略一重按即無。

有用普濟消毒飲子者。
予疑其脈之虛。
恐非芩、連、升麻所宜。
勸邀沈堯封先生診之。
曰。
此虛陽上攻。

斷勿作大頭天行治。
病者曰。
內子歸寧。
絕欲兩月矣。
何虛之有。
沈曰。

唇上黑痕一條。
如干焦狀。
舌白如敷粉。
舌尖亦白不赤。
乃虛寒之確據。
況泄瀉足冷。

右脈濡微。
斷非風火之象。
若有風火。
必現痞悶煩熱。
燥渴不安。
豈有外腫如此。

而內里安貼如平人者乎。
遂用菟絲、枸杞、牛膝、茯苓、益智、龍骨。
一劑而腫定。
二劑而腫漸退。
右脈稍起。
唇上黑痕亦退。

但舌仍白厚。
伸舌即顫掉。
手亦微振。
乃用六君加沉香。
而腫大退。
目赤亦減。

嗽緩痰稀。
舌上白胎去大半矣。
又次日再診。
右脈應指不微細。
重按仍覺空豁。
肝氣時動。
兩顴常赤。
口反微渴。
復用參、苓、杞、芍、橘紅、龍骨、沙蒺。
補元益腎斂肝而全愈。


震按此條與景岳治主蓬雀喉痹案彷彿。

用藥更覺穩而巧。
人所難及。
若犯桂、附。
或雜地黃。
即不能恰合病情矣。


孫東宿治張孝廉患疫。

頭大如斗。
不見項。
唇垂及乳。
色如豬肝。
昏憒不知人事。
見者駭而走。

孫診其脈。
皆浮弦而數。
初以柴胡一兩。
黃芩、元參各三錢。
薄荷、連翹、葛根各二錢。
甘草一錢。

服三劑。
寒熱退。
弦脈減。
但洪大。
知其傳於陽明也。
改以貫眾一兩。
葛根、花粉各三錢。
甘草一錢。
黑豆四十九粒。
三劑而愈。


震按疫癘之行。

必由運氣。
內經原有剛柔失守三年化疫之說。
蓋陽干為剛。
陰乾為柔。
凡陽干司天。
則陰乾在泉。

陰乾司天。
則陽干在泉。
各以其合。
如甲與己合。
為剛柔得位也。
失守者。

如甲子歲少陰司天。
若上年癸亥天數有餘者。
年雖交得甲子。
厥陰猶未退位。
而地之陽明己卯。
已經遷正。

是以癸亥年之司天。
臨甲子年之在泉。
上癸下己為剛柔失守。
後三年化成土疫。
或少陰已交司天。
而地未遷正。

上年之戊寅少陽猶在泉。
是甲與戊對。
亦不相合。
後三年化成土癘。
依此例以推之。
丙辛失守者化水疫。

庚乙失守者化金疫。
丁壬失守者化木疫。
戊癸失守者化火疫。
其四癘亦照前例。
經文可考也。
竊意此義太淺。

未必能驗。
王肯堂曰。
運氣之說。
內經幾居其半。
蓋泥其常。
不通其變。

則以為無驗。
夫運氣所主者。
常也。
異氣所主者。
變也。
常則如本氣。

變則無所不至。
而各有所佔。
故其候有從逆、淫郁、勝復、太過不及之變。
其發皆不同。
若厥陰用事。
多風而草木榮茂。

是之謂從。
天氣明潔。
燥而無風。
此之謂逆。
太虛埃昏。
流水不冰。

此之謂淫。
大風折木。
雲物濁擾。
此之謂郁。
山澤焦枯。
草木凋落。

此之謂勝。
大暑燔燎。
螟蝗為災。
此之謂復。
山崩地震。
埃昏時作。

此之謂太過。
陰森無時。
重云晝昏。
此之謂不及。
隨其所變。
疾癘應之。

皆視當時常處之候。
雖數里之間。
但氣候不同。
而所應全異。
豈可膠於一定。
熙寧中。

京師久旱。
祈禱備至。
連日重陰。
人謂必雨。
一日驟晴。
炎日赫然。

沈括因事入對。
上問雨期。
沈對曰。
雨候已見。
期在明日。
眾以為頻日晦溽。

尚且不雨。
如此陽燥。
豈復有望。
次日果大雨。
是時濕土用事。
連日陰者。

從氣已效。
但為厥陰所勝。
未能成雨。
後日驟晴者。
燥金入候。
厥陰當折。

則太陰得伸。
明日運氣皆順。
以是知其必雨。
嗚呼。
安得如存中者。
而與之言運氣哉。

震思此等推測。
實有至理。
聰明者精心探索。
能得疫癘之所由來。
即得所以治之之道。
聖散子為東坡存中應驗之方。

故刊布以救人。
想亦適合是年之運氣耳。
普濟消毒飲並刻諸石。
龔雲林於明萬曆寓大梁。
值大頭瘟大作。
用秘方二聖救苦丸。

百發百中。
今皆不盡應驗也。
以是知病無板方。
醫無呆法。
總貴乎神而明之耳。



<h2>暑</h2>
孫兆治一姜姓酒家。

病久將絕。
腹滿。
不省人事。
遍身皆潤。
兩足冷至膝下。
診之。

六脈皆小弱而急。
問其所服藥。
皆陰病藥也。
孫曰。
此非受病重。
藥能重病耳。

遂用五苓散利小便而腹減。
白虎湯解邪熱而病愈。
蓋病本傷暑。
始則陽微厥而脈小無力。
眾醫遽以陰證治。
其病愈厥。

不知陰證脛冷。
兩臂亦冷。
今脛冷臂不冷。
則非下厥上行。
所以知是陽微厥也。


震按孫公辨證誠妙。

然脛冷臂亦冷尚非陰證之確據。
須視其冷之微甚。
再合兼見之證以參之。
此條因不省人事。
難問所苦。
姑就陽微厥為辨耳。

又有疑者。
斯人多服陰病藥。
何以不死。
既曰暑濕。
何以不用桂苓甘露飲。
而先用五苓散。
五苓有肉桂。
與陰病藥亦不甚相遠。
諒系暑證夾陰。
前醫未為大謬。


滑伯仁治臨安沈君彰。

自汗如雨不止。
面赤身熱。
口燥心煩。
居樓中。
當盛暑。
帷幕周密。

自云至虛亡陽。
服朮、附藥已數劑。
伯仁診其脈。
虛而洪數。
視其舌上胎黃。
曰。

前藥誤矣。
輕病重治。
醫者死之。
素問曰。
必先歲氣。
毋伐天和。

朮附之熱。
其可輕用以犯時令耶。
又曰。
脈虛身熱。
得之傷暑。
暑家本多汗。

加以剛劑。
脈洪數則病益甚。
悉令撤幔開窗。
初亦難之。
少頃。
漸覺清爽。

為制黃連人參白虎等湯。
三進而汗止大半。
諸證稍解。
又兼以既濟湯。
渴用冰水調天水散。
服七日而病悉去。
後遍身發瘍疹。
更服防風通聖散。
乃已。


朱丹溪治徐三官人。

年五十餘。
六月間。
發熱大汗。
惡寒戰慄。
不自禁持。
且煩渴。

朱曰。
此暑病。
脈之。
皆虛微細弱而數。
其人好賭。
致勞而虛。
遂以人參竹葉湯調四苓散。
八帖而安。


震合三案參之。

知暑脈必虛必數。
虛者暑傷氣也。
數者暑為熱也。
但有細與洪之不同。
孫案之小弱而急。
急亦數也。

數主熱。
又主虛。
故暑病宜涼宜補者多。
宜溫者誠少。
下條之脈細數而實。
指為熱藥傷血。
見解更上一層。


項彥章治一人病甚。

醫皆以為瘵。
束手矣。
項診之。
脈細數而實。
細數者暑也。
暑傷氣。

脈宜虛。
今不虛而反實。
乃熱傷血。
藥為之也。
以白虎飲之。
即瘥。


吳茭山治一婦。

冬月洒洒惡寒。
翕翕發熱。
惡食乾嘔。
大便欲去不去。
諸醫皆以虛弱痰飲治之。
用二神補心等藥不效。

延及半月。
吳診其脈。
虛而無力。
類乎傷暑。
眾不然之。
究問病因。

婦曰。
因天寒換著綿衣。
取綿套一床蓋之。
須臾煩渴。
寒熱嘔吐。
綿延至今耳。

吳曰。
誠哉傷暑也。
蓋綿套曬之盛暑。
夾熱收入笥中。
必有暑氣尚未開泄。
體虛者得之易入。
故病如是。
婦曰然。
遂制黃連香薷飲。
連進二服而愈。


震按此說殊未可信。

綿套久收笥中。
暑氣能有幾何。
頓令寒熱嘔吐。
煩渴綿延不愈耶。
但脈虛無力。
用黃連香薷飲而愈。
則誠暑矣。
留之作疑案以待試。


汪石山治一兒。

年十餘歲。
色白神怯。
七月間。
發熱連日。
父令就學。
內外俱勞。

循至熱熾。
頭痛吐瀉食少。
其父知醫。
乃進理中湯。
吐瀉少止。
漸次眼合。

咽啞不言。
昏昧不省人事。
粥飲有礙。
手常搵住陰囊。
為灸百會尾骶。
不應。

其父來問。
汪曰。
兒本氣怯。
又兼暑月過勞。
經云。
勞則氣耗。

又云。
勞倦傷脾。
雖在暑月。
乃內傷證耳。
身熱者。
經雲陽氣者。

煩勞則張。
蓋為氣本陽和。
勞則陽和之氣變為邪熱矣。
頭痛者。
經云諸陽皆會於頭。
今陽氣亢極。

則邪熱熏蒸於頭而作痛也。
吐瀉者。
脾胃之清氣不升。
濁氣不降也。
目閉者。
蓋諸脈皆屬於目。

而眼眶又脾所主。
脾傷不能榮養諸脈。
故眼閉而不開也。
咽啞者。
蓋脾之絡。
連舌本。

散舌下。
脾傷則絡失養。
故不能言也。
經云。
脾胃者。
水穀之海。

五臟皆稟氣於脾。
脾虛則五臟皆失所養。
故肺之咽嗌為之不利而食難嚥。
心之神明為之昏瞀而不知人。
常欲手搵陰囊者。
蓋無病之人。

陰升陽降。
一有所傷。
則升者降。
降者升。
經云。
陰陽反作是也。

是以陰升者反降。
從其類而入厥陰之囊。
陰多陽少。
故手欲搵之也。
此皆脾胃之病。
經謂土極似木。

亢則害。
承乃制也。
證似風木。
乃虛象耳。
不治脾胃之虛。
而治肝木之風。

欲求活難矣。
且用參、耆三錢。
附子一錢。
灌半杯。
病無進退。
連服三日。

神稍清。
目稍開。
如有生意。
食仍難嚥。
汪診之。
脈皆浮緩。

不及四至。
汪曰。
藥病相宜。
可去附子再服。
漸漸稍蘇。
初醫或作風熱。

而用荊、防、芩、連之類。
或作驚證。
而用牛黃、硃砂之類。
此皆損胃之物。
豈可輕投。
兒今得生幸耳。
實賴其父之知醫也。


震按發熱連日。

仍令就學。
似乎不避風暑。
再感外邪。
以致熱熾頭痛吐瀉。
及進理中湯。
吐瀉少止。

漸次眼合咽啞。
昏昧不言。
人必認為受邪既重。
誤用溫補。
邪陷難解。
則用荊、防、芩、連及至寶丹、牛黃丸。

皆意中事也。
用之而死。
仍歸咎於理中。
冤枉誰辨。
石山獨從平素之色白神怯。
病中之內外俱勞起見。

作內傷虛證治。
其議論皆有精義。
至陽和之氣變為邪熱。
及陰陽反作等訓。
學者書諸紳可也。


江應宿治其岳母。

年六十餘。
六月中旬。
勞倦中暑。
身熱如火。
口渴飲冷。
頭痛如破。

脈虛豁。
二三至一止。
投人參白虎湯三帖。
渴止熱退。
惟頭痛。
用白蘿蔔汁吹入鼻中。
良愈。


又治孫子華赴試南都。

六月初旬。
夢遺。
畏寒驚懼。
重裘厚被。
取汗過多。
身熱。

六脈滑數無力。
與清暑益氣湯。
次日舌強。
語言不清如癲。
目瞪不識人。
江曰。

此為暑風。
與人參白虎湯加膽星、殭蠶、秦艽、天麻、竹瀝、薑汁、漸愈。
數日後。
舌心黑如墨。
與黃連解毒湯、涼膈散。
不退。
與犀角地黃湯而愈。


又一人瘦長而脆。

暑月過勞。
飢飲燒酒。
遂身熱汗出。
昏懵語亂。
江視之。
脈皆浮小而緩。

按之虛豁。
曰。
暑傷心。
勞傷脾也。
蓋心藏神。
脾藏意。

二臟俱傷。
宜有是證。
法宜清暑益脾。
用八物湯加麥冬、山梔、陳皮。
十餘帖而愈。


震按江公三案。

平正可法。
其第二案解毒涼膈不應。
換犀角地黃湯始愈。
又知同一涼藥。
亦有對與不對之別。


張路玉治金魯公。

觸熱勞形。
醉飽不謹後受涼。
遂發熱頭痛。
脹滿喘逆。
大汗如蒸。
面赤戴陽。

足冷陽縮。
脈弦數無力。
曰。
此傷暑夾食而復夾陰也。
與大順散一服。
不應。
轉脹急不安。
因與枳實理中加厚朴、大黃。
是夜更衣二次。
身涼足暖而痊。


震按此案於不謹後受涼。

及戴陽陽縮足冷汗多且喘。
最易認作陰證。
其辨在發熱頭痛脹滿與陰證不合。
要知不謹之前。
尚有醉飽之病因也。
大順散不應。
轉加脹滿。
病情易辨矣。
更衣二次而痊。
設誤服白通四逆奈何。


又按張潔古云。

動而得之者。
為中暍。
為陽證。
靜而得之者。
為中暑。
為陰證。

以暑暍二字析作兩項。
殊屬不然。
夫夏之暑暍。
猶冬之寒冷也。
指暍為陽。
指暑為陰。

亦將派冷作陽。
派寒作陰耶。
內經曰。
先夏至日者為病溫。
後夏至日者為病暑。
明以時令別其病名耳。

病暑之有陰有陽。
一如傷寒之有陰有陽。
大順散、冷香飲子之類。
實為納涼食冷。
因避暑而受寒。
固暑月之陰證也。

非中暑也。
所以羅謙甫治參政商公泄瀉、完顏小將軍斑衄二案。
俱用熱藥。
俱不名之曰中暑。
吳球治暑月遠行之人。
直曰中寒。

恐後世誤以熱藥治暑。
乃舉病因以稱之。
誠為名正而言順。
故以動靜分陰陽則可。
以暑暍分陰陽則不可。
惟以脈證辨陰陽。

斯可矣。
近閱臨證指南。
每用滑石、蘆根、通草、白蔻、杏仁等藥。
以暑氣從鼻吸入。
必先犯肺。
故用輕清之藥。

專治上焦。
其西瓜翠衣、鮮荷葉、及荷葉邊汁、鮮蓮子、綠豆皮、絲瓜葉、銀花露、竹葉心等。
皆取輕清以解暑邪之上蒙空竅。
不犯中下二焦。
殊有巧思。
蓋暑病必究三焦。

非比傷寒溫病矣。
若來復丹、大順散。
案中偶一見之。
又足徵暑天陽證居多。
陰證原少耳。



<h2>濕</h2>
中山王知府次子薛里。

年十三歲。
六月暴雨。
池水泛溢。
因而戲水。
衣服盡濕。
其母責之。

至晚覺精神昏憒。
怠惰嗜臥。
次日病頭痛身熱。
腿腳沉重。
一醫用發散藥。
閉戶覆衾。

以致苦熱不禁。
遂發狂言。
欲去其衾而不得去。
是夜汗至四更。
濕透其衾。
明日尋衣撮空。

又以承氣湯下之。
後語言漸不出。
四肢不能收持。
有時項強。
手足瘛瘲搐急而攣。
目左視而白睛多。

口唇肌肉蠕動。
飲食減少。
形體頓瘦。
延羅謙甫視之。
具說前由。
蓋傷濕而失於過汗也。

夫人之元氣。
起於臍下腎間動氣。
周流一身。
通行百脈。
今盛暑之時。
大發其汗。

汗多則亡陽。
百脈行澀。
故三焦之氣不能上榮心肺。
心火旺而肺氣焦。
況因驚恐內蓄。
內經曰。

恐則氣下。
陽主聲。
陽既亡而聲不出也。
陽氣者。
精則養神。
柔則養筋。

今發汗過多。
氣血俱衰。
筋無所養。
其病為痓。
則項強手足瘛瘲搐急而攣。
目通於肝。

肝者筋之合也。
筋既燥而無潤。
故目左視而白睛多。
肌肉者脾也。
脾熱則肌肉蠕動。
故唇蠕動有時而作。

經云。
肉痿者。
得之濕地也。
脾熱者。
肌肉不仁。
發為肉痿。

痿者。
痿弱無力。
今氣欲竭。
熱留於脾。
故四肢不用。
此傷濕過汗而成壞證明矣。

當治時之熱。
益水之源。
救其逆。
補其上升生髮之氣。
內經曰。
熱淫所勝。

治以甘寒。
以酸收之。
人參、黃耆之甘溫。
補其不足之氣而緩其急搐。
故以為君。
腎惡燥。

急食辛以潤之。
生甘草甘微寒。
黃柏苦辛寒。
以救腎水而生津液。
故以為臣。
當歸辛溫和血脈。

橘皮苦辛。
白朮苦甘。
炙甘草甘溫。
以益脾胃。
進飲食。
肺欲收。

急食酸以收之。
白芍藥之酸微寒。
以收耗散之氣而補肺金。
故以為佐。
升麻、柴胡苦平。
上升生髮不足之氣。

故以為使。
乃從陰引陽之謂也。
早晚各投一服。
三日後。
語聲漸出。
少能行步。
四肢柔和。
食飲漸進。
因志其方曰人參益氣湯。


震按古人治濕病案。

殊無高論奇方。
故僅選此條以為辨證處方之模範。
今臨證指南佳案甚多。
良足私淑。
其除氣分之濕。
用滑石、白蔻、杏仁、半夏、厚朴、栝蔞皮為主。

有熱則加竹葉、連翹、蘆根等。
全取輕清之品。
走氣道以除濕。
若濕熱甚而舌白目黃。
口渴溺赤。
用桂枝木、豬苓、澤瀉、滑石、茯苓皮、寒水石、生白朮、茵陳。

此從桂苓甘露飲加減。
濕熱作痞。
神識如蒙。
用人參、芩、連、枳實、生乾薑、生白芍。
此從瀉心湯加減。
若脘中阻痛。

大便不爽。
用豆豉、枳實、川連、薑汁、苓、半。
熱輕則去川連。
加鬱金、橘紅、苡仁、杏仁。
此濕傷氣痹治法。
熱甚則用川連、生朮、厚朴、橘白、淡生薑渣、酒煨大黃。

水法丸服。
此治氣阻不爽。
治腑宜通法。
濕傷脾陽腹膨。
用五苓散、二術膏。
濕熱橫漬。

脈腠腹滿。
用小溫中丸。
以及脘痞便溏之用苓桂朮甘湯。
吞酸形寒之用苓薑朮桂湯。
雖皆古人成法。
而信手拈來。

無不吻合。
濕溫身熱神昏。
用犀角、元參、連翹心、石菖蒲、銀花、野赤豆皮。
煎送至寶丹。
乃清熱通竅芳香逐穢法。
更奇者濕溫之頭脹耳聾。

呃忒鼻衄。
舌色帶白。
咽喉欲閉。
謂邪阻上竅空虛之所。
非苦寒直入胃中可治。
而用連翹、牛蒡、銀花、馬勃、射干、金汁。

此俗人夢想不到者也。
不食不寐。
腹痛便窒。
脈遲小澀。
謂由平素嗜酒少谷。
濕結傷陽。

寒濕濁陰。
鳩聚為痛。
而用炒黑生附子、炒黑川椒、生淡乾薑、蔥白。
調入豬膽汁。
此加味白通湯。
亦神奇不可思議者也。

更有嗜酒人。
胸滿不飢。
三焦皆閉。
二便不通。
用半硫丸。
又有病中啖厚味者。

腸胃滯。
雖下。
而留濕未解。
肛門墜痛。
胃不喜食。
舌上白腐。

用平胃散去甘草加人參、炮薑、炒黑生附。
此二條不因酒肉認作濕熱。
竟以苦辛溫藥通陽劫濕。
尤覺高超。
至如陽傷痿弱。
有濕麻痹。

雖痔血而用薑、附、茯苓、生術。
舌白身痛。
足跗浮腫。
太谿穴水流如注。
謂濕邪伏於足少陰。
而用鹿茸、淡附子、草果、茯苓、菟絲。

以溫蒸陽氣。
均非淺識所能步武。
濕久脾陽消乏。
腎真亦憊。
中年未育子。
用茯、菟、蒼朮、韭子、大茴、鹿茸、附子、胡盧、補骨、赤石脂。

仿安腎丸法。
治病調元化為合璧。
益有觀止之嘆。
濕門附此諸案。
方法斯為全備。



<h2>消渴</h2>
羅謙甫曰。

順德安撫張耘夫。
年四十五歲。
病消渴。
舌上赤裂。
飲水無度。
小便數多。

東垣先師以生津甘露飲子治之。
旬日良愈。
古人云。
消渴多傳瘡瘍。
以成不救之疾。
今效後不傳瘡瘍。

享年七十五歲而終。
其論曰。
消之為病。
燥熱之氣勝也。
內經云。
熱淫所勝。

治以甘苦。
以甘瀉之。
熱則傷氣。
氣傷則無潤。
折熱補氣。
非甘寒之劑不能。

故以人參、石膏、炙甘草、生甘草之甘寒為君。
啟玄子云。
益水之源。
以鎮陽光。
故以知、柏、黃連、梔子之苦寒。
瀉熱補水為臣。

以當歸、麥冬、杏仁、全蠍、連翹、白芷、白葵、蘭香。
甘辛寒和血潤燥為佐。
以升、柴之苦平。
行陽明少陽二經。
白豆蔻、蓽澄茄、木香、藿香。
反佐以取之。

重用桔梗為舟楫。
使浮而不下也。
為末。
每服二錢。
抄在掌內。
以舌舐之。
此制治之緩也。


震按古今治消渴諸方。

不過以寒折熱。
惟苦與甘略不同耳。
要皆徑直。
無甚深義。
獨此方委蛇曲折。
耐人尋味。


東坡集載眉山揭穎臣。

長七尺。
素健飲啖。
忽得渴疾。
日飲水數斗。
飯亦倍進。
小便頻數。

服消渴藥逾年。
病日甚。
自度必死。
蜀醫張鋐。
取麝香當門子。
以酒濡濕。

作十餘丸。
用枳椇子煎湯。
服之遂愈。
問其故。
張曰。
消渴消中。

皆脾衰而腎敗。
土不勝水。
腎液不上溯。
乃成此疾。
今診穎臣脾脈極熱。
腎脈不衰。

當由酒果過度。
積熱在脾。
所以多食多飲。
飲多溺不得不多。
非消渴也。
麝香壞酒果。
枳椇能化酒為水。
故假二物。
去其酒果之毒也。


震按此人似消渴。
實非消渴。
張公之見識殊高。
用藥最巧。


汪石山治一婦年逾三十。

常患消渴善飢。
腳弱。
冬亦不寒。
小便白濁。
浮於上者如油。
脈皆細弱而緩。

右脈尤弱。
曰。
此脾癉也。
宜用甘溫助脾。
甘寒潤燥。
以參、耆各錢半。
麥冬、白朮各一錢。
白芍、花粉各八分。
黃柏、知母各七分。
煎服病除。


張景岳治周公。

年逾四旬。
因案牘積勞。
神困食減。
時多恐懼。
自冬春達夏。
通宵不寐者。

半年有餘。
而上焦無渴。
不嗜湯水。
或有少飲。
則沃而不行。
然每夜必去溺二三升。

莫知其所從來。
且半皆如膏濁液。
尫羸至極。
自分必死。
豈意診之。
脈猶帶緩。

肉亦未脫。
知其胃氣尚存。
慰以無慮。
乃用歸脾湯去木香。
及大補丸煎之屬。
一以養陽。

一以養陰。
出入間用。
至三百餘劑。
計人參二十斤。
乃得全愈。
此神消於上精消於下之證。
可見消有陰陽。
不得盡言火。


震按此條與汪案略同。

但無渴。
且不能飲。
已具有虛無火之象。
景岳喜用溫藥。
然所謂養陽者。
並不參以桂、附。

則知消而且渴。
必非桂、附所宜矣。
予請下一轉語曰。
消有虛實。
不得遽認為寒。


孫東宿治一書辦。

年過五十。
酒色無憚。
忽患下消症。
一日夜小便二十餘度。
清白而長。
味且甜。

少頃凝結如脂。
色有油光。
他醫治半年不驗。
腰膝以下皆軟弱。
載身不起。
飲食減半。

神色大瘁。
孫診之。
六部大而無力。
經云。
脈至而從。
按之不鼓。

諸陽皆然。
法當溫補下焦。
以熟地六兩為君。
鹿角霜、山茱萸各四兩。
桑螵蛸、鹿角膠、人參、茯苓、枸杞、遠志、菟絲、山藥各三兩為臣。
益智仁一兩為佐。

桂、附各七錢為使。
蜜丸。
早晚鹽湯送四五錢。
不終劑而愈。
此證由下元不足。
無氣升騰於上。

故渴而多飲。
以飲多小便亦多也。
今大補下元。
使陽氣充盛。
熏蒸於上。
則津生而渴止矣。


震按生生子此條。

實宗仲景飲一斗小便亦一斗腎氣丸主之之法也。
張杲治黃沔久病渴。
極疲瘁。
勸服八味丸數兩而安。
其學甚高。
然治一水二火者患消渴而用此方。

則大誤。
又閱滑伯仁案。
一消渴者醫謂腎虛津不上升。
合附子大丸服之。
渴益甚。
目疾亦作。

滑斥之曰。
此以火濟火。
不焦則枯。
令棄前藥。
以寒劑下之。
蕩去火毒。

繼以苦寒清潤之劑乃愈。
是不可同年而語矣。
洎宅編載一仕人患消渴。
醫者斷其逾月死。
又一醫令急致北梨二擔。
食盡而瘥。

隋煬帝服方士丹藥。
蕩思不可制。
日¤御女數十人。
入夏煩躁。
日引飲數百杯而渴不止。
莫君錫進冰盤於前。

俾時刻望之。
是皆法外之法也。
他如本草載淡煮韭苗。
於清明前吃盡一斤。
劉完素以生薑自然汁一盆置室中具杓於傍。
給病人入室䒽之。

渴甚。
不得已而飲。
飲漸盡。
渴反減。
是皆內經辛以潤之之旨。
而交州記曰。
浮石體虛而輕。
煮飲治渴。
故本事方神效散浮石為君。
實神效無比。


又按風寒暑濕燥火。

六淫之邪也。
江氏分類集案。
不立燥之一門。
緣諸病有兼燥者。
已散見於各門。
卻無專門之燥病可另分一類耳。

故於濕之下。
火熱之上。
間以消渴。
蓋消渴有燥無濕也。
其見解極是。
允宜配列在此。



<h2>火</h2>
虞恆德治一婦。

年四十餘。
夜間發熱。
早晨退。
五心煩熱無休止時。
半年後。
虞診六脈皆數。

伏而且牢。
浮取全不應。
與東垣升陽散火湯四服。
熱減大半。
胸中覺清快勝前。
再與二帖。
熱悉退。
後以四物加知母、黃柏。
少佐炒乾姜。
服二十餘帖愈。


震按夜熱脈數。

的系陰虛。
因其脈伏且牢。
浮取不應。
故用升陽散火得效。
仍以陰藥收功。
然陰藥用六味地黃及二地二冬必不效。
妙在芎、歸合知、柏。
及從治之炒乾姜也。


王仲陽治一婦。

壯年。
每患頭痛腹痛。
十指痠痛。
心志紛紜。
鼻息粗甚。
其脈甚大。

蓋欲近男子不可得也。
俗謂之花風。
王以涼膈散、青木香丸。
互換疏導三五次。
更服三黃丸。
瀉三焦之火。
數日而愈。
曾有火旺遺精者。
亦用前丸散而愈。


薛立齋治沈大尹不時發熱。

日飲冰水數碗。
寒藥二劑。
熱渴益甚。
形體日瘦。
尺脈洪而數。
時或無力。

王太僕曰。
熱之不熱。
責其無火。
寒之不寒。
責其無水。
又云。

倏熱往來。
是無火也。
時作時止。
是無水也。
法當補腎。
用加減八味丸。
不月而愈。


汪石山治一人。

年逾三十。
神色怯弱。
七月患熱淋。
諸藥不效。
至十一月行房方愈。
正月復作。

亦行房而愈。
三月傷寒。
咳嗽有痰。
兼事煩惱。
延至十月少愈。
後復作。

服蘆吸散而愈。
但身熱不解。
因服小便。
腹內膨脹。
小腹作痛。
後又因晚臥。

左脅有氣觸上。
痛不能睡。
飲食減半。
四肢無力。
食則腹脹痛或瀉。
兼胸膈飽悶。

口舌乾燥。
夜臥盜汗。
從腰以下常冷。
久坐腰痛腳軟。
手心常熱。
診左手心脈浮數而滑。

腎肝二脈沉弱頗緩。
右手肺脈虛浮而快。
脾脈偏弦而快。
命門散弱而快。
次日再診。
心肝二脈細軟。

稍不見快矣。
腎脈過於弱。
肺脈浮軟。
亦不見快。
脾脈頗軟。
命門過浮。

略堅。
汪曰。
膀胱者。
津液之府。
氣化出焉。
淋者由氣餒不能運化。

故津液鬱結為熱而然也。
房後而愈者。
鬱結流利而熱自解矣。
三月天日和煦。
何得傷寒。
多由肺氣不足。

莫能護衛皮毛。
故為風邪所襲。
鬱熱而動其肺。
以致痰嗽也。
得蘆吸散而愈者。
以辛溫豁散痰與熱也。

嗽止身熱不退者。
由嗽久肺虛。
虛則脾弱。
脾肺之氣不能榮養皮毛。
故熱作也。
經曰。

形寒飲冷則傷肺。
又曰。
脾胃喜溫而惡寒。
今服小便之寒涼。
寧不愈傷其脾肺耶。
是以腹脹作痛。

脅氣觸上。
或瀉或汗。
種種諸病。
皆由損其脾肺也。
時或變易不常者。
亦由氣血兩虛。

虛而為盈。
難乎有常矣。
遂用參、耆各二錢。
茯苓、白朮一錢。
歸身、牛膝七分。
厚朴、陳皮、木香、甘草各五分。

薄桂三分。
煎服二十餘帖。
諸證悉退。
後因梳頭勞倦。
諸證復作。
汪診脈與前頗同。
但不數不駛耳。
仍用參、耆各三錢。
麥冬、歸身、厚朴、枳實、甘草等劑。
愈。


震按王用寒瀉。

薛用溫納。
汪用平補。
乃治火熱法三大綱也。
故火門舊案甚多。
特選此以為式。


一人七月病上辰昏暈。

下午不言。
昏睡一日不醒。
人叫不應。
身涼不食。
不寒不熱。
皆曰陰證。

議用理中四逆。
周慎齋診其脈。
沉小帶伏。
曰。
內有火邪也。
故小便一二日不解。

延至夜不醒。
周曰。
此真火也。
其妻曰。
前日房事。
如何是火。

周曰。
夜有房事。
內虛又勞。
熱甚。
夫乾熱從虛入。
則陰氣將絕。

以水救之則可。
取冷水一桶。
飲至五碗。
病者曰渴。
飲至七碗。
大汗如雨。
病者曰餓。
吃粥一碗。
用補中益氣湯加炮薑、澤瀉。
溫中瀉冷水而愈。


慎齋又治一婦。

五月間身涼。
自言內熱。
水瀉二月。
一日數次。
小水絕無。
大便俱水。

自言上熱極。
下凍死。
腰腿足俱冷。
腹痛如冰。
或一時發熱。
不欲近衣。

或一時怕冷。
遍身盡熱。
夜至天明。
面目紅腫。
藥之不愈。
六脈洪大。

此伏火也。
火性炎上。
故上熱下冷耳。
用四物湯加柴胡、葛根、升麻、甘草、梔子、黃芩、黃柏。
二帖。
小水行。

瀉止。
復發牙疼。
三日不愈。
用黃耆建中湯加附子。
一服。


一婦六月卒死。

遍體俱冷。
無汗。
六脈俱伏。
三日不醒。
但氣未絕耳。
眾用四逆理中。

亦不能納。
四日後。
慎齋診之。
仍無脈。
念人一二日無脈立死。
今三日不死。

此脈伏也。
熱極似寒耳。
用水濕青布放身上。
一時身熱。
遂飲冷水五六碗。
反言渴。
又一碗。
大汗出。
後用補中益氣加黃柏。
十帖愈。


震按慎齋之治上熱下寒。

腹痛如冰。
粗工必引立齋治韓州同之例矣。
乃與虞公升陽散火湯同軌合轍。
此等案必須合看則有益。
至如飲以冷水。
覆以濕布。
亦是試火之真假也。


石頑治太史張宏蘧。

精氣下脫。
虛火上逆。
怔忡失血證。
診其右關獨弦。
左尺微數。
余皆微細搏指。

明系陰火內伏之象。
診後詳述去冬勞心太過。
精氣滑脫。
加以怵惕恐懼。
怔忡驚悸不寧。
都門之醫。

峻用人參、桂、附。
至歲底稍可。
交春復劇如前。
遂乞假歸吳。
吳門諸醫。
亦用參、附導火歸源。

固斂精氣之藥。
略無一驗。
轉覺委頓。
稍稍用心。
則心系牽引掣痛。
痛連脊骨對心處。

或時痛引膺脅。
或時巔頂如掀。
或時臂股手足指甲皆隱隱作痛。
怔忡狀如碓杵。
控引頭中。
如失腦髓之狀。

夢中嘗自作文。
覺時成篇可記。
達旦倦怠睡去。
便欲失精。
精去則神魂如飛越之狀。
觀其氣色鮮澤。

言談亹亹。
總屬真元下脫。
虛陽上擾之候。
細推脈證。
始先雖屬陽氣虛脫。
過餌辛溫峻補。

致陽暴亢而反耗真陰。
當此急宜轉關。
以救垂絕之陰。
為疏二方。
煎用保丸合四君。
丸用六味合生脈。

服及兩月後。
諸證稍平。
但倦怠力微。
因自檢方書。
得補中益氣湯。
為夏月當用之劑。

於中加入桂、附二味。
一啜即喉痛聲喑。
復邀診候。
見其面顏精采。
而聲音忽喑。
莫解其故。

詢之乃尊。
知為升麻桂附升動虛陽所致。
即以前方倍生脈服之。
半月後。
聲音漸復。
日漸向安。

但起居調攝。
殊費周折。
衣被過暖。
便咽喉痰結。
稍涼則背微畏寒。
或啜熱飲。

則周身大汗。
怔忡走精。
此皆宿昔過用桂、附。
餘熱內伏而尋出路也。
適有石門董載臣。
謂其伏火未清。

非芩、連不能解散。
時值嘉平。
不敢輕用苦寒。
仲春載臣復至。
坐俟進藥。
服數劑。

形神爽朗。
是後堅心服之。
至初夏。
反覺精神散亂。
氣不收攝。
乃復就正於予。

予謂桂、附湯藥。
火毒之性。
方能上升。
得參以濡之。
故可久伏下焦。
與龍潛水底不異。

若究其源。
惟滋腎丸一方為正治。
但既經芩、連折之於上。
豈堪復受知、柏侵伐於下乎。
況自春徂夏不離苦寒。
苦先入心。

必從火化。
何敢兼用肉桂。
引動虛陽。
發其潛伏之性哉。
端本澄源。
仍不出六味合生脈。
經歲常服。
不特壯水制陽。
兼得金水相生之妙用。
何憚桂、附之餘毒不化耶。


震按此案甚平庸。

然辨證明晰。
用藥純正。
亦可為後學之津梁矣。
較之汪石山案。
深淺自別耳。



<h2>霍亂</h2>
羅謙甫治一人。

年近八十。
六月。
中暑霍亂。
吐瀉昏冒。
終日不省人事。
時夜半。

請羅治。
脈七八至。
洪大有力。
頭熱如火。
足冷如冰。
半身不遂。

牙關緊急。
蓋年高氣弱。
當暑氣極盛。
陽明得令之際。
中暑明矣。
用桂苓甘露飲。

甘辛大寒。
瀉熱補氣。
加茯苓以分陰陽。
約一兩。
水調灌之。
漸漸省事。

三日後。
諸證悉去。
換人參補中湯。
以意增減。
十日後平復。


又治蒙古百戶昔良海。

於戊午春。
攻襄陽回。
住夏曹州界。
因食酒肉。
多飲潼乳。
得霍亂吐瀉證。

從朝至午。
精神昏憒。
已困急。
來告。
羅視之。
脈皆浮數。

按之無力。
所傷之物已出矣。
即以新汲水。
調桂苓白朮散。
徐徐服之。
稍得安靜。

又於牆陰掘地約二尺許。
貯新水在內。
攪動。
待一時。
澄定。
用清者一杯。

再調服之。
吐瀉漸止。
至夜安臥。
翌日微煩渴。
遂煎錢氏白朮散。
時時服。

良愈。
或問用地漿者。
何也。
曰。
坤屬土。
土平曰靜順。

感至陰之氣。
又於牆陰貯新汲水。
以收重陰之氣。
陰中之陰。
能瀉諸陽中之陽。
霍亂由暑熱內傷所得。
故用地漿而愈。


震按此案重在所傷之物已出。
故其用藥全不以多食酒肉過飲潼乳為治也。


汪石山治一人。

年三十餘。
形瘦弱。
忽病上吐下瀉。
水漿不入口者七日。
自分死矣。
汪診脈八至。

曰。
當夏而得是脈。
暑邪深入也。
用人參白虎湯進一杯。
稍安。
後減去知母、石膏。
加人參至四五錢。
以黃柏、陳皮、麥冬等。
隨所兼病而佐使。
一月平復。


江篁南治一人。

於七月間得霍亂證。
吐瀉轉筋。
足冷多汗。
囊縮。
醫以傷寒治之。
增劇。

江診之。
左右寸關皆伏不應。
尺極微。
口渴欲飲冷水。
乃以五苓散與之。
覺稍定。

向午猶渴。
以五苓加麥冬、五味、滑石投之。
更以黃連香薷飲。
冷進一服。
次早脈稍出。
按之無根。

人形脫。
且呃。
手足厥逆。
飲食不入。
入則吐。
大便稍不禁。

為灸丹田八九壯。
囊縮稍舒。
手足稍溫。
繼以理中湯。
渴猶甚。
咽疼熱不解。
時或昏沉。
飲以竹葉石膏湯而愈。


江應宿治一婦人。

六月中旬。
病霍亂吐瀉轉筋。
醫投霍香正氣散。
加煩躁面赤。
揭衣臥地。
江診之。

脈虛無力。
身熱引飲。
此得之傷暑。
宜辛甘大寒之劑瀉其火熱。
以五苓散。
加石膏、滑石。
吐瀉定。
再與桂苓甘露飲而愈。


震按霍亂乃最輕之病。

何以仲景於傷寒後列為一門。
豈北五省之霍亂重於江浙耶。
就江浙論。
則霍亂因暑濕者多。
香薷飲加苓、半、霍香、蒼朮、木瓜等即效。
黃連、石膏不可輕用。

人參尤不可輕用。
石山篁南二案。
不得不用人參。
然汪案純是寒證。
一用理中。
即熱渴咽疼。

可知暑月難投溫補也。
若冬月霍亂。
固有因寒者。
香薷又在所戒。
予生平於盛暑時。
曾以真武湯治霍亂。

其人吐瀉腹痛。
四肢冷。
脈微細。
惡寒不渴。
故敢用之。
取效甚速。
亦未嘗用人參也。



<h2>泄瀉</h2>
東垣曰。

予病脾胃久衰。
視聽半失。
此陰盛乘陽。
加之氣短。
精神不足。
此由弦脈令虛多言之故。

陽氣衰弱。
不能舒伸。
伏匿於陰中耳。
癸卯六七月間。
霖雨陰寒。
逾月不止。

時人多病泄利。
乃濕多成五泄故也。
一日體重肢痛。
大便泄瀉。
小便秘澀。
默思內經云。

在下者。
引而竭之。
是利小便也。
故經又云。
治濕不利小便。
非其治也。

當用淡滲之劑以利之為正法。
但聖人之法。
雖布在方策。
其不盡者。
可以意求。
今客邪寒濕之淫。

自外入里而甚暴。
若以淡滲之劑利之。
病雖即已。
是降之又降。
復益其陰而重竭其陽。
則陽氣愈削而精神愈短矣。

唯以升陽之藥為宜。
用羌、獨、升麻各一錢。
防風、炙甘草各五分。
水煎熱服。
大法云。
寒濕之勝。

助風以平之。
又云。
下者舉之。
此得陽氣升騰故愈。
是因曲而為之直也。


震按升陽以助春生之令。

東垣開創此法。
故群推為內傷聖手。
向來醫學十三科。
有脾胃一科。
謂調其脾胃而諸病自愈。
今已失傳。
雖讀脾胃論。
不能用也。


張子和治趙明之。

米穀不消。
腹作雷鳴。
自五月至六月不愈。
諸醫以為脾受大寒。
屢用聖散子、豆蔻丸等。
俱不效。

戴人曰。
春傷於風。
夏必飧泄。
飧泄者。
米穀不化而直出也。
又曰。

久風入中。
則為腸風飧泄。
中者脾胃也。
風屬甲乙。
脾胃屬戊己。
甲乙能克戊己。

腸中有風故鳴。
經又曰。
歲木太過。
風氣流行。
脾土受邪。
民病飧泄。

診其兩手脈皆浮數。
為病在表也。
可汗之。
風隨汗出泄當愈。
以火二盆。
暗置床下。

給之入室。
使服湧劑。
以麻黃投之。
乃閉其戶。
待一時許。
汗出如洗。
開戶。
減火一半。
須臾。
汗止泄亦止。


〔附〕神秘名醫錄載龐從善治著作王公蘋泄利。

診之。
曰。
兩手三部中得脾脈浮而弦。
浮主風。
弦主濕。
又弦為肝脈。

病因風濕外傷。
致肝木刑于脾土而為洞泄。
又名飧泄也。
內經云。
春傷於風。
邪氣留連。

乃為洞泄。
又云。
春傷於風。
夏生飧泄。
其利下物。
主渾白而完出是也。

遂以五泄丸煎服之。
數服而瘥。
王公曰。
從善年未四十。
亦醫之妙進。
曾撰脈法鍖源論一部。
共二十篇。
示愚觀之。
誠得叔和未盡之趣者也。


震按龐公此條。

已為張戴人導其先路矣。
又郝允治夏英公病泄。
太醫皆為中虛。
郝曰。
風客於胃則泄。
殆藁本湯證也。

夏駭曰。
吾服金石等藥無數。
泄不止。
其敢飲藁本乎。
郝強進之。
泄止。

此皆以風藥治泄之模範也。
然考倉公診陽虛侯相趙章病。
曰。
其脈滑。
是內風氣也。
飲食下咽。

而輒出不留者。
名曰迵風。
法五日死。
猶能嗜粥。
後十日乃死。
所謂安穀者。
過期也。
即予所閱歷。
凡直腸瀉者多死。
不可概許以風藥能治也。


子和又治講僧德明。

初聞家遭兵革。
繼又為寇賊所驚。
得臟腑不調證。
後入京。
不伏水土。
又兼心氣。

以致危篤。
前後三年。
八仙丸、鹿茸丸、燒肝散皆服之不效。
乃求藥於戴人。
戴人曰。
此洞泄也。

以謀慮久不決而成。
肝主謀慮。
甚則乘脾。
久思則脾濕下流。
乃上湧痰半盆。
末後有血數點。

肝藏血故也。
又以舟車丸、浚川散下數行。
仍使澡浴出汗。
自爾病乃日輕。
後以胃風湯、白朮散調養之。
一月而強實復故矣。


又治一人瀉利不止。

腹鳴如雷。
不敢冷坐。
坐則下注如傾。
諸醫例斷為寒證。
薑、桂、丁香、豆蔻。
及枯礬、龍骨之類。

靡不遍服。
兼以燔針灼艾。
遷延將二十載。
戴人診之。
曰。
兩寸脈皆滑。

余不以為寒。
然其所以寒者水也。
以茶調散湧寒水五七升。
無憂散泄積水數十行。
乃通因通用之法也。
次以五苓散淡劑滲利之。
又以甘露散止渴。
不數日而全愈。


震按久瀉治以吐法尚可學。

吐後復用大下。
不敢學。
及觀項彥章治南臺治書郭公。
久患泄瀉。
惡寒。
日臥密室。

以氈蒙首。
熾炭助之。
皆作沉寒痼冷治。
不效。
項曰。
公之六脈。

浮濡且微數。
濡者濕也。
數者脾有伏火也。
病由濕熱。
而且加之以熱劑。
非苦寒逐之不可。
乃先用羌活、升、柴、澤瀉以升陽散火。
繼以神芎丸下之。
即去氈及炭而愈。
此正善學子和者。


羅謙甫隨徵南副元帥大忒木兒。

駐揚州。
時年六十八。
仲冬病自利。
完穀不化。
臍腹冷疼。
足䟰寒。

以手搔之。
不知痛癢。
燒石以溫之。
亦不得暖。
羅診之。
脈沉細而微。

乃曰。
年高氣弱。
深入敵境。
軍事煩冗。
朝暮形寒。
飲食失節。

多飲乳酪。
履於卑濕。
陽不能外固。
由是清濕襲虛。
病起於下。
故䟰寒而逆。

內經云。
感於寒而受病。
微則為咳。
盛則為瀉為痛。
此寒濕相合而為病也。
法當急退寒濕之邪。

峻補其陽。
非灸不能已其病。
先以大艾炷於氣海。
灸百壯。
補下焦陽虛。
次灸三里二穴。

各三七壯。
治形寒而逆。
且接引陽氣下行。
又灸三陰交二穴。
以散足受寒濕之邪。
遂處方云。

寒淫所勝。
治以辛熱。
濕淫於外。
治以苦熱。
以苦發之。
以附子大辛熱。

助陽退陰。
溫經散寒。
故以為君。
乾薑、官桂。
大熱辛甘。
亦除寒濕。

白朮、半夏。
苦辛溫而燥脾濕。
故以為臣。
人參、草豆蔻、炙甘草。
甘辛大溫。
溫中益氣。

生薑大辛溫。
能散清濕之邪。
蔥白辛溫。
以通上焦陽氣。
故以為佐。
又云。

補下治下制以急。
急則氣味厚。
故作大劑服之。
不數服。
瀉止痛減。
足䟰漸溫。

調其飲食。
逾十日平復。
明年秋過襄陽。
值霖雨旬余。
前證復作。
依前灸。
添陽輔各灸三七壯。
再以前藥投之。
數服良愈。
方名加減白通湯。


震按用苦甘辛溫熱燥藥。
乃治瀉正法。
而輔以灸法尤妙。


白雲集曰。

黃子厚者。
江西人也。
精醫術。
鄰郡一富翁。
病泄瀉彌年。
禮致子厚診療。

浹旬莫效。
子厚曰。
予未得其說。
求歸。
一日讀易。
至乾卦天行健。

朱子有曰。
天之氣運轉不息。
故閣得地在中間。
如人弄碗珠。
只運動不住。
故在空中不墜。

少有息則墜矣。
因悟曏者富翁之病。
乃氣不能舉。
為下脫也。
又作字持水滴吸水。
初以大指按滴上竅。

則水滿筒。
放其按則水下溜無餘。
乃豁悟曰。
吾可治翁證矣。
即治裝往。
以艾灸百會穴三四十壯。

泄瀉止矣。
醫說會編注曰。
百會屬督脈。
居頂巔。
為天之中。
是主一身之氣者。

元氣下脫。
脾胃無憑。
所以泄瀉。
是謂閣不得地。
經云。
下者上之。

所以灸百會愈者。
使天之氣復健行。
而脾土得以憑之耳。
銅人經謂百會灸脫肛。
其義一也。


震按仲景傷寒論曰。

少陰病。
下利。
脈微澀。
嘔而汗出。
必數更衣。
反少者。

當溫其上。
灸之。
上字即指百會穴也。
何待黃子厚始悟耶。
及讀資生經曰。
舊傳有人年老而顏如童子者。

蓋每歲以鼠糞灸臍中神闕穴一壯故也。
予嘗久患溏利。
一夕灸三七壯。
則次日不如廁厠。
連數夕灸。
則數日不如廁厠。

足見經言主泄利不止之驗。
是又與灸百會穴同一捷法。
又張子和云。
山東楊先生者。
治府主洞泄不已。
楊雖對病人。

卻與眾人談日月星辰纏度。
及風雲雷雨之變。
自辰至未。
病者聽之而忘其圊。
楊嘗曰。
治洞泄不已之人。

先問其所慧之事。
好棋者與之棋。
好樂者與之笙笛。
勿輟。
是又於服藥灸火之外。
添一巧法。
蓋脾主信。
瀉久則以瀉為信。
使忘其圊。
則失其瀉之信而瀉可止矣。


丹溪云。

叔祖年七十。
稟甚壯。
形甚瘦。
夏末患瀉利。
至秋深。
百方不效。

病雖久而神不悴。
小便澀少而不赤。
兩手脈俱澀而頗弦。
自言膈微悶。
食亦減。
此必多年沉積。

僻在腸胃。
詢其平生喜食何物。
曰。
我喜食鯉魚。
三年無一日缺。
予曰。

積痰在肺。
肺為大腸之藏。
宜大腸之不固也。
當與澄其源則流自清。
以茱萸、青蔥、陳皮、苜蓿根、生薑煎濃湯。
和以沙糖。

飲一碗許。
自以指探喉中。
至半時。
吐痰半升許如膠。
是夜減半。
次早又飲。
又吐痰半升而利止。
又與平胃散加白朮、黃連。
旬日十餘帖而安。


又治一老人。

右手風攣多年。
九月內泄瀉。
百藥不效。
右手脈浮大洪數。
此太陰經有積痰。
肺氣壅遏。

不能下降。
則大腸虛而作瀉。
當治上焦。
用蘿蔔子擂和為漿水探之。
吐大塊膠痰碗許。
隨安。


一富兒面黃。

善啖易飢。
非肉不食。
泄瀉一月。
脈大。
以為濕熱。
當困而食少。

今反形健而食多。
不渴。
此必疳蟲也。
驗其大便果有蛔。
治蟲而愈。
次年夏初。

復瀉。
不痛而口乾。
朱曰。
昔治蟲而不治甜故也。
以去疳熱之藥。
白朮湯下。

三日而愈。
後用白朮為君。
芍藥為臣。
川芎、陳皮、黃連、胡黃連。
佐蘆薈為丸。
白朮湯下。
禁肉與甜。
防其再舉。


一人性狡躁。

素患下疳瘡。
或作或止。
夏初患自利。
膈微悶。
醫與理中湯。
悶厥而蘇。

脈澀。
重取略弦數。
朱曰。
此下疳之深重者。
與當歸龍薈丸去麝。
四帖而利減。
又與小柴胡去半夏。
加黃連、白芍、川芎、生薑。
數帖而愈。


震按丹溪四案。

其吐法猶為子和所常用。
而一究其嗜食之何物。
一憑其右脈之洪數。
灼見為積痰在肺。
然後用吐。
吐藥亦復不同。

較之子和不辨寒熱虛實。
總與吐下者。
誰聖誰狂。
至於治蟲疳治下疳。
其巧更難及。
呂滄洲治帥府從事帖木失爾。

病下利完穀。
眾醫咸謂洞泄寒中。
日服四逆理中輩。
彌劇。
呂診其脈。
兩尺寸俱弦大。

右關浮於左關一倍。
其目外眥如草滋。
蓋知肝風傳脾。
因成飧泄。
非藏寒所致。
飲以小續命湯。

損麻黃加朮三五升。
利止。
續命非止利藥。
飲不終劑而利止者。
以從本治故也。


震按此條與張子和治趙明之條似同而不同。

彼為外風所傷。
此則內風相傳。
治雖彷彿。
義有分別也。
又滄洲治御史王彥芳內飧泄彌年。
當秋半。

脈雙弦而浮。
乃曰。
夫人之病。
蓋由驚風。
非飲食勞倦所致也。
以肝主驚。

故虛風自甚。
因乘脾而成瀉。
當金氣正隆尚爾。
至明春則病將益加。
夫人自述因失銅符而驚懼。
由是疾作。
乃用黃犉牛肝。
和以攻風健脾之劑。
逾月瀉止。
是又內風一種也。


滑伯仁治一人。

暑月泄瀉。
小便赤。
四肢疲睏不欲舉。
自汗。
微熱口渴。
且素羸瘠。

醫以虛勞。
將峻補之。
伯仁診視六脈虛微。
曰。
此東垣所謂夏月中暑。
飲食勞倦。
法宜服清暑益氣湯。
投二劑而病如失。


震按自汗微熱口渴溺赤。

在暑月自屬中暑形象。
四肢困倦不欲舉。
固虛也。
亦即暑傷氣也。
法本宜補而峻補。
則暑不能清。
仍未入彀。
故清暑益氣湯效最速。


汪石山治一人。

於幼時誤服毒藥。
泄痢。
復傷食。
大瀉不止。
後雖能食。
不作肌膚。

每至六七月。
遇服毒之時。
痛瀉復作。
善飢多食。
胸膈似冷。
夜間發熱。

嗜臥懶語。
聞淫欲言。
陽舉心動。
驚悸盜汗。
喉中有痰。
小便不利。

大便或結或溏。
過食則嘔吐泄瀉。
脈皆濡弱而緩。
右脈略大。
猶覺弱也。
次日左脈三五不調。

或二三至緩。
三五至快。
右脈如舊緩弱。
其左脈不調者。
必動欲以搖其精也。
其右脈緩弱者。

由於毒藥損其脾也。
理宜固腎養脾。
遂以參、朮、茯苓、芍藥、黃耆、麥冬各一錢。
歸身、澤瀉各七分。
知、柏、山楂各六分。
煎服而安。


震按此條脈甚奇。
論脈亦奇。
可以廣學者之見。


程明佑治一人。

下泄。
勺水粒米不納。
服湯藥即嘔。
程診之曰。
病得之飲酒。
脾惡濕。

湯藥滋濕矣。
以參、苓、白朮和粳米為糕食之。
病旋已。
所以知其病得之飲酒過多者。
切其脈濡緩而弱。
脾傷於濕也。


震按濡緩而弱是虛脈。

亦是濕脈。
參、苓、術作糕代湯。
補虛不助濕。
與後之晚食前進熱藥。
同一巧思。


薛立齋治錢可久。

善飲。
面赤痰盛。
大便不實。
此腸胃濕痰壅滯。
用二陳、芩、連、山梔、枳實、乾葛、澤瀉、升麻一劑。
吐痰甚多。

大便始實。
此後。
日以黃連三錢。
泡湯飲之而安。
但如此稟厚不多耳。


震按此條重在如此稟厚不多句。
而日以黃連三錢泡湯飲。
又當知如此治法亦殊少。


又一人年六十。

面帶赤色。
吐痰口乾。
或時作瀉。
春謂立齋曰。
僕之證或以為脾經濕熱痰火作瀉。
率用二陳、黃連、枳實、神麯、麥芽、白朮、柴胡之類不應。

何也。
薛診之。
左關弦緊。
腎水不能生肝木也。
右關弦大。
肝木乘脾土也。

此乃脾腎虧損。
不能生剋制化。
當滋化源。
不信。
薛謂人曰。
此翁不久。
當損於痢矣。
次年果患痢歿。


震按左關弦緊。

右關弦大。
淺見者不過平肝清濕熱而已。
服之不應。
不能解其何以不應也。
院使此案。
可作暗室一燈。


江應宿治黃水部新陽公。

患脾腎泄十餘年。
五鼓初。
必腹痛。
數如廁厠。
至辰刻。
共四度。

巳午腹微痛而泄。
凡七八度。
日以為常。
食少倦怠嗜臥。
診得右關滑數。
左尺微弦無力。

此腎虛而脾中有積熱也。
投黃連枳實丸。
腹痛漸除。
漸至天明而起。
更與四神丸、八味丸。
滋其化源。
半年飲食倍進而泄愈。


震按此條本虛標實。
又是一格局。
先清後溫。
卻是正法。


〔附〕有人每日早起。

必大瀉一行。
或時腹痛。
或不痛。
空心服熱藥。
亦無效。
後一醫令於晚食前。

更進熱藥。
遂安。
蓋熱藥服於清晨。
至晚藥力已過。
一夜陰氣。
何以敵之。
晚間再進熱藥。
則一夜熱藥在腹。
足以勝陰氣矣。
此可為用熱藥者又闢一法。


一人久患泄瀉。

以暖藥補脾。
及分利小水諸法。
不應。
一醫診之。
心脈獨弱。
乃以益心氣藥。

兼補脾藥服之。
遂愈。
蓋心火能生脾土。
又於命門火生脾土之外。
另伸一義也。


宋徽宗食冰太過。

病脾疾。
國醫不效。
召楊介。
進大理中丸。
上曰。
服之屢矣。

介曰。
疾因食冰。
臣請以冰煎此藥。
是治受病之源也。
果愈。


震按此又於諸法之外。
另伸一義。
穎悟者可以觸類旁通。


李士材治閩人張仲輝。

素縱飲。
又喜啖瓜果。
忽患大瀉。
諸用分利燥濕者俱不效。
李診其六脈皆浮。
乃引經言春傷於風。

夏生飧泄。
用麻黃三錢。
參、術各二錢。
甘草、升麻各一錢。
取大汗而愈。


震按此即效戴人治趙明之之法。
而加參、術。
尤為穩當。


繆仲淳曰。

金壇莊斂之。
素壯實。
善啖。
仲夏忽患泄瀉。
一應藥粥蔬菜入喉。
覺如針刺。

下咽即辣。
因而滿腹絞辣。
隨覺腹中有氣。
先從左升。
次即右升。
氤氳遍腹。

即欲如廁厠。
彈響大泄。
肛門恍如火灼。
一陣甫畢。
一陣繼之。
更番轉廁厠。

逾時方得離廁厠。
所瀉俱清水盈器。
白脂上浮。
藥粥及蔬菜。
俱不化而出。
甚至夢中大遺。

了不收攝。
諸醫或云停滯。
或云受暑。
或云中寒。
百藥雜投。
竟如沃石。

約月餘。
大肉盡脫。
束手待斃。
予往診之。
脈洪大且數。
知其為火熱所生病。

用川黃連三錢。
白芍五錢。
茯苓、扁豆、石斛、車前各三錢。
橘紅二錢。
炙甘草一錢。
煎成。

將井水澄冷。
加童便一杯。
藥甫入喉。
恍如飲薄荷汁。
隱隱沁入心脾。
腹中別成一清涼世界。

遂臥達旦。
洞瀉頓止。
連服三劑。
大便已實。
前泄時藥粥等物。
凡溫者下咽。

腹中遂覺氣升。
即欲大解。
一切俱以冷進方快。
至是覺噁心畏冷。
旋易以溫。
始相安。

余曰。
此火退之徵也。
前方加人參二錢五分。
黃耆三錢。
蓮肉四十粒。
紅曲一錢五分。

升麻五分。
黃連減半。
五六劑後。
去升麻。
又服三十餘劑。
瀉已久止。

而脾氣困頓。
不知飢飽。
且稍飲茶湯。
覺腸滿急脹。
如欲寸裂。
余曰。

大瀉之後。
是下多亡陰也。
法宜用補。
倘此時輕聽盲師。
以香燥取快暫時。
元氣受傷。

必致變成膨脹而不救矣。
為定丸方。
熟地黃八兩。
萸肉、山藥、人參、黃耆各五兩。
牛膝、五味子、白芍各六兩。
炙甘草一兩。

紫河車二具。
蜜丸。
空心飢時各一服。
而日令進前煎方。
斂之相信甚力。
堅守二方。

服幾三年。
脾胃始知飢而嗜食。
四體亦漸豐矣。
其病初平後。
予勸其絕欲年餘。
斂之因出妾。

得盡發家人陰謀。
乃知向之暴瀉。
由中巴豆毒。
本草中巴豆毒者。
黃連冷水解之。
余方恰與暗合。

向使如俗醫所疑停滯受寒中暑法治之。
何啻千里。
即信為是火。
而時師所投黃連。
不過七八分至錢許止矣。
況一月之瀉。
未有不疑為虛寒者。
敢用黃連至四錢乎。
始知察脈施治。
貴在神而明之也。


〔附〕仲淳曰。

余治斂之瀉止後。
恐其元氣下陷。
急宜升舉。
用升麻以提之。
初不知其為中毒也。
乃因用升麻太早。

致濁氣混於上焦。
胸中時覺似辣非辣。
似嘈非嘈。
迷悶之狀。
不可名狀。
有時滴酒入腹。

或啖一切果物稍辛溫者。
更冤苦不勝。
莊一生曰。
此病在上焦。
湯液入口即下注。
恐未易奏功。

宜以噙化丸治之。
用貝母五錢。
苦參一兩。
真龍腦薄荷葉二錢。
沉香四錢。
人參五錢。

為末。
蜜丸如彈子大。
午食後臨臥時各噙化一丸。
甫四丸。
胸中恍如有物推下。
三年所苦。
一朝若失。


震按此條初時用冷藥冷服。

人猶可及。
至不知飢飽脹滿欲裂。
不用六君五皮。
竟以熟地、萸肉、參、耆、五味、河車填補。
斷不可及。
莊一生之噙化丸。
亦未易及也。


孫一奎治溧水令君吳湧瀾夫人。

每五更倒飽。
必瀉一次。
腹常作脹。
間亦痛。
脈兩手寸關洪滑。
兩尺沉伏。

孫曰。
此腸胃中有食積痰飲也。
乃與總管丸三錢。
生薑湯送下。
大便雖行。
不甚順利。
又以神授香連丸和之。
外用滑石、甘草、木香、枳殼、山楂、陳皮、白芍、酒連。
調理而安。


吳九宜每早晨腹痛泄瀉者半年。

糞色青。
腹膨朜。
人皆認為脾腎泄也。
為灸關元三十壯。
服補脾腎之藥。
皆不效。

自亦知醫。
謂其尺寸俱無脈。
惟兩關沉滑。
大以為憂。
恐瀉久而六脈將絕也。
東宿診之。

曰君無憂。
此中焦食積痰泄也。
積膠於中。
故尺寸脈隱伏不見。
法當下去其積。
諸公用補。

謬矣。
渠謂敢下耶。
孫曰。
何傷。
素問云。
有故無殞。

亦無殞也。
若不乘時。
久則元氣愈弱。
再下難矣。
以丹溪保和丸二錢。
加備急丸三粒。

五更服之。
巳刻下稠積半桶。
脹痛隨愈。
次日六脈齊見。
再以東垣木香化滯丸調理而安。


震按二條亦皆通因通用之法。

但總管丸合神授香連丸為一路。
保和丸加備急丸為一路。
要看其對證投藥處。
又二證皆不以參、術調理。
次案更以木香化滯丸調理。
是即神明於規矩之外者。


喻嘉言治陳彥質下利證。

因舊患腸風下血。
近三十年。
體肥身健。
不以為意。
一冬忽然下血數斗。
蓋謀慮憂鬱。

過傷肝脾耳。
延至春月。
血盡而下塵水。
水盡而去腸垢。
納食不化。
直出如箭。

肛脫三五寸。
晝夜下利二十餘行。
面色浮腫。
唇焦口乾鼻煤。
咸云不治。
喻獨以為有五可治。

乃曰。
若果陰血脫盡。
當目盲無所視。
今雙眸尚炯。
是所脫者。
下焦之陰。

而上焦之陰猶存也。
一也。
若果陽氣脫盡。
當魄汗淋漓。
目前無非鬼像。
今汗出不過偶有。

而見鬼亦止二次。
是所脫者。
脾中之陽。
而他臟之陽猶存也。
二也。
胃中尚能容谷些少。

未顯嘔吐噦逆之證。
則相連臟腑。
未至交絕。
三也。
夜間雖艱於睡。
然交睫時亦多。

更不見有發熱之候。
四也。
脈已虛軟無力。
而激之間亦鼓指。
是稟受原豐。
不易摧朽。

五也。
但脾臟大傷。
陽陷入陰。
故大股熱氣從肛門泄出。
如火之烙。
則陽氣去絕不遠耳。

生死大關。
全於脾中之陽氣復與不復定之。
陽氣漸復。
則食可漸化。
而肛亦漸收。
泄亦漸止矣。

用藥惟參、術之無陂。
復氣即寓生血。
祗嫌才入胃中。
即從腸出。
乃先以人參湯調赤石脂末服之。
稍安。
次以人參、白朮、赤石脂、禹餘糧為丸。
服之全愈。


少司馬李萍槎。

食飲素約。
三日始更一衣。
偶因大便後。
寒熱發作有時。
頗似外感。
其實內傷。

非感也。
緣素艱大便。
努掙傷氣。
故便出則陰乘於陽而寒。
頃之少定。
則陽復勝陰而熱也。

若果外感之寒熱。
何必大便後始然耶。
醫者先治外感不應。
謂為濕熱。
而用滑利之藥驅導之。
致向來燥結者。

轉變腸澼。
便出急如箭。
肛門熱如烙。
又用滑石、木通、苓、瀉等。
冀分利小水以止泄。
不知陰虛。

自致泉竭。
小便從何得來。
於是食入不能停留。
即從下注。
將腸中之垢。
暗行驅下、其臭甚腥。

色白如膿。
雖大服人參。
而下空反致上壅。
胸膈不舒。
喉間頑痰窒塞。
口燥咽乾。

徹夜不寐。
一切食物。
惟味薄質輕者。
胃中始愛而受之。
久久陰從瀉傷。
陽從汗傷。

兩寸脈浮而空。
陽氣越於上也。
關尺脈微而細。
陰氣越於下也。
陰陽不相維。
附勢趨不返矣。

議用四君子湯為補脾胃之正藥。
去茯苓以其淡滲恐傷陰也。
加山茱萸以收肝氣之散。
五味子以收腎氣之散。
宣木瓜以收胃氣之散。
白芍藥以收脾氣及臟氣之散。

合之參、術之補。
甘草之緩。
再佐升麻之升。
俾元氣下者上而上者下。
團聚於中不散。
斯脈不至上盛。

腹不至雷鳴。
汙不至淋漓。
肛不至火熱。
庶飲食可加。
便泄漸止。
是收氣之散。

為吃緊關頭。
故取四味重複。
藉其專力。
又須大劑藥料煎濃膏。
調餘糧、赤石脂二末頻服。
緩咽為佳。

古云。
下焦有病人難會。
須用餘糧赤石脂。
蓋腸胃之空。
非二味不填。
腸垢已去。
非二味不復其黏著之性。
又況誤以石之滑者傷之。
必以石之澀者救之。
尤有同氣相求之義耶。


震按二條以補救虛。
以澀固脫。
乃治久利之舊法。
次案大劑酸收。
則新法也。


周慎齋治一人常臍痛。

痛則大便泄。
此脾虛腎水上泛。
以下犯上。
寒在腎也。
宜溫腎則水安不泛。
升胃氣則土旺而痛不作。

瀉從何來。
用白芷七錢。
北味、鹿茸、人參、炮姜各一兩。
元米糊丸。
白湯下。


震按此條立言簡括。

立方精卓。
近惟葉案有云。
久瀉無不傷腎。
食減不化。
陽不用事。
八味腎氣。
乃從陰引陽。
宜乎少效。
用鹿茸、人參、陽起石、茯苓、炮附子、淡乾薑。
可與此方並峙。



<h2>傷食</h2>
羅謙甫治博兒赤馬刺。

因獵得兔以火炙食過多。
抵暮困倦。
渴飲潼乳鬥余。
是夜腹脹如鼓。
疼痛悶亂。
吐瀉不得。

躁擾欲死。
其脈氣口大二倍於人迎。
右關尤有力。
蓋炙肉乾燥。
多食以致發渴。
暢飲潼乳。

肉得濕而脹滂。
腸胃俱填塞。
無更虛更實傳化之理。
內經云。
陰氣者。
靜則神藏。

躁則消亡。
飲食自倍。
腸胃乃傷。
今因飲食太過。
使陰氣躁亂。
神不能藏。

死在旦夕矣。
若非峻急之劑。
豈能斬關奪門。
遂以備急丸十粒。
分二次服。
又與無憂散五錢。
須臾大吐大下。
約去二斗余。
腹中漸空快。
次日以粥飲調理而愈。


茶商李。

富人也。
啖馬肉過傷。
腹脹。
醫以大黃巴豆治之。
轉劇。
抱一翁項彥章後至診之。

寸口脈促。
而兩尺將絕。
彥章曰。
胸有新邪。
故脈促。
宜引之上達。

今反奪之。
誤矣。
飲以湧劑。
且置李中座。
使人環旋。
頓吐宿肉。
仍進神芎丸大下之。
病去。
眾咸服。


孫東宿治大宗伯董潯老。

年六十七。
向有脾胃疾。
暑月以過啖瓜果而胸膈脹痛。
診其脈。
寸關弦緊。
觀其色。

神藏氣固。
考其所服藥。
不過二陳平胃加查、芽等。
不知此傷於瓜果。
寒濕淫勝也。
經云。

寒淫所勝。
治以辛溫。
而瓜果非麝香肉桂不能消。
前方所以無效耳。
乃用高良薑、香附各一兩。
肉桂五錢。

麝香一錢。
為末。
每服二錢。
酒調下之。
兩三日。
則胸膈寬而知餓矣。


龔雲林治一人。

臘月賭食羊肉數斤。
被羊肉冷油凍住。
堵塞在胸膈不下。
脹悶欲死。
諸醫掣肘。
龔見其六脈俱有。

用黃酒一大壇。
溫熱。
入大缸內。
令患人坐於中。
眾手輕輕亂拍胸腹背心。
令二人吹其耳。
又將熱燒酒灌之。
次服萬億丸。
得吐瀉而愈。


震按繆仲淳治老人傷冷食及難化之物。

用老薑紫蘇煎湯。
置浴鍋內。
令病人浸其中。
以熱湯揉心胃肚腹。
氣通而食化。
與此法同。


石頑治幼科汪五符。

夏月傷食。
嘔吐。
發熱顱脹。
自利黃水。
遍體肌肉。
捫之如刺。

六脈模糊。
指下尋之。
似有如無。
足脛不溫。
自認陰寒而服五積散一服。
其熱愈熾。

昏臥不省。
第三日。
自利不止。
時常譫語。
至夜尤甚。
乃舅葉陽生以為傷暑。

而與香薷飲。
遂頭面汙出如蒸。
喘促不寧。
足冷下逆。
歙醫程郊倩以其證大熱而脈息模糊。
按之殊不可得。

以為陽欲脫亡之候。
欲猛進人參、附子。
云間沈明生以為陰證斷無汗出如蒸之理。
脈雖虛而證大熱。
當用人參白虎。
爭持未決。

取證於石頑。
診其六脈。
雖皆澀弱模糊。
而心下按之大痛。
舌上灰刺如芒。
乃食填中宮。

不能鼓運其脈。
往往多此。
當與涼膈散下之。
諸醫正欲藉此脫手。
聽其用藥。
一下而神思大清。

脈息頓起。
當知傷食之脈。
雖當氣口滑盛。
若屢傷不已。
每致澀數模糊。
乃脾不消運之兆也。
此證設非下奪而與參附助其壯熱。
頃刻立斃。
可不詳慎而妄為施治乎。


葉新宇停食感冒。

而兩寸關皆澀數模糊。
兩尺皆沉弦。
而按之益堅。
雖其人尚能行走。
而脈少衝和。
此必向有陳氣在少腹。

詢之。
果患寒疝數年。
因緩辭不便用藥。
是夜即腹暴滿而逝。
門人問曰。
葉子偶抱小恙。

何以知其必死而辭之。
曰。
凡人胃滿則腸虛。
腸滿則胃虛。
更實更虛。
其氣乃居。

今胸有食而腹有積。
上下俱困。
能保其不交攻為患乎。
當知厥疝入腹。
腳氣衝心等疾。
皆是陰邪搏結。

鬱積既久。
則挾陰火之勢而上升。
若胸中陽氣有權。
則陰邪仍歸陰位而止。
今胸中先為宿食填塞。
腹中陳氣。

不逆則已。
逆則上下俱滿。
正氣無容身之地。
往往有暴絕之虞。
所以不便用藥。
實未知其即死也。
故凡診六部中。
病脈有不相應處。
即當審其有無宿病。
不可輕忽以招誹謗也。


震按傷食原非重病。
故所選不多。
然諸法咸備。
靡巧不臻。
毋庸買菜求益矣。



<h2>不食</h2>
丹溪治一室女因事忤意。

鬱結在脾。
半年不食。
但日食熟菱大棗數枚。
遇喜。
食饅頭彈子大。
深惡粥飯。
朱意脾氣實。
非枳實不能散。
以溫膽湯去竹茹。
數十帖而安。


又治一少婦。

年十九。
因不如意。
遂膈滿。
不食累月。
憊甚。
不能起坐。

巳午間發熱面赤。
酉戌方退。
夜間小便數而點滴。
月經極少。
脈沉澀短小。
重取皆有。

此氣不遂而鬱於胃口。
內有瘀血。
卻因病久。
元氣已虛。
中宮又以勉強進食。
鬱而生痰。

法宜補瀉兼施。
以參、術各二錢。
茯苓、橘皮各一錢。
紅花六分。
食前煎服。
少頃。

與神佑丸減輕粉牽牛為細丸。
如芝麻大。
唾津咽十五丸。
日夜二藥各四服。
次日食進。
三日熱退而愈。


〔附〕四明僧奉真治天章閣待制許元之子。

瞑目不食。
已逾宿矣。
奉真曰。
脾已絕。
不可治。
死在明日。

元曰。
予方陛對。
能延數日之期否。
奉真曰。
如此自可。
諸臟皆衰。

惟肝獨盛。
脾為肝所勝。
其氣先絕。
一臟絕則死。
若急瀉肝氣。
令肝衰。

則脾少緩。
可延三日。
過此無術也。
乃投藥。
至晚稍清爽。
能張目。

漸進稀粥。
明日更輕安能食。
病家喜。
奉真笑曰。
此不足喜。
肝氣暫舒耳。
無能為也。
後三日。
果卒。


震按不食之因甚多。

而因郁因怒。
其大端也。
所載三案。
可以為式。
至因他病而不食者。
不在此例。

夫人身以胃氣為本。
經年累月。
粥飯全廢。
似無不死者。
然予曾見兩家閨女。
皆十餘歲。

皆無病。
漸漸厭惡粥飯。
每日略啖菱慄棗橘落花生芝麻薄脆豆腐乾之類。
或飲酒一二杯。
或腐漿數口而止。
其父母甚憂之。

予視其形色不變。
起居如常。
六脈勻平。
乃許以無事。
亦不處方。
後皆婚嫁生子。

蓋穀肉蔬果。
均以養生。
去谷而猶存三項。
與絕食者原不同耳。
但女與男又別有說。
陽動陰靜。
陽開陰閣。
若童男不食粥飯。
究非所宜。



<h2><span class="orange">卷三</span></h2>

<h2>瘧</h2>
張戴人曰。

嘗觀刺瘧論。
心欲試之。
會陳下有病瘧二年不愈者。
屢服溫熱之劑。
漸至衰羸。
命予治之。

予見其羸。
亦不敢便投寒涼藥。
乃取內經刺瘧論詳之。
曰。
諸瘧不已。
刺十指間出血。

正當發時。
予刺其十指出血。
血止而寒熱立止。
咸駭其神。
又云。
一書生病瘧。

間日一作。
將秋試。
及試之日。
乃瘧之期。
書生憂甚。
誤以蔥蜜合食。

大吐涎數升。
瘀血宿食皆盡。
同室驚畏。
至來日入院。
瘧亦不發。
蓋偶得吐法耳。


〔附〕資生經曰。

有人患久瘧。
諸藥不效。
或教之以灸脾俞。
即愈。
更一人亦久瘧。
聞之亦灸此穴而愈。
蓋瘧多因飲食得之。
故灸脾俞得效。


羅謙甫治書吏高士謙。

年逾四十。
至元戊寅七月間。
因官事出外勞役。
又因過飲。
午後大發熱而渴。
冰水不能解。

早晨稍輕減。
服藥不效。
羅診其脈弦數。
金匱要略云。
瘧脈自弦。
弦數者多熱。

內經云。
癉瘧者。
肺素有熱。
氣盛於身。
厥逆上衝。
中氣實而不外泄。

因有所用力。
腠理開。
風寒舍於皮膚之內。
分肉之間而發。
發則陽氣盛而不衰。
則病矣。

其氣不及於陰。
故但熱而不寒。
氣內藏於心。
而外舍於分肉之間。
令人消爍肌肉。
故名曰癉瘧。

士謙遠行勞役。
又暑氣有傷。
酒熱相搏。
午後時助。
故大熱而渴。
如在甑中。
先以柴胡飲子下之。
後以白虎加梔子湯。
數服而愈。


震按此係夏秋新得之瘧。

乃實證也。
又系癉瘧。
故用寒下之法。
然其證易識易治。
不比丹溪諸案之難辨難治。


丹溪治一婦人久痢。

因哭子變瘧。
醫與四獸飲之類。
一日五六作。
汗如雨不止。
凡兩月。
朱診之。

脈微數。
食少疲甚。
蓋痢後無陰。
悲哀傷氣。
又進濕熱之藥。
助起旺火。

正氣愈虛。
今汗已大出。
無邪可治。
陰虛陽散。
死在旦夕。
豈小劑之所能補。

遂用參、術各二兩。
白芍一兩。
黃耆五錢。
炙甘草二錢。
濃煎頻服。
兩日。
寒熱即止而愈。


又治一少婦。

身小味厚。
痎瘧月餘。
間日發於申酉。
頭痛身熱。
寒多。
口乾。

喜飲極熱辣湯。
脈伏。
面色慘晦。
作實熱痰治之。
以十棗湯為末。
粥丸如黍米大。
津咽十粒。
日三次。
令淡飲食。
半月後大汗而愈。


僉憲詹公年近六十。

形狀色蒼味厚。
春得痎瘧。
丹溪視之。
知其飫於醲肥者。
告之曰。
須卻欲食淡。

調理浹月。
得大汗乃安。
公不悅。
一人許以易愈。
與劫藥三五帖。
病退。

旬日後又大作。
又與之。
又退。
綿延至冬。
又求治于丹溪。
知其久得藥。

痰亦少。
惟胃氣未完。
天寒欠汗。
非補不可。
以一味白朮為末。
粥丸。

空腹熱湯下二百丸。
盡二斤。
大汗而愈。
如此者多。
但略有加減耳。


一富人年壯病瘧。

自卯時寒至酉時方熱。
至寅初方休。
一日一夜。
止蘇一時。
因思必為入房感寒所致。
及問之。

九月暴寒。
夜半有盜。
急起。
不著中衣。
當時足即冷。
十日後瘧作。

蓋足陽明與衝脈合宗筋會於氣街。
入房太甚。
則足陽明衝脈之氣皆奪於所用。
其寒乘虛入中。
舍於二經所過脛所會足胕上。
於是二經之陽氣益衰。

不能滲榮其經絡。
故病作卒不能休。
乃用人參、白朮大補。
附子行經。
加散寒之藥以取汗。
數日不得汗。

病如前。
因悟足胕道遠。
藥力難及。
用蒼朮、川芎、桃枝煎湯。
以器盛之。
浸足至膝。
一食頃。
以前所服藥飲之。
其汗通身大出。
病即已。


一老人患瘧嗽半載。

脈之。
兩手尺數而有力。
色稍枯。
余料之。
必服四獸飲等劑。
中焦濕熱下流。

伏結於腎。
以致心火上連於肺。
故瘧嗽俱作。
用參、朮、升、柴、黃芩、黃連。
二三日與黃柏丸服之。
兩夜夢交通。

來告急。
余語之曰。
此腎中熱解。
乃從前陰精竅而散走。
故為是夢。
勿憂。
次日瘧嗽頓止。


浦江洪宅一婦。

病瘧三日一發。
食甚少。
經不行已三月。
丹溪診之。
兩手脈俱無。
時當臘月。

議作虛寒治。
以四物加附子、吳茱、神麯為丸。
心疑誤。
次早再診。
見其梳妝無異平時。
言語行步。

並無怠倦。
知果誤矣。
乃曰。
經不行者。
非無血也。
為痰所礙而不行也。

無脈者。
非氣血衰而脈絕。
乃積痰生熱。
結伏其脈而不見爾。
以三花神佑丸與之。
旬日後。

食稍進。
脈漸出。
但帶微弦。
瘧尚未愈。
因謂胃氣既全。
春深經血自旺。

便自可愈。
不必服藥。
教以淡滋味節飲食之法。
半月而瘧愈。
經亦行。


震觀丹溪諸案。

思深而法備。
真有周旋中規折旋中矩之妙。
較之劉李。
誠出其右。
後人猶欲詆譭之。
何異蚍蜉撼樹斥鷃笑鵾鵬哉。


虞天民治二男子。

年皆逾四十五。
各得痎瘧三年矣。
俱發於寅申巳亥日。
一人晝發於巳而退於申。
一人夜發於亥而退於寅。
虞曰。

晝發者。
乃陰中之陽。
宜補氣解邪。
與小柴胡湯倍加柴胡、人參。
加白朮、川芎、葛根、陳皮、青皮、蒼朮。
夜發者。

為陰病。
宜補血疏肝。
用小柴胡湯合四物加青皮。
各與十帖。
俱加薑棗煎。
於未發前二時服。
每日一帖。
服至八帖。
同日得大汗而愈。


震按二證為同中之異。

花溪分別精細。
用藥熨貼。
故八帖即愈。
然亦緣瘧已三年。
發時不爽。
乃得間而入。

如其不然。
當另有說。
但於未發前二時服。
又云。
每日一帖。
則不發之日。
亦依其時而服耶。


薛立齋治一產婦。

患瘧久不愈。
百病蜂起。
其脈或洪大。
或微細。
或弦緊。
或沉伏。

難以名狀。
用六君子加炮姜。
二十餘劑。
脈證稍得。
又用參朮煎膏。
佐以歸脾湯。
百餘劑而痊。


又治一婦久瘧。

形體怯弱。
內熱晡熱。
自汗盜汗。
飲食少思。
月事不行。
服通經丸。

病益甚。
此因虛而致瘧。
因瘧而致經閉。
用補中益氣湯及六味丸。
各百餘劑。
瘧愈而經行矣。


震按藥已對病。

尚百餘劑始愈。
設醫者拿不定。
則見異而遷病者。
信不真則半途而廢。
必至前功盡棄。
因知虛證用補。
慎毋欲速。


汪石山治一人。

形瘦色脆。
年三十餘。
八月因勞病瘧。
寒少熱多。
自汗體倦。
頭痛胸痞。

略咳而渴。
惡食。
大便或秘或溏。
發於寅申巳亥夜。
醫欲從丹溪用血藥引出陽分治之。
汪診其脈濡弱。

近快稍弦。
日觀色察脈。
乃屬氣血兩虛。
瘧已深入厥陰矣。
專用血藥。
不免損胃又損肺。

淹延歲月。
恐久瘧成勞也。
蓋嗽渴固宜養陰。
自汗惡食胸痞。
豈血藥所能獨理。
古人用藥立例。

指引迷途耳。
因例達變。
須後人推廣之。
遂以補中益氣湯加川芎、黃柏、枳實、神麯、麥冬。
倍用參、耆、術煎服。
三十餘帖。

諸證稍除。
瘧猶未止。
乃證之曰。
今當冬氣沉潛。
瘧氣亦因之以沉潛。
難使浮達。

況冬月汗孔宜乎閉固。
而瘧則必須汗解。
當此蟄藏之令。
安得違天時以汗之乎。
且以參、朮、枳實、陳皮、歸身、黃芩丸服。
胃氣既壯。
來年二月。
瘧當隨春氣而發泄矣。
果如期而安。


震按冬藏難使浮達。

亦備啟悟之一端。
其不用血藥。
誠為高見。
然補中益氣之升、柴。
已與嗽渴自汗不相宜。
更加川芎何謂。


一人年三十。

六月因勞取涼夢遺。
遂覺惡寒。
連日慘慘不爽。
三日後。
頭痛躁悶。
家人診之。

驚曰。
脈絕矣。
議作陰證。
欲進附子湯。
未沃。
請汪治。

汪曰。
陰證無頭痛。
今病如是。
恐風暑乘虛入於陰分。
故脈犬耳。
非絕也。

若進附子湯。
誤則莫解。
姑待以觀其變。
然後議藥。
次日未末申初。
果病寒少熱多。

頭痛躁渴。
痞悶嘔食。
自汗。
大便或瀉或結。
脈皆濡小而駛。
脾部兼弦。

此非尋常祛瘧燥烈之劑所能治。
遂用清暑益氣湯去蒼朮、升麻。
加柴胡、知母、厚朴、川芎。
以人參加作二錢。
黃耆錢半。
白朮、當歸各一錢。
煎服二十餘帖而愈。


震按脈證有可疑處。

猛浪投以重藥。
脫有所誤。
噬臍何及。
姑待以觀其變。
真老醫之老到處也。


一人年二十餘。

八月。
因勞病瘧。
汪診之。
脈數。
皆六至而無力。
曰。

古人云。
形瘦色黑者。
氣實血虛也。
間日發於午後。
亦血分之病也。
以色脈論之。

當從血治。
但今汗多。
乃陽虛表失所衛。
消穀善飢。
乃胃虛火乘其土。
俱為氣虛之證。

仲景法有憑證不憑脈者。
茲當憑證作氣虛治。
以參、耆各三錢。
白朮、白芍、麥冬各一錢。
歸身、生地、甘草各七分。
知母、陳皮各五分。
煎服二十餘帖而安。


震閱石山治瘧案二十二條。

所載脈象。
或曰浮濡無力。
或曰浮而欲絕。
或曰濡小而緩。
或曰浮大而濡。
或曰濡弱近駛稍弦。

或曰數而無力。
是分明參耆朮草之病。
無甚疑難。
少分寒熱。
自易取效。
故僅登三條。
余可類推。


王肯堂云。

外祖母虞太孺人。
年八十餘。
夏患瘧。
諸舅以年高不堪再發。
議欲截之。
予曰。

欲一劑而已。
亦甚易。
何必截乎。
乃用柴胡、升麻、羌、防、葛根之甘辛氣清以升陽氣。
使離於陰而寒自已。
以知母、石膏、黃芩之苦甘寒。

引陰氣下降。
使離於陽而熱自已。
以豬苓之淡滲分利陰陽。
使不得交併。
以穿山甲引之。
以甘草和之。
果一劑而止。


震讀靈蘭要覽載此方治瘧屢效。

又附隨證加減法。
最為精當。
是金壇得意之作也。
李士材治新安程武修藍本於此。
惟以白豆蔻換穿山甲。
亦其善用藥處。


李士材治相國沈銘縝。

患瘧。
吐蛔。
悶不思食。
六脈沉細。
李曰。
瘧傷太陰。

中寒蛔動也。
用理中湯加烏梅三個。
黃連五分。
四劑後。
胸中豁然。
寒熱亦減。

蛔亦不吐。
去黃連。
加黃耆二錢。
生薑五錢。
五劑而瘧止。


繆仲淳治梁溪王興甫。

偶食牛肉。
覺不快。
後遂發瘧。
飲食漸減。
至食不下咽。
已而水飲亦不下。

白湯過喉間。
嘔出作碧色。
藥不受。
小便一滴如赤茶。
大便閉。
諸醫束手。

繆視之。
令仰臥。
以指按至心口下偏右。
大叫。
因詢得其由。
即用礬紅和平胃散作末。

棗肉和丸。
白湯下三錢。
至喉輒不嘔。
水道漸通。
次日下黑物數塊如鐵。
其病若失。
再以人參、麥冬各五錢。
橘紅、白芍各三錢。
煎服。
四日起。


震按理中加梅、連以治吐蛔。
礬紅和平胃散以治停滯牛肉。
原非奇方異法。
然與諸案病情稍別。
故錄之。


僧慎柔治淮安客。

年三旬外。
季夏患癉瘧。
但熱不寒。
連日發於午後。
熱躁譫語。
至次日天明才退。

數日後。
忽腹痛。
晝夜無間。
勺水不進。
呼號欲絕。
遇瘧發時即厥去。

醫治不效。
求慎柔診之。
脈弦細而濡。
乃謂弦細為虛為暑。
而濡為濕。
蓋暑邪成瘧。

濕熱乘虛內陷而腹痛。
用酒炒白芍一兩。
炙甘草一錢五分。
水煎。
調下天水散五錢。
服後腹痛如失。
次日瘧亦不發。


震按此與繆仲淳用丹皮汁煮滑石法同。
而此少遜之。
且腹痛甚。
遇瘧發即厥。
恐戊己天水未必效。


高果哉治張習可。

五月間。
受微雨及風冷。
逐患三瘧。
瘧發於暮。
熱甚於夜。
至九月中。

診得六脈虛數。
此陰虛而暑入陰分。
最難治。
當先升舉其陽。
用生地、當歸、川芎、白芍、炙草、知母、乾薑、乾葛、升麻、柴胡、薑、棗煎服。
四劑後。

加首烏、人參。
又定丸方。
首烏四兩。
生地三兩。
參、朮、當歸、龜版、豬苓、知母、黃芩、山楂各二兩。
柴胡一兩六錢。

牛膝一兩五錢。
乾薑、穿山甲各一兩。
甘草五錢。
活鱉一個。
入砂仁末二兩。
煮取鱉肉。
同藥搗勻烘乾。
其骨亦炙為末。
加入荷葉湯法丸。
服完全愈。


又治高文甫三瘧。

有三月餘。
用首烏、生地、當歸、白朮、知母、青皮、枳殼、升、柴煅制穿山甲、薑棗煎服。
過瘧期三轉。
第二次用生地一兩。
老薑一兩。
第三次用當歸一兩。

姜皮一兩。
第四次用白朮一兩。
姜皮一兩。
每帖加桃葉七片。
三轉後。
撿不破荷葉烘燥為末。

三白酒調服五錢。
又三轉。
瘧漸止。
但骨節腰膝疼酸。
無力行走。
腹上常熱。

乃用四物湯加首烏、枸杞、萸肉、杜仲、牛膝、白朮、甘草、虎骨、麥冬、五味、貝母、橘紅為末。
活鱉一個。
煮取肉。
搗藥烘乾。
鱉甲骨俱炙燥研末加入。
以酒蒸常山四兩煎濃汁煮棗為丸。
薑湯送下三四錢。


震按果哉先生乃王金壇之高弟。

準繩序中所謂嘉善高生隱從余遊。
因採取古今方論。
命高生次第錄之者是也。
予童時習聞父老傳誦。
其治病如神。
著有醫林廣見及雜證二書。

未曾刊印。
世人得之者珍如拱璧。
又有醫案數卷。
立方頗多奇巧。
然險峻者亦難輕試。
略選數條以存吾邑之文獻云耳。


喻嘉言治袁繼明。

素有房勞內傷。
偶因小感。
自煎薑蔥湯表汗。
因而發熱三日。
變成瘧疾。
喻診其脈。

豁大空虛。
且寒不成寒。
熱不成熱。
氣急神揚。
知為元陽衰脫之候。
因謂其父曰。

令郎光景。
竊慮來日瘧至。
大汗不止。
難於救藥。
今晚宜用人參二兩。
煎濃湯。

預服防危。
渠父不以為意。
次日五鼓時。
病者便覺精神恍惚。
覺得參至。
瘧已先發矣。

喻甚彷徨。
恐以人參補住瘧邪。
雖救急。
無益也。
只得姑俟瘧熱稍退。
方與服之。

服時已汗出沾濡。
頃之。
果然大汗不止。
昏不知人。
口流白沫。
灌藥難入。

直至日暮。
白沫轉從大孔遺出。
喻喜曰。
白沫下行。
可無恐矣。
但內虛腸滑。

獨參不能勝任。
急以附子理中湯。
連進四小劑。
人事方蘇。
能言。
但對面談事不清。

門外有探病客至。
渠忽先知。
家人驚以為祟。
喻曰。
此正神魂之離舍耳。
吾以獨參及附子理中駟馬之力追之。
尚在半返未返之界。
以故能知宅外之事。
再與前藥二劑而安。


震按高鼓峰治新安程結先子病瘧。

皆從此案描出。
但每日辰時大寒。
午時大熱。
熱即厥。
兩目直視。
不能出聲。

頦脫。
涎水從口角湧出不止。
日流數升。
至丑時始汗解。
飲食不進。
昏冒欲絕。

其為虛甚。
尤易識耳。
惟以大劑參、耆、桂、附而兼熟地。
是宗景岳法。
與喻案稍不同。


又治中尊陸六息久瘧。

一日輕。
一日重。
食減肌瘦。
困倦噯氣。
嘉言云。
是由飢飽勞佚所感。

受傷在陽明一經。
故飲食減。
而大便轉覺艱澀者。
胃病而運化之機遲也。
飢肉消瘦者。
胃主肌肉也。

形體困倦者。
胃病而約束之機關不利也。
口中時時噯氣者。
胃中不和而顯晦塞之象也。
一日輕一日重者。
因時日乾支之衰旺。

與人身相關。
故甲丙戊庚壬為陽。
乙丁己辛癸為陰。
瘧久食減。
胃中之正已虛。
而邪去未盡。

是以值陽日助正。
而邪不能勝則輕。
值陰日助邪。
而正不能勝則重也。
當以理中湯。
助胃家中脘。

俾得運用。
則下脘之濁氣。
自能傳入腸中。
而大便不艱。
不復升至胸中。
而膈間寬快矣。


震按此條議論通暢。
而干支衰旺之說前人從未道及。
可比昌黎之張皇幽渺矣。


張路玉治張怡泉。

年七十五。
居恆常服參、附、鹿角膠等陽藥。
秋間病瘧。
誤用常山止截藥一劑。
遂致人事不省。
六脈止歇。

按之則二至一止。
舉指則三五至一止。
惟在寒熱之際診之則不止歇。
熱退則止歇如前。
此真氣衰微。
不能貫通於脈。

所以止歇不前。
在寒熱之時。
邪氣衝激經脈。
所以反得開通。
此虛中伏邪之象。
乃用常山一錢酒拌。

同人參五錢焙乾。
去常山。
但用人參以助胸中大氣而祛逐之。
當知因常山傷犯中氣而變劇。
故仍用常山為嚮導耳。
連進二服。

遂得安寢。
但寒熱不止。
脈如前。
乃日進人參一兩。
分二次進。
並與稀糜助其胃氣。
數日寒熱漸減。
脈微續而安。


震按此條論歇止脈最有見。

其用常山法。
與楊介以冰煎藥。
皆為巧作。
然寒熱不止。
脈止如前。
巧且無益。
惟日進人參一兩。
不兼他藥。
真大巧若拙也。


又治顧大來。

年逾八旬。
初秋患癉瘧。
昏熱譫語。
喘乏遺尿。
或者以為傷寒譫語。
或者以為中風遺尿。

危疑莫定。
路玉曰。
無慮。
此三陽合病。
譫語遺尿。
口不仁而面垢。
仲景暑證中。
原有是例。
遂以白虎加人參。
三啜而安。


震按內經論癉瘧。

純是實熱證。
故推其未病。
則曰中氣實而不外泄。
溯其受病。
則曰用力出汗。
風寒舍於皮膚分肉。

究其病發。
則曰陽氣盛而不衰。
經文雖不言脈。
諒脈之洪實有力可知也。
此條系癉瘧。
故譫語遺尿不死。
然八旬之外有此證。
死者甚多。
勿輕以此案作榜樣也。


中翰金淳還乃郎。

八月間患瘧。
發於辰戌丑未。
而子午卯酉每增小寒熱。
直至初夏。
石頑診其六脈如絲。
面青唇白。

乃與六君子加桂、附。
四服不應。
每服加人參至一兩。
桂、附各三錢。
又四服而辰戌丑未之寒熱頓止。
子午卯酉之寒熱更甚。

此中土有權而邪並至陰也。
仍與前藥四服。
而色榮。
食進寒熱悉除。
後與獨參湯送八味丸。
調理而安。


震按此案與虞花溪案同閱。
始知輕重各有妙處。


飛疇治沈子嘉平。

向來每至夏間。
臍一著扇風則腹痛。
且不時作瀉。
六脈但微數。
無他異。
此腎臟本寒。

閉藏不密。
易於招風也。
下寒則虛火上僭。
故脈數耳。
曾與六味去澤瀉。
加肉桂、肉果、五味、白蒺。

作丸服。
因是臍不畏風。
脾胃亦實。
明秋患瘧。
醫用白虎、竹葉、石膏等。
瘧寒甚而不甚熱。

面青足冷。
脈亦弦細而數。
用八味地黃。
三倍桂附作湯。
更以四君合保丸。
早暮間進。
二日瘧止。
調理而愈。


震按腹之部位。

當臍屬腎。
臍著扇風即痛瀉。
自宜溫腎。
但不以六脈帶數而畏投溫藥。
可取也。
蒺藜一味。
加得更好。
至如治瘧。
不以脈之細數而不倍加桂、附。
更可取也。


馬元儀治工部那公太夫人。

年七十外。
惡寒發熱如瘧。
遷延月餘。
神昏食少。
舌胎兼刺。
小腹腫痛。

上連胸脅。
諸醫莫效。
馬診兩手脈弦澀而結。
尺中倍弱。
知為內傷重而外感輕。
得之勞倦且郁。

病在肝脾兩經也。
勞則傷脾。
郁能傷肝。
肝脾氣血兩傷。
邪氣獨從內結。
治之者責其實而忘其虛。

以致加重。
今須大顧元氣。
微兼治邪。
始克有濟。
用人參三錢。
扶其元氣。

桂枝七分。
散其虛邪。
黃連、肉桂。
使上下交通。
炮薑、半夏。
以開痞散結。

一劑而脈漸透。
再劑而神氣頗清。
右關轉見滑實。
元儀方以脈有轉機為慶。
前醫疑熱藥太過。
欲投白虎湯。

馬曰。
此津液元氣兩虧之證。
服藥後兩脈透起。
神氣清爽。
業已養正而透邪。
但今津液尚枯。

虛熱內甚。
當進以滋燥清熱之品。
其與陽明實熱證可峻行肅殺者。
奚啻天壤也。
仍用人參為主。
加生首烏以養津潤燥。

佐黃連、枳實、杏仁、半曲。
以除熱散結而化痰。
三日。
大便已行。
後加蘆根汁、蔗漿。
甘寒養陰之品。

六七日。
右關脈和。
舌刺亦平。
微見利下。
前醫又疑寒藥所致。
欲用理中。

馬曰。
數日以來。
純用甘寒清燥之劑。
三四日而始大便通。
六七日而始舌刺平。
今津液方回。

雖見利下。
繼必自止。
何得喜功生事。
且今胸腹間尚有結氣未釋。
正宜疏暢肝脾。
以通和氣道。

且氣道通和。
雖不治利。
利亦自止。
所謂一舉而兩得也。
仍用人參、半、曲、廣皮、茯苓、鬱金、佛手等劑。
六七日後。

氣和而利止。
周身浮腫。
下體不能轉移。
此久病後元氣大虧。
脾虛不運。
如盜去而舍空之比。
復與大劑參、朮、苓、草、附、桂。
至二十劑而腫平。
乃得全愈。


震按印機草中所載寒熱痞悶中州結痛者。

每用人參、桂枝、肉桂、黃連、炮薑、半夏。
或合枳、樸。
或合枳、桔。
繼見燥象。
即以人參、生首烏、栝蔞實、蔗漿、梨汁、蘆根汁等。
或合黃連、知母。

或合橘、半。
若見虛寒象。
多用理中加桂湯。
或白通加人尿豬膽汁湯。
其用人參有一二兩至五六兩作一劑者。
亦可謂大手筆。

但雷同之案太多。
故此集所選獨少。
又見其治身熱胸滿喘嗽多痰者。
必重用栝蔞實、紫菀。
佐以半曲、貝母、杏仁、蘇子、枳、結。
或合柴胡、秦艽。

或合前胡、乾葛。
大約相同。
惟治汪生咳嗽夢泄。
面白畏風。
兩寸浮大而虛。
關尺虛小。

用玉屏風散。
多加人參。
為不同。
及治朱千秩喘嗽。
寒熱自汗。
食減身重。

自夏至秋。
脈象浮澀。
亦用玉屏風加貝、杏、蘇子、桔梗。
云一劑而脈症和。
此不敢信也。
繼以六味加參。

頗妥當。
至如栝蔞實合炮姜及桂枝、生首烏者。
不一而足。
雖其運用純熟。
未免數見不鮮。
因並舍之。


〔附〕嘉善一張姓少年。

春間患寒熱如瘧。
始用發散。
繼用養陰。
已愈矣。
越數日。
瘧又作。

且兼白濁不止。
用小柴加首烏、生地、丹皮、萆薢等。
不應。
又數日。
寒熱漸重。
不能起坐。

口渴煩躁。
舌赤唇焦。
一老醫用白虎湯。
而熱益甚。
發暈。
昏沉幾死。

熱氣衝開二三尺。
兩目赤腫。
目眵膠閉。
舌紅且干。
唇焦面赤。
兩足如烙。

惟大便泄瀉。
脈虛而軟。
余友沈堯封兄用人參二錢。
熟附子三錢。
茯苓五錢。
白芍一錢五分。

一劑而熱少定。
遂連服十餘日。
惟以牡蠣、牛膝、枸杞、生地出入加減。
粥進熱退。
諸證去其六七矣。
忽然腹痛大作。

連瀉二三十次。
煩渴又作。
懊憹迷悶不安。
舉家駭泣。
沈曰。
無恐。

此久積之寒飲。
因脾得參附之力以運動之。
欲乃大下也。
復用附子五錢。
乾薑二錢。
苓、芍、炙草。
數劑而安。
又用參朮平補全愈。


震選瘧疾諸案雖不多。

然皆精深高妙。
可以啟發後學。
若淺近之法未載。
略為補之。
古云。
日作者輕。

間日者重。
此不可拘。
若日作而寒熱之時短。
勢又不甚。
則誠輕。
倘勢甚。

而時又長。
反不如間日者尚有休息之一日也。
何可云輕。
惟瘧發漸早為易痊。
漸晏為未止。
乃一定之局。

間有不一定者。
如發漸早而熱退之時如舊。
則其寒熱加長矣。
愈長則正氣愈虛而加劇。
不得引內經其氣上行九日出於缺盆之中為證也。
又有發漸晏而熱退之時如舊。

則其寒熱漸短矣。
愈短則邪氣愈衰而自止。
不得引昔賢自陽之陰者難愈為證也。
隔二日曰三陰瘧。
較諸瘧為最重。
有二三年未愈者。

亦有二三月即愈者。
只看其寒熱之輕重短長。
以辨其病之淺深。
然三陰瘧無驟死之理。
反不比日作與間日者。
有驟死之人也。

此皆就予生平所驗而言之。
大抵瘧疾因風寒者。
多初起無汗。
必該發散。
羌、蘇、防、葛之類。
若有汗。

則用桂枝、白芍。
兼見熱象。
則桂枝柴胡各半湯。
深秋初冬。
寒重無汗。
口不渴。

脈不數者。
麻黃湯小劑用之。
兼見熱象。
則加石膏。
即越婢法也。
表證而挾里證。

有痰食者。
加入樸、半、麥芽之類。
向有無痰不成瘧。
無食不成瘧二說。
未可全廢。
瘧疾因於暑者。

必熱多寒少。
有汗口渴。
桂枝白虎湯、竹葉石膏湯酌用。
暑兼濕。
則蒼朮白虎湯、桂苓甘露飲酌用。
以上皆瘧疾之表證藥。

而瘧發每多嘔逆痞悶。
又須以草果、知母、藿香、枳、樸、白蔻、薑汁、乾薑、竹茹、蘆根等。
審其寒熱加入。
亦統屬瘧疾之實證藥也。
若素虛人。
或病後瘡後產後。

不可一例論。
古云。
無汗要有汗。
散邪為主。
有汗要無汗。
扶正為先。

汗之一端。
尚且嚴為分別。
豈以虛證虛脈而可虛其虛乎。
補中益氣湯、人參養營湯、參茸歸桂飲、理中、八味、真武等方。
擇其脈證相合者用之。
蓋溫補溫通補脾補腎。

方義微別耳。
惟是大虛必挾寒。
昔腎謂治久瘧用補者。
少加附子。
其效如神。
故虛瘧之用桂、附。

與三陰瘧之用丁香。
俱有奇功可據也。
然或虛瘧不見寒證。
卻有熱象。
脈弦數或洪數者。
勢難投以溫藥。

則甘寒生津如蔗漿、秋露水、梨藕汁。
壯水制火如二地、二冬、阿膠。
以及生脈散、何人飲。
又堪供我驅策矣。
復有虛實參半之熱證。
則小柴胡原方、人參白虎湯、半夏瀉心湯、黃連湯。

可以奏功。
若虛實參半而寒者。
較易治。
毋庸再贅。
但寒熱二字。
全在憑之以脈。

縱使熱多。
甚至但熱無寒而脈細軟者。
當以虛治。
不得輕用白虎。
寒多。
甚至但寒無熱而脈洪實者。

當以熱治。
不得便用薑、桂。
此妙訣也。
夜瘧皆云邪入血分。
當用血藥以提其邪。
說固可通。

景岳歸柴飲、鼓峰香紅飲二方俱佳。
然初起在夜。
嗣後不早不晏。
始終發於夜者是也。
設趲前漸定日昃。
縮後已至日出。

皆不得謂之夜瘧矣。
禁法與截法不同。
禁是外為鎮厭。
其法甚多。
效者亦多。
即祝由之一類。

然輕者效。
重者不效。
三瘧全不效。
比之打仗。
掠其殘兵耳。
設用藥中綮。

何藉此乎。
截是服藥以截止。
常山截三瘧有奇效。
截止後須謹慎調攝。
否則復發增重。
用砒者亦然。

然砒必大吐。
恐至傷人。
其間日與日作者。
原不須截。
欲截則露姜飲最佳。
虛加人參尤妙。

繆仲淳謂瘧由於暑。
暑得露而解也。
予考古法。
要冷飲以存露性。
今怕冷飲。
隔湯燉溫猶可。

若著火則露性全失矣。
臨證指南以秋露煎藥。
非也。
外有膽汁二姜丸、蒜燒醨、草果蒸參、常山炒參諸方。
以及景岳云。
小柴胡湯加常山二錢。

截瘧如神。
皆在乎人之善用耳。
瘧母必用鱉甲煎丸。
丸中除去人參為大謬。
或以參湯送之。
湯力已過。

丸力才行。
譬如悍卒無良將統馭。
步伐豈能整齊。
又按此丸偏於寒削。
若陽虛者不宜。
惟仲淳瘧母丸重用參、桂為宜。

三瘧雖屬三陰。
亦只要辨明寒熱虛實。
而應以溫涼補瀉。
若謂陽經輕淺之方。
治之無益。
必以仲景治三陰之法為根蒂。

似屬高談。
實門外漢也。
總之。
醫者多讀書。
多閱歷。
病者能調攝。
能謹慎。
斯四難並。
二美合矣。



<h2>痢</h2>
葉先生名儀。

嘗與丹溪俱從白雲許先生學。
其記病云。
歲癸酉秋八月。
予病滯下。
痛作。
絕不食飲。

既而困憊不能起床。
乃以衽席及薦。
闕其中而聽其自下焉。
時朱彥修氏客城中。
以友生之好。
日過視予。

飲予藥。
但日服而病日增。
朋遊譁然議之。
彥修弗顧也。
浹旬病益甚。
痰窒咽如絮。

呻吟亙晝夜。
私自虞。
與二子訣。
二子哭。
道路相傳謂予死矣。
彥修聞之曰。

籲。
此必傳者之妄也。
翌日天甫明。
來視予脈。
煮小承氣湯飲予。
藥下咽。

覺所苦者自上下。
凡一再行。
意冷然。
越日遂進粥。
漸愈。
朋遊因問彥修治法。

答曰。
前診氣口脈虛。
形雖實而面黃稍白。
此由平素與人接言多。
多言者中氣虛。
又其人務竟已事。

恆失之餓而傷於飽。
傷於飽其流為積。
積之久。
為此證。
夫滯下之病。
謂宜去其舊而新是圖。

而我顧投以參、朮、陳皮、芍藥等補劑十餘帖。
安得不日以劇。
然非浹旬之補。
豈能當此兩帖承氣哉。
故先補完胃氣之傷。
而後去其積。
則一旦霍然矣。
眾乃斂衽而服。


震按此與許學士治傷寒太陽病因尺脈不應用黃耆建中同法。

彼先補而後散。
此先補而後攻。
但二公把握得定。
故嫌疑不避。
設麻黃承氣之用於後者不能愈病。
則人之歸咎難辭。
而醫之用藥無路矣。


一人患痢久不愈。

脈沉細弦促。
右為甚。
日夜數十行。
下清涕。
有紫黑血絲。
食少。

丹溪曰。
此瘀血痢也。
凡飽食後疾走。
或極力叫號毆跌。
多受疼痛。
大怒不泄。

補塞太過。
火酒火肉。
皆致此病。
此人以非罪受責故也。
乃以乳香、沒藥、桃仁、滑石。
佐以木香、檳榔、大黃。
神麯糊丸。
米飲下百丸。
再服。
大下穢物而愈。


一老人年七十。

面白。
脈弦數。
獨胃脈沉滑。
因飲白酒作痢。
下淡水膿血。
腹痛。

小便不利。
裡急後重。
丹溪以參、術為君。
甘草、滑石、檳榔、木香、蒼朮為佐使。
煎湯下保和丸三十粒。
次日前證俱減。
惟小便未利。
以六一散服之而愈。


丹溪從叔。

年逾五十。
夏間患滯下病。
腹微痛。
所下褐色。
後重食減。
時有微熱。

察其脈皆弦而澀。
似數而稍長。
喜不甚浮大。
兩手相等。
視其神氣大減。
朱曰。

此憂慮所致。
心血虧。
脾氣弱耳。
以參、術為君。
歸身、陳皮為臣。
川芎、白芍、茯苓為佐使。

時暄熱甚。
少加黃連。
兩月而安。
此等證。
若因其逼迫而用峻劑。
誤矣。


梅長官年三十餘。

奉養厚者。
夏秋息痢。
腹大痛。
或令單煮乾姜。
與一帖。
痛定。

少頃又作。
又與之。
又定。
八日服乾薑三斤。
左脈弦而稍大。
似數。

右脈弦而大稍減。
亦似數。
重取似緊。
朱曰。
此必醉飽後食寒涼太多。
當作虛寒治之。

因服乾薑多。
以四物去地黃。
加參、朮、陳皮、酒紅花、茯苓、桃仁煎。
入薑汁飲之。
一月而安。


丹溪云。

趙立道年近五十。
質弱而多怒。
七月炎暑。
大飢索飯。
其家不能急具。
因大怒。

兩日後。
得滯下病。
口渴。
自以冷水調生蜜飲之。
甚快。
滯下亦漸緩。

如此者五七日。
召予視。
脈稍大不數。
遂令止蜜水。
渴時但煎人參白朮湯。
調益元散與之。

滯下又漸收。
七八日後覺倦甚。
發呃。
予知其久下而陰虛也。
令守前藥。
然滯下尚未止。

又以煉蜜飲之。
如此者三日。
呃猶未止。
眾皆尤藥之未當。
將用薑、附。
予曰。

補藥效遲。
附子非補陰者。
服之必死。
眾曰。
冷水飲多。
得無寒乎。

予曰。
炎暑如此。
飲涼非寒。
勿多疑。
待藥力到。
當自止。
又四日而呃與滯下皆止。


陳宅仁年近七十。

厚味人也。
有久喘病而作止不常。
新秋患痢。
食大減。
五七日。
嘔逆發呃。

丹溪視脈皆大豁。
眾以為難。
朱曰。
形瘦者尚可為。
以黃柏炒燥研末。
陳米飯丸。

小豌豆大。
每服三十丸。
人參、白朮、茯苓三味煎濃湯下。
連服三劑即愈。
切不可下丁香等熱藥。


震按丹溪諸案絕不雷同。

與馬元儀大相懸絕。
其最難及者。
以服乾薑至三斤而仍認為虛。
以呃逆已投參、術。
而一兼益元。
一兼黃柏。
苟非識得真。
豈能不惑如此。


壺仙翁治一命婦。

病滯下。
腹痛腰脹。
翁診其脈。
曰。
此氣血滯鬱而然。
當調血和氣。

則痢自止。
所以知其病者。
切其脈。
沉而滯。
循其尺。
尺澀。

沉滯則氣不和。
澀則精血傷。
病由積鬱而強食。
故氣血俱傷。
乃投以四物、五苓、木香。
痛少止。
倍當歸。
經通而滯下已。


汪石山云。

予兄年逾六十。
色蒼素健。
九月患滯下。
予適出外。
自用利藥三帖。
病減。

延至十月。
後重未除。
滯下未止。
診之。
脈皆濡散。
頗緩。

初用人參二錢。
歸、芍、黃芩、升麻、桃仁各一錢。
檳榔五分。
煎服。
後重已除。
再減桃仁、檳榔。

加白朮一錢五分。
滯下亦定。
惟糞門深入寸許。
近後尾閭穴傍。
內生一核如梅。
頗覺脹痛不爽。

予曰。
此因努責氣血下滯於此。
耐煩數日。
膿潰自安。
果如所言。
後服槐角丸。
痔痛如故。
仍用人參三錢。
歸、耆、升麻等劑而愈。


一婦年逾五十。

病痢半載余。
醫用四物涼血之劑。
及香連丸。
愈增。
脘腹痛甚。
裡急後重。

下痢頻並。
噯氣。
亦或咳嗽。
遍身煩熱。
石山診之。
脈皆細弱而數。

曰。
此腸胃下久而虛也。
醫用寒涼。
愈助降下之令。
病何由安。
經曰。

下者舉之。
虛者補之。
其治此病之法歟。
遂以參、術為君。
苓、芍為臣。
陳皮、甘草、升麻為佐使。

研末。
每服二錢。
清米飲調下。
日二次。
或三次。
遂安。


吳茭山治一婦。

長夏患痢。
痛而急迫。
其下黃黑色。
諸醫以薷苓湯。
倍用枳殼、黃連。
其患愈劇。

吳診之。
兩尺脈緊而澀。
知寒傷榮也。
問其病由。
乃行經之時。
因渴飲冷水一碗。

遂得此證。
蓋血被冷水所凝。
瘀血歸於大腸。
熱氣所以墜下。
遂用桃仁承氣湯。
加馬鞭草、延胡索。

一服。
次早下黑血升許。
痛止臟清。
次用調脾活血之劑。
遂痊。
此乃經凝作痢。
不可不察也。


震按此條先用薷、連。

其患愈劇。
再合以尺脈之緊澀。
明知為寒傷營矣。
乃不用溫藥佐消瘀。
仍以承氣加逐瘀藥。
豈因後重急迫。
宜下不宜溫耶。


薛立齋治少宗伯顧東江。

停食患痢。
腹痛下墜。
或用疏導之劑。
兩足浮腫。
食少倦怠。
煩熱作渴。

脈洪數。
按之微細。
以六君子。
加薑、桂各二錢。
吳茱萸、五味子各一錢。
煎成冷飲。
即睡。
覺而諸證頓減。
此假熱而治以假寒也。


立齋又云。

先母年八十。
仲夏患痢。
腹痛。
作嘔不食。
熱渴引湯。
手按腹痛稍止。

脈鼓指而有力。
真氣虛而邪氣實也。
急用人參五錢。
白朮、茯苓各三錢。
陳皮、升麻、附子、炙草各一錢。
服之睡。

覺索食。
脈證頓退。
再劑而安。
此取證不取脈也。
凡暴病毋論其脈。
當從其證。
時石閣老太夫人。
其年歲脈證皆同。
彼乃專治其痢。
遂致不起。


震按立齋云。

暴病毋論其脈。
當從其證。
想先生只從虛寒之證為據。
若證現實熱。
而脈微細。
或按之空豁者。
又從脈不從證矣。
多閱薛氏醫案自知。


又云。

一老人素以酒乳同飲。
去後。
似痢非痢。
胸膈不寬。
用痰痢等藥不效。
余思本草云。

酒不與乳同飲。
為得酸則凝結。
得苦則行散。
遂以茶茗為丸。
時用清茶送三五十丸。
不數服而瘥。


震按此與沈繹治肅藩同案。
而以茶為丸。
以茶送下更佳。


張三錫治一人。

病痢。
發寒熱。
左脈浮緊。
右脈滑大。
乃內傷挾外感也。
先用敗毒散加薑蔥一服。

表證悉退。
但中脘作脹悶。
後重不已。
以平胃散加枳殼、木香、檳榔、山楂。
又二服。
脹悶移於小腹。
投木香檳榔丸三錢。
下黏硬物而愈。


又一婦病痢。

自投承氣湯二服。
不愈。
張診之。
左脈浮而帶弦。
右三部俱沉。
關脈略滑。

必鬱悶中食物所致。
病家云。
素惱怒。
遂以厚朴、蒼朮、香附、撫芎舒郁。
山楂、檳、橘、木香理氣。
芍藥調中。

三服愈。
龔雲林治大司寇劉春岡。
年近古稀。
患痢。
膿血腹痛。
諸醫弗效。

龔診六脈微數。
此肥甘太過。
內有積熱。
當服酒蒸大黃一兩清利之。
司寇曰。
吾衰老。

恐不勝。
惟滋補平和之劑可也。
龔再四寬釋。
遂服之。
逾日而愈。


又治通府何竹峰赤白痢。

晝夜無度。
遍身瘙癢。
心中煩躁。
龔診六脈大數。
人迎偏盛。
此風邪熱毒也。

以人參敗毒散。
去人參加荊、防、黃連。
二服即愈。
而六脈仍前大數。
龔曰。
數則煩心。

大為病進。
將來必有痰喘之患。
不起。
後逾月。
果如其言。


震按此二條一以年近古稀。

而用大黃至一兩。
不可為訓。
一以病退脈不退。
決其變證。
誠有先見之明。
然何不用補陰藥。
以治其脈之數大也。


李士材治屯院孫瀟湘夫人。

下痢四十日。
口乾發熱。
飲食不進。
腹中脹悶。
完穀不化。
尚有謂其邪熱不殺穀者。

計服香、連、枳、樸、豆蔻等。
三十餘劑。
絕谷五日。
命在須臾。
李診之。
脈大而數。

按之豁然。
詢得腹痛而喜手按。
小便清利。
此火衰不能生土。
內真寒而外假熱也。
亟煎附子理中湯。
冷服一劑而痛止。
六劑而熱退食進。
兼服八味丸。
二十餘日而安。


兵尊張絅菴秋間患痢。

凡香、連、枳、樸等劑。
用之兩月而病不衰。
士材診之。
滑而有力。
失下之故也。
用香、連、歸、芍、陳皮、枳殼。

加大黃三錢。
下穢物頗多。
診其脈尚有力。
仍用前方。
出積滯如魚腸者約數碗。
調理十餘日而痊。


震按此案比前案更高。
其得手處總在於能審脈也。


繆仲淳治一少年貴介。

暑月出外。
飲食失宜。
兼以暑熱。
遂患滯下。
途次無藥。
痢偶自止。

歸家腹痛不已。
遍嘗諸醫之藥。
藥入口。
痛愈甚。
亦不思食。
繆視之曰。

此濕熱爾。
其父曰。
醫亦以濕熱治之而轉劇。
繆問投何藥。
曰。
蒼朮、黃連、厚朴、陳皮等。

繆曰。
誤也。
術性溫而燥。
善閉氣。
郎君、陰虛人也。
尤非所宜。

乃以滑石一兩為細末。
以牡丹皮汁煮之。
別以芍藥五錢。
炙甘草二錢。
炒黑乾薑五分。
煎調滑石末服之。
須臾。
小便如注。
痛立止。


祝茹穹治部堂祖澤遠。

夏得痢疾。
晝夜七八十次。
疼不可言。
便出僅血膿數點。
飲食不進。
已月餘。

瘦弱已極。
諸醫咸慮之。
以為此毒氣熏蒸清道。
致胃口遏塞。
聞食即吐。
凶兆也。

祝視之。
面熱身涼。
脈大而滑。
夫病久則邪氣日盛。
當身熱。
而今身涼。

身涼不宜脈大。
而今脈大。
細視胃脈。
乍大乍小。
茹穹豁然曰。
此非噤口證也。

因感寒不發散。
故胃以上有積寒。
冒暑不清涼。
故胃以下有積熱。
宜以溫藥開胃口之寒。
以涼藥通穀道之熱。

久病虛甚。
補之。
四五日即可愈耳。
聞者大驚。
乃以吳茱萸制黃連。
薑汁炒黃芩。

煨乾薑、白豆蔻各一錢。
陳壁土炒白朮八分。
南棗包煨人參八分。
煎服。
是夜即減病之半。
五六服而神氣漸旺。
飲食漸進矣。


震按丹皮汁煮滑石。

少佐炮姜為從治。
制方服法俱妙。
祝案議論頗佳。
方卻平庸。
其效未必如是之速。


孫東宿治溫巽橋子婦。

發熱噁心。
小腹痛。
原為怒後進食。
因而成積。
左腳痠痛。
已十日矣。

有南潯女科。
始作瘟疫治。
嘔噦益加。
又作瘧治。
粒米不能進。
變為滯下。

裡急後重。
一日夜三十餘行。
女科技窮。
乃曰。
病犯逆矣。
下痢身涼者生。

身熱者死。
脈沉細者生。
洪大者死。
今身熱脈大而又噤口。
何可為哉。
因請東宿診。

兩手皆滑大。
尺部尤搏指。
孫曰。
證非逆。
誤認為疫為瘧治者逆也。
雖多日不食。

而尺脈搏指。
經云。
在下者引而竭之。
法從下。
可生也。
即與當歸龍薈丸一錢五分。

服下。
去稠積半盆。
痛減大半。
不食已十四日。
至此始進粥一甌。
但胸膈仍飽悶。

不如飢。
又與紅六神丸二錢。
胸膈舒而小腹軟。
惟兩胯痛。
小腹覺冷。
用熱磚熨之。

子戶中白物綿綿下。
小水短澀。
改用五苓散加白芷、小茴香、白雞冠花、柴胡服之。
至夜滿腹作疼。
亟以五靈脂醋炒為末。
酒糊丸。

白湯送下三錢。
通宵安寢。
次日精神清健。
飲食大進。
小水通利矣。
而獨白物仍下。

再用香附炒黑存性。
枯礬各一兩。
麵糊丸。
空心。
益母草煎湯送下二錢。
不終劑而白物無。
病全愈矣。


孫東宿治侄從明。

夏初。
由客邸患痢。
晝夜三四十度。
裡急後重。
口渴汗出。
胸膈焦辣。

手心熱。
腹微痛。
小水少。
乾噦嘔惡。
其脈左沉弦。
右滑數。

孫以病人原稟薄弱。
今遠歸。
途次多勞。
不敢疏下。
姑以胃風湯加黃連。
與二帖不效。

腹稍加脹。
渠囑孫曰。
古云無積不成痢。
今積勢膠固。
切勿用補。
無以體素弱為疑。

孫即改用黃芩芍藥湯。
三劑無進退。
乃曰。
此證實實虛虛。
熱熱寒寒。
殊屬難治。

且穀食禁口不入。
乾噦可慮。
須再覓高明參酌。
無知病人信任益堅。
孫因圖欲先開胃口。
使新穀食將宿穢壓出。

或補或攻。
視緩急以為方略。
乃背囑伊侄曰。
令伯非人參不可。
幸且勿露。
俾予得以盡技。

因仿丹溪法。
用人參、黃連各二錢。
煎濃。
細細呷之。
噦惡果止。
連與兩日。

覺胸腹脹。
即以保和丸應之。
覺小水不利。
又以清六丸應之。
裡急後重。
以參、術加芩、連、木香、檳榔、滑石、桃仁應之。

人參皆背加。
病人不知也。
每診脈。
必曰疾已漸平。
幸勿遽補。
恐廢前功。

詎知人參已服十日。
計二兩許矣。
此後脈僅四至。
軟而無力。
憶丹溪云。
虛回而痢自止。

又云。
氣虛甚者。
非附子不能行參耆。
乃以胃風湯加耆、附、炮姜。
四劑而血止。
後重亦止。
再用菟絲、萸肉、故紙、杜仲、參、附。
全安。


震按此條與下慎柔案。

俱非妙論奇方。
然此條或補或清。
獨用並用。
隨機變換。
而終之以專補專溫。
絲毫不誤。

較之今人見補而不應。
惟知有清。
清又不應。
不敢再補者。
其智愚相遠若何。
慎柔案證屢變。
而方不易。
亦可謂鐵中錚錚者矣。


慎柔和尚云。

餘四弟年二十七。
於甲辰閏九月。
患痢。
先來取藥。
付以芍藥湯一帖。
香連丸二服。

數日不止。
反增心口如刀割。
臍腹痛。
肛門痛。
聲撼四鄰。
自分必死。

因往鄉視之。
晝夜不得臥。
日下紅血一桶。
痛不可忍。
發熱流汗。
不食。

脈之六部俱豁大。
浮中沉無力。
四至。
雖痛雖發熱。
脈無力。
已虛寒矣。

古人云。
脫血益氣。
此證正宜。
遂用六君子一帖。
次投異功散。
加升麻三分。

木香五分。
炒乾姜五分。
一劑。
去後覺可。
痛亦少減。
至五更。

腹痛如前。
予曰。
此藥力盡也。
急煎一劑與之。
比前更可。
痛又減七八。

即酣睡至日中方醒。
曰。
不甚好過。
予曰。
此藥止能支持一覺。
再煎與之。

遂安寢至曉。
心腹痛止。
後重亦輕。
再服前劑而愈。
二日後。
吃雞肉。

仍前腹痛肛腫。
下穢不止。
又三日。
病勢篤極。
予復往診之。
脈三至余。

浮取無。
沉按之則大。
脾命脈微。
與補中益氣湯。
不應。
此虛脫之甚。

加御米殼一錢。
亦不應。
下如洞泄。
流汗發躁。
尺脈漸欲收短。
危甚。

急於補中益氣湯加人參二錢。
服之。
下咽覺憒。
此正氣欲復。
邪氣欲退也。
頃之。

精神頓增。
痢稍緩。
恐再作。
又一劑。
下注昏憒熱躁諸證漸緩。
脈有神。

短脈退。
思古人云。
久瀉久痢。
湯劑不如丸散。
即合參苓白朮散與服。
覺減可。

至下午復躁。
予亦無奈。
再診左尺洪如火射狀。
此陰虛火動之象。
與加減八味丸五六十丸。
精神覺爽。

頃之。
又下八九十丸。
睡至天明。
病去十七。
方信立齋謂加減八味丸治水涸之證。
即令朝暮服此丸。

間以參苓白朮散。
漸愈。
復勞。
覺小便痛。
想動色欲之故。
服逍遙散、麥冬、五味子而平。


高果哉治丁清惠公。

予告在籍。
患痢。
裡急後重。
白積兼鮮血。
晝夜十餘次。
飲食減少。

兩尺脈似有似無。
兩寸關弦數。
小便短少。
眾醫皆以望八高齡。
當憑尺脈而投溫補。
高獨謂稟賦素厚。
宜從寸關而用清理。
遂進黃芩、白芍、厚朴、檳榔、陳皮、甘草、阿膠、滑石、槐花、木香。
四五劑全愈。


震按此由平素熟悉。
故取捨不繆。
然亦必兼有實證可據及神氣不衰以斷之也。


喻嘉言治周信川。

年七十三歲。
平素體堅。
不覺其老。
秋月病痢。
久而不愈。
至冬月成休息痢。

晝夜十餘行。
面目浮腫。
肌膚晦黑。
喻診其脈。
沉數有力。
謂曰。

此陽邪陷入於陰之證也。
當用逆流挽舟法。
提其邪轉從表出。
則趨下之勢止而病可愈。
於是以人參敗毒散本方煎好。
用厚被圍椅上坐定。

置火其下。
更以布條捲成鵝蛋狀。
置椅褥上殿定肛門。
使內氣不得下走。
方以前藥熱服。
良久又進前藥。

遂覺皮間津津微潤。
再溉以滾湯。
教令努力忍便。
不得移身。
如此約二時之久。
病者心躁畏熱。

忍不可忍。
始令連被帶汗。
臥於床上。
是晚止下痢二次。
以後改用補中益氣湯。
不旬日而全愈。


朱孔陽年二十五歲。

形瘦。
素安逸。
夏月因構訟。
奔走日中。
致痢。
晝夜一二百次。

不能起床。
但飲水而不進食。
其痛甚厲。
肛門如火烙。
揚手擲足。
躁擾無奈。

喻診其脈弦緊勁急。
不為指撓。
謂曰。
此證一團毒火。
蘊結在腸胃之內。
其勢如焚。

救焚須在頃刻。
若二三日外。
腸胃朽腐矣。
於是以大黃四兩。
黃連、甘草各二兩。
入大沙鍋內煎。

隨滾隨服。
服下。
人事稍寧片刻。
少頃。
仍前躁擾。
一晝夜服至二十餘次。

大黃俱已煎化。
黃連、甘草俱煎至無汁。
次日病者再求前藥。
喻又診之。
見脈勢和柔。
知病可愈。

但用急法。
不用急藥。
改以生地、麥冬各四兩。
另研生汁。
而以花粉、丹皮、赤芍、甘草各一兩。
煎成和汁。

大碗咽之。
以其來勢暴烈。
一身津液從之奔竭。
待下痢止。
然後生津養血。
則枯槁一時難回。

令脈勢既減。
則火邪俱退。
不治痢而痢自止。
豈可泥潤滯之藥而不急用乎。
服後。
痢漸止。
粥飲漸進。
調理旬余。
方能消穀。


陳汝明病痢。

發熱如蒸。
昏沉不食。
重不可言。
至第三日。
危急將絕。
乃詣嘉言。

其脈數大空虛。
尺脈倍加洪盛。
喻曰。
此兩病而湊於一時之證也。
內有濕熱。
與時令外熱相合。

欲成痢症。
尚不自覺。
又犯房勞而為驟寒所乘。
以致發熱身重。
不食昏沉。
皆屬少陰腎經外感。

少陰受邪。
原要下利清白。
此因腸中濕熱已蒸成豬肝魚腦之形。
故色雖變而下利則同也。
再用痢疾門藥一劑。
即刻不救矣。

遂忙以麻黃附子細辛湯一劑。
與之表散外邪。
得汗後。
熱即微減。
再以附子理中湯。
連進二劑。
熱退身輕能食。
改用連理湯丸服。
至旬日全安。


浦君藝病痢。

初起表邪未散。
誤用參、術固表。
病反加重。
乃頻進黃連、大黃。
治經月餘。
胃氣不運。

下痢一晝夜百餘行。
一夕嘔出從前黃連藥汁三五碗。
嘔至二三次後。
胃與腸遂打為一家。
幽門蘭門。
洞開無阻。

不但粥飲直出。
即人參濃膏。
才吞入喉。
已汩汩從腸奔下。
危急之至。
乃以大劑四君子湯煎。

調赤石脂、禹餘糧二末。
連連與服。
服後。
其下痢之勢少衰。
但腹中痛不可忍。
君藝曰。

前此下痢雖多。
尚然不痛。
服此藥而痛增。
未可再服矣。
喻曰。
此正所謂通則不痛。

痛則不通之說也。
不痛則危。
痛則安。
何樂而不痛耶。
仍以前藥再進。
俟勢已大減。
才用四君子倍茯苓。
十餘劑全安。


震按此四案議論方法。
皆古人所未有。
洵足超前絕後。
然較之丹溪。
猶有粗豪精細之別。


張路玉治春榜陳穎雍。

暑月自都門歸。
抵家即患痢疾。
半月以來。
攻克不效。
遂噤口。
粒米不入。

且因在京久食煤火。
肩背發毒。
不赤不疼。
陷伏不起。
發呃神昏。
勢日瀕危。

內外醫科。
互相推委。
乃延石頑診之。
六脈弦細欲絕。
面有戴陽之色。
所下瘀晦如爛魚腸腦。

證雖危殆。
幸脈無旺氣。
氣無喘促。
體無躁擾。
可進溫補。
但得補而癰腫焮發。

便可無虞。
遂疏保元湯。
每服人參三錢。
生耆二錢。
甘草、肉桂各一錢。
伏龍肝湯代水煎服。

一服粥飲稍進。
二服後重稍輕。
三服癰毒賁起。
另延瘍科敷治其外。
確守前方。
又十餘服而安。
前後未嘗更易一味也。


震考古人治痢方案。

攻補溫涼。
無法不備。
茲選其認證明晰。
用藥確當者。
各備數則。
此條以痢兼瘍。

又屬一局。
故錄之。
他如乳煎蓽茇、獨煉雄黃、鱉糖湯、人參樗皮散諸說。
昔日固為奇方。
今時未必效驗。
故不採錄。


又閱儒門事親載一男子惡痢。

痛不可忍。
忽見水浸甜瓜。
連皮食數枚。
膿血皆已。
而本草卻有貧人多食甜瓜。
深秋下痢難治之戒。

可見下痢無正形。
治痢亦無正形也。
劉宗厚曰。
夏月食冰水瓜果太過。
致令脾胃傷冷。
血不行於四肢八脈。

滲入腸胃間而下痢。
是誠至言。
然其咎在太過耳。
若偶食之。
未必為害。
惟飽餐飯肉濃鮮之後。

即偶食亦不可。
蓋凡空腹吃井水西瓜。
頗能消滌無形之暑氣。
使從小便出。
倘胃中先有食物填實在內。
而加以生冷。

則脾不運行。
必成積滯矣。
予少年時。
赴一友人招。
其家長幼俱患痢疾。
竊駭之。

意此豈楊子建所謂疫毒痢耶。
何獨疫於其家也。
及設中飯。
葷腥海鮮盛備。
而以冷酒偏斟。
獨予不飲。

反以為怪。
予曰。
君家之所以致痢者。
由於此也。
盤中諸品。
正藉極熱之好酒以疏通之。

則胃氣方暢。
乃與冷酒為伍。
古語為得冷則凝。
如油黏碗。
雖洗難脫。
滯氣泣血。

痢能免乎。
其家豁然省悟改焉。
迄今二十餘年無痢疾。
又有人曰。
都中土著士民。
夏月飯上置冰一片。

凡魚肉多懸井內。
瓜果安放冰邊。
卻不見其患痢。
不知北方生長者。
稟氣剛厚。
且食煤火之食。
內有蘊熱。
故爾相宜。
若吳地人。
斷不可效也。


孫見心治一人秋間下痢膿血。

晝夜百餘次。
裡急後重。
前醫見脈歇止。
謂因積滯所致。
用檳、樸、青皮、枳殼、木香等。
孫診之。

脈洪弱而數。
或一二至。
或三四至。
或五六至。
輒一止。
曰。

毒及少陰矣。
當急顧其陽明。
用生熟地各一兩。
歸、芍、丹皮、黃連各三錢。
甘草五分。
群疑陰藥太重。

恐飽悶增劇。
然服二帖。
次數尚頻。
急重已除。
脈之洪數亦減。
至數相續。

仍用前方。
病去大半。
又次日。
去生地、黃連。
加參、朮、茯苓、山藥。
飲食大進。

午後弦脈亦減。
而至數復有止狀。
或駭曰。
病退而脈復變。
防其加重。
孫曰。

無妨也。
歇至者。
即古代結促之俗名耳。
若沖氣中絕。
臟脈自見者危。
今此證歇至。

本以毒盛擁遏隧道。
陰精不承。
故一二至。
或三四至。
或五六至而至也。
經曰。

數動一代者。
病在陽之脈也。
泄及便膿血。
今予去陰藥之過甚。
進陽藥太驟。
中髒得補。

則木土和而胃氣安。
故飲食進而毒尚未盡者。
亦隨壯氣而旺。
故復有止狀也。
於方中仍加生地、黃連。
即平矣。
果驗。


震按此條與西昌治朱孔陽案相似。

而此以生地換大黃。
則因脈之促止。
與絃動不為指撓者。
有別也。
此從炙甘草湯得之。
然幸洪數而歇止。

若細澀無神而歇止。
斷不可治。
亦必其人身不發熱。
尚能飲食而腹痛者。
觀案中雲。
飲食大進可見矣。
總之。
痢以能食為吉。
腹痛亦吉。
不能食而不腹痛者大不吉。


〔附〕嘉善一嫗常便血。

時發時止。
至五旬外。
夏月便鮮血。
裡急後重。
時或不禁。
脈軟不數。

用五苓建中轉甚。
因向宜涼血藥。
仍用四物加槐、榆、楂、曲。
亦無效。
葉天士先生以生蒼朮、生厚朴、炒陳皮、炙甘草、雞內金、砂仁殼、丁香柄丸服。
全愈。

又有一童子患久痢。
葉亦用此方全愈。
人不解其故。
震讀徐春甫醫統。
因見此方名醉鄉玉屑。
治小兒食瓜果致痢久不愈者。

乃服先生之典博也。
至如臨證指南所載。
都屬古人常用方法。
惟以溫藥下之。
乃江氏類案所未有。
而附子、大黃為君。

參入苓、樸及草果、益智、木香、大茴等。
諒系對證擇加。
總不外舉散溫通之義。
又有用大黃、芩、連、肉桂、丹皮、歸、芍者。
是從芍藥湯化出。
有用人參、芩、連、乾薑、生薑、枳實者。

是從瀉心湯化出。
以及二妙散加地榆、苓、瀉。
白頭翁湯加黃芩、白芍。
亦世俗所通曉。
至如附子粳米湯、脾腎雙補丸、理陰煎、四神丸、桃花湯、餘糧丸。
或養陰。

或發表。
均非創立。
獨有腎氣丸之炒焦。
及姚頤真之用大劑蓯蓉為創立。
但炒焦者不過熟地炭、桂、附炭之侶。
蓯蓉配參、歸、薑、附。

即以溫藥下之。
化為溫藥滑之耳。
然同溫藥則可。
同陰藥則不可。
予曾試之矣。
其痢久傷腎。

下焦沉墜。
剛藥不效者。
用人參、鹿茸、大茴、茯、菟、故紙。
痢久傷陰。
唇燥舌乾。
胃氣又弱。

戒投陰膩柔藥者。
用人參、炙草、茯神、炒麥冬、炒白芍、炒烏梅肉。
一系溫柔補固。
一系酸甘化陰。
仍是率由舊章也。
至謂治痢大法。
無過通塞二義。
乃先生略舉大端。
比如讀雲漢之詩。
勿以辭害志可矣。



<h2>瘧痢</h2>
羅謙甫於至元己亥。

治廉臺王千戶。
年四十五。
領兵鎮漣水。
此地卑濕。
因勞役過度。
飲食失節。

至深秋。
瘧痢並作。
月餘不愈。
飲食全減。
形羸瘦。
仲冬輿疾歸。

羅診得脈弦而微如蛛絲。
身體沉重。
手足寒逆。
時復麻木。
皮膚痂疥如癘之狀。
無力以動。

心腹痞滿。
嘔逆不止。
此皆寒濕為病。
久淹。
真氣衰弱。
形氣不足。

病氣亦不足。
針經云。
陰陽皆不足。
針所不為。
灸之則宜。
內經曰。

損者益之。
勞者溫之。
十劑曰。
補可去弱。
先以理中湯加附子。
溫養脾胃。

散寒濕。
澀可去脫。
養臟湯加附子。
固腸胃。
止瀉痢。
仍灸諸穴以併除之。

經云。
府會太倉。
即中脘也。
先灸五七壯。
以溫養脾胃之氣。
進美飲食。

次灸氣海百壯。
生髮元氣以榮百脈。
充實肌肉。
復灸足三里。
胃之合也。
三七壯。

引陽氣下交陰分。
亦助胃氣。
後灸陽輔二七壯。
接陽氣。
令足脛溫暖。
散清濕之邪。
迨月餘。
病氣去。
神完如初。


震按溫補固澀以治瘧痢虛證。

其效猶遲。
得諸灸法。
參、附之力加倍矣。
遇險病。
宜宗之。


滑伯仁治一婦。

年五十餘。
患瘧。
寒熱湧嘔。
中滿而痛。
下利不食。
殊困頓。

醫藥不效。
伯仁診其脈。
沉而遲。
曰。
是積暑與食。
伏痰在中。

當下之。
或曰。
人疲倦若是。
且下利不食。
焉可下。
方擬進參、附。

滑曰。
脈雖沉遲。
按之有力。
雖利而後重下迫。
不下則積不能去。
病必不已。

乃以消滯丸。
微得通利。
覺少快。
明日再服之。
宿積腸垢盡去。
向午即思食。
旋以薑、橘、參、苓。
淡滲和平飲子調之。
旬余乃復。


震按此條瘧痢兼嘔。

竟以消導藥愈。
較之專以發散藥愈者。
可作兩大局。
但須著眼中滿而痛。
脈沉有力。
知其病在裡不在表也。


南潯董宗伯。

門下有馬廚者。
七月初旬病。
病二十餘日。
愈劇。
其證大發寒熱。
寒至不憚入灶。

熱至不憚下井。
痢兼紅白。
日夜八十餘行。
腹痛惡心。
神氣倦甚。
時孫東宿在宗伯家。

問向來醫者言脈何如。
有客曰脈不吉。
下痢脈洪大者死。
細微者生。
今洪大。
逆也。

東宿曰。
痢固忌洪大。
寒熱亦非細微所宜。
其中必有故。
試往視之。
見面色微紅。

汗淋淋下。
因究病所由起。
渠謂過客眾。
廚門燥熱。
食瓜果菱藕過多。
晚又過飲御內。

而寢於樓檐之下。
次日即寒熱腹痛。
因而下痢。
病情雖述。
治法難諧。
因沉思之。

告宗伯曰。
偶有一得。
乃背水陣也。
人參、白朮、石膏、滑石各五錢。
知母、炮姜各三錢。
大附子、炙甘草各二錢。

作一大劑煎之。
服後倘得一睡。
則陰陽始和。
和則汗可斂。
而寒熱嘔惡可止也。
至夜。

痢減其半。
汗吐全無。
脈亦斂矣。
再用參、朮、白芍、石膏、滑石各三錢。
炮薑、肉桂、知母各二錢。
炙甘草、附子各一錢。

服後瘧止。
痢又減半。
飲食漸進。
神氣漸轉。
改用酒炒白芍五錢。
去石膏、附子。

余藥各減一錢。
三劑全愈。
客問曰。
公寒熱均投。
此為何證。
而劑何名耶。

東宿曰。
此滑公所謂混沌湯也。
經云。
夏傷於暑。
秋必瘧痢。
白虎湯、益元散。

皆解暑之劑。
瓜果寒涼。
傷其中氣。
酒後御色。
損其下元。
故合附子理中湯溫中補下。

若以寒熱均用為疑。
則仲景附子瀉心湯、大黃、芩、連與附子並用。
此何說哉。
蓋假對假。
真對真也。


震按古方中寒熱並用者誠多。

如仲景五瀉心湯、黃連湯、烏梅丸、麻黃升麻湯。
為後賢連理湯、左金丸諸方之祖。
夷考其義。
瀉心湯用芩、連之苦以瀉痞熱。
薑、夏之辛以散結氣。
即寒因熱用也。

黃連湯則以桂枝代柴胡。
黃連代黃芩。
乾薑代生薑。
喻西昌所謂換小柴之和表裡者。
為通上下法也。
烏梅丸則以厥陰一經。

本陰標熱。
故用薑、附之辛熱。
佐連、柏之苦寒。
柯韻伯引經文所謂伏其所主而先其所因也。
麻黃升麻湯以知母、石膏。
合麻、桂、乾薑。

猶是越婢湯成例。
其參入歸、芍、苓、朮、天冬、玉竹。
則因邪陷厥陰。
寒鬱熱伏。
又為下藥重亡津液。
故以辛溫升散其邪。

必兼涼潤以製藥之燥。
仲景諸方。
精義入神。
豈如混沌湯清暑回陽一網兜乎。
乃引附子瀉心湯為證。
不知大黃、芩、連。

以麻沸湯浸。
而附子別煮取汁。
是重劑固陽為君。
略寓泄熱之意為佐。
法律固森然也。
節庵祖之。

制回陽返本湯。
以臘茶、黃連、地漿。
作人參四逆之嚮導。
方為妥貼。
奈何以參、朮、桂、附、炮姜。
與知母、石膏、滑石。

雜然並進。
譬之演劇者。
合三班為一班。
將琵琶千金殺狗記一齊登場混演。
有是理乎。
再考仲景證象陽旦條。

厥逆咽中干兩脛拘急而譫語。
亦是寒熱並現。
乃先與桂枝加附子湯。
增桂令汗出。
雖陽明內結。
譫語煩亂。

更飲甘草乾薑湯。
俟陽回足熱。
乃與芍藥甘草湯以伸其腳。
然後用承氣湯以止其譫語。
先後緩急之間。
不為病所惑。

而次第合節。
方稱仙手。
若使孫公當此。
應將四方合而煎飲之。
不反笑仲景之跋涉耶。
然余之錄之者。
其書載其效如神。
則亦姑存其說而已。


孫公原案又云。

實者邪氣實也。
故以白虎湯、益元散應之。
虛者正氣虛也。
故以理中湯應之。
今考此方分兩。
純是少陰經陰盛格陽治法。

若果有暑邪。
豈五錢之石膏、滑石。
能與大劑參、朮、薑、附並取其效哉。
案載脈洪大。
不載有力無力。
亦不載口渴與否。

舌胎及小便若何。
何以放膽用溫補。
若痢兼紅白。
腹痛惡心。
面紅汗多。
寒熱大作諸證。

確係暑邪為病。
溫補殊屬反背。
若果能取效。
則的系虛寒。
其細微之知母、石膏。
正如白通加人尿豬膽汁湯耳。
不得牽扯暑邪二字以混之也。
然病經二十餘日。
虛寒證早已亡陽矣。
能待孫公用藥耶。


又考虞天民治婦人疫病。

以三方合為一方。
曰三合湯。
不過於血藥中加寒下藥。
卻是一路。
與混沌湯風馬牛不相及也。
混沌湯之名。

出於白雲集。
乃滑伯仁治陳伯英肺氣焦滿。
而告之曰。
病由多愁善飲。
且殫營慮。
中積痰涎。

外受風邪。
發即喘喝痰咳。
不能自安。
為制清肺泄滿降火潤燥苦辛之劑。
服之既安。
眾詰出何方書。

名何湯散。
伯仁應之曰。
是混沌湯。
然觀其制方之義。
實非混沌。
不似孫公之真混沌也。


又治金達泉瘧兼痢。

日夜四十餘度。
小腹痛甚。
每登廁厠。
汗出如雨。
下迫後重。
小水澀痛。

頭疼口渴。
下午發熱。
天明始退。
左脈浮弦而數。
右軟弱。
中部稍滑。

此內傷飲食。
外感風邪所致。
先與柴苓湯一劑。
小便即清。
不痛。
瘧發時寒多熱少。

晚與人參敗毒散。
去羌、獨。
加葛根、防風、桂枝、白芍。
次日頭痛痢疾俱減。
夜才起三次。
改與補中益氣湯加酒芩、桂枝、白芍。

其夜瘧止。
但微熱。
再改胃風湯。
人參、白朮、桂皮各二錢。
白芍四錢。
酒炒芩連各一錢。

當歸、茯苓、川芎佐之。
炮薑、地榆為使。
服後寒熱殄跡。
夜起一次是糞。
前方減去桂枝。
再三劑而巾櫛出戶矣。


震按此案用方妥當出色。

可以效法。
若王金壇治邑令劉蓉川深秋患瘧而洞泄不止。
欲先去其一為快。
乃用局方雙解飲子。
一服而二病俱愈。
更覺神妙。

是得法於澹寮所謂用藥多一冷一熱半熟半生分利陰陽之義也。
然竊思瘧痢並作。
初起者專用發散如羌、防、柴、葛等。
佐以赤苓、神麯。
見血痢參入歸身、川芎。
右關脈大可加厚朴。

使在腑之邪提並於經而外解。
最為捷法。
倘或不應。
審其挾熱挾寒而用表裡分散之法。
熱者去羌、防。
加芩、連、香薷、滑石。

寒者去柴、葛。
加桂枝、乾薑。
若熱甚者多實證。
風藥不宜矣。
大柴胡湯加黃連、滑石。
寒甚者多虛證。

風藥當戒矣。
真武湯加桂枝、人參。
此仍表裡雙解之法。
至如人參敗毒散、補中益氣湯。
虛證之表藥也。
理中湯、八味丸。

虛證之裡藥也。
表證之虛而挾熱者。
小柴胡湯。
里證之虛而挾熱者。
連理湯。
表證之虛而挾寒者。

麻黃附子細辛湯。
里證之實而挾寒者。
溫脾湯。
以此諸法。
將脈證配合審用。
無不手到成功。

如此條右脈耎弱為虛。
瘧發寒多熱少亦為虛。
故第二劑即用人參。
但汗出如雨。
而於敗毒散去羌、獨。
加桂枝、白芍是矣。
又加葛根、防風。
尚覺太過。



<h2>呃逆</h2>
壺仙翁治鄉進士許崇志病呃逆。

醫以雄黃煙燻其鼻。
倏然目暗。
熱劇甚。
翁診之曰。
此由惱怒傷肝。
肝氣上逆而呃。

經云。
木鬱達之。
投以湧劑。
更為之疏肝平氣。
數服而愈。
所以知崇志病者。

其脈左關沉而弦。
右寸微而數。
沉弦為郁。
微數為熱。
郁不行。
故指為怒氣致呃也。


朱丹溪治一女子。

年逾笄。
性躁味厚。
暑月因大怒而呃逆。
每作一聲。
則舉身跳動。
神昏。

凡三五息一作。
脈不可診。
視其形氣實。
以人參蘆二兩煎飲。
大吐頑痰數碗。
大汗。
昏睡一日而安。


又一老人。

素厚味。
有久喘病。
作止不常。
新秋患痢。
食大減。
數日呃作。
脈豁大。
朱以其形瘦可治。
用參朮湯下大補丸。
至七日而安。


虞天民治一人傷寒。

前醫以補藥治之而發呃逆。
十日後。
邀虞診之。
其脈長而實大。
此陽明內實。
誤補所致。
與大承氣下之。
熱退而呃止。


震按此條呃已十日。

脈長實大。
猶易辨也。
前條之脈豁大。
而用參、術。
何又以黃柏佐之。
豈因其形瘦素厚味為有鬱熱耶。

至如女子因怒至呃。
脈不可診。
止憑形氣之實以施治。
何不用他湧劑。
而用參蘆至二兩。
又豈因其脈未得。
而用湧劑中之補劑。
為穩著耶。


又一人得傷寒證。

七日熱退而呃大作。
舉家彷徨。
虞診其脈。
皆沉細無力。
人倦甚。
以補中益氣湯大劑加薑、附。
一日三帖。
兼灸氣海乳根。
當日呃止。
脈亦充而平安。


呂元膺治餘姚州守郭文煜呃十餘日。

醫以丁、附等療之。
益甚。
呂切其脈。
陽明大而長。
右口之陽數而躁。
乃曰。

此由胃熱致呃。
又以熱藥助其熱。
誤矣。
用竹茹湯。
旋愈。


震按上條之宜用溫補及灸法。

人所共能。
次條之服熱藥而益甚。
合以脈之長大數躁。
宜用大劑白虎。
有下證者。
宜佐以承氣。
若竹茹湯。
恐不濟事。


戴同父治一人。

元氣素虛。
胃口有蓄血。
每食椒姜熱湯。
則呃一二聲。
以人參、生白朮各一兩。
切片。

用䗪蟲醉死絞漿製為末。
入乾漆灰七分。
以米飲丸彈子大。
早暮陳酒細嚼一丸。
終劑而愈。


震按此證較前諸證為難辨。
此方較前諸方為更佳。



<h2>厥</h2>
丹溪治一婦。

病不知人。
稍蘇即號叫數四而復昏。
朱診之。
肝脈弦數且滑。
曰。
此怒火所為。

蓋得之怒而飲酒也。
詰之。
以不得於夫。
每夜必引滿自酌解其懷。
朱治之以流痰降火之劑。
而加香附以散肝分之郁。
立愈。


戴原禮治方氏子婦。

瘧後多汗。
呼媵人易衣不至。
怒形於色。
遂昏厥若死狀。
灌以蘇合香丸而蘇。
自後聞人步之重。

雞犬之聲。
輒厥逆如初。
原禮曰。
脈虛甚。
重取則散。
是謂汗多亡陽。
以參、耆日補之。
其驚漸減。
至浹旬而安。


汪石山治一人年逾七十。

忽病瞀昧。
但其目系漸急。
即閤眼昏懵。
如瞌睡者。
頭面有所觸。
皆不避。

少頃而蘇。
問之。
曰不知也。
一日或發二三次。
醫作風治。
病轉劇。

汪診其脈結止。
蘇則如常。
但浮虛耳。
曰。
此虛病也。
蓋病發而脈結者。

血少氣劣耳。
蘇則氣血流通。
心志皆得所養。
故脈又如常也。
遂以十全大補湯去桂。
加麥冬、陳皮而安。

三子皆庠生。
時欲應試而懼。
注曰。
三年之內。
可保無恙。
越此非予之所知也。
果驗。


江篁南治一婦。

忽如人將冰水潑之。
則手足厥冷。
不知人。
少頃發熱則漸省。
一日二三次。
江診六脈俱微。

若有若無。
欲絕非絕。
此氣虛極之證也。
用人參三錢。
陳皮一錢。
枳殼二分。
人參漸加。
服至六兩。
而愈。


孫東宿治徐中宇之婦。

汗出如雨。
昏昏憒憒。
兩手無所著落。
胸要人足踹之不少放。
少放即昏憒益甚。
氣促不能以息。

少近風則嘔惡暈厥。
與九龍鎮心丹一丸。
服下即稍定。
少間則又發。
始知胸喉中有物作梗而痛。
湯水難入。

即藥僅能吞一口。
多則弗能嚥下。
乃以蘇合香丸與之。
暈厥尋止。
心痛始萌。
昨日六脈俱伏。

今早六部俱見。
惟左寸短澀。
知其痛為瘀血也。
用延胡、桃仁、丹參、丹皮、青皮、當歸、香附。
其夜仍暈厥一次。
由其痛極而然。

再與前方加烏梅、桂枝、赤芍、貝母、人參。
而痛減大半。
乃自云心虛有熱。
頭眩。
加山梔仁。
居常多夢交之證。
近更甚。
以其心虛故也。
人參、丹參、歸、芍、棗仁、酒連、香附、貝母、石斛。
調理全安。


李士材治吳門周復庵。

年近五旬。
荒於酒色。
忽然頭痛發熱。
醫以羌活湯散之。
汗出不止。
昏暈不蘇。

李灸關元十壯而醒。
四君子加薑、桂。
日服三劑。
至三日少康。
分晰家產。
勞而且怒。

復發厥。
李用好參一兩。
熟附二錢。
煨姜十片煎服。
稍醒。
但一轉側即厥。

一日之間。
計厥七次。
服參三兩。
至明日。
以羊肉羹糯米粥與之。
尚厥二三次。

至五日而厥定。
李曰。
今雖痊。
但元氣虛極。
非三載調攝。
不能康也。

兩月之間。
服參四斤。
三年之內。
進劑六百帖。
丸藥七十餘斤。
方得步履如初。


喻嘉言治黃我兼令正。

痰厥。
頻發不痊。
有欲用湧劑及下法者。
喻曰。
驚痰堵塞竅隧。
昏迷不過片向耳。

設以湧藥投之。
痰才一動。
人即暈去。
探之指不能入。
咽之氣不能下。
藥勢與病勢相扼。

轉致連日不蘇。
將若之何。
丹溪云。
懼吐者。
宜消息下之。
是或一道也。

但竅隧之痰。
豈能搜導下行。
徒傷脾氣。
痰愈窒塞。
此法亦不可用。
今三部脈象虛軟無力。

邪盛正衰。
不易開散。
用藥貴有節次矩矱。
蓋驚痰之來始於肝膽。
冬月木氣歸根。
不敢攻治。

但當理脾清肺。
使脾能健運。
肺能肅降。
痰乃下行耳。
今四末腫麻。
氣壅已甚。

須藥餌與飲食相參。
白飯香蔬苦茗。
便為佳珍。
不但厚味當禁。
即粥亦不宜食。
以粥飲之。

結為痰飲。
易易耳。
不但雜食當禁。
即飲食亦宜少減。
以脾氣不用以消穀。
轉用之消痰。

較藥力更捷耳。
其辛辣酒脯及煎爆日曝之物。
俱能傷肺。
並不宜食。
依此調理。
至春月木旺。

才用四君子湯加龍膽草、蘆薈、代赭石、黃連、青黛等藥。
為丸服之。
痰迷之症。
果獲全瘳。
後遂不發。


震按內經仲景所謂厥者。

手足逆冷耳。
故有寒厥熱厥之辨。
今人所謂厥者。
乃暈厥耳。
亦兼手足逆冷。
而其重在神昏若死也。

向來混於一處。
最誤後學。
今只選暈厥。
不選厥逆。
庶幾頭緒稍清。
故丹溪案是怒厥也。

又名肝厥。
戴汪江三案是虛厥也。
孫案是血厥也。
又名薄厥。
李案是虛厥之極。
即脫厥也。
喻案是痰厥。
亦兼怒厥。
法已略備矣。



<h2>痙</h2>
張子和治一婦。

年三十。
病風搐目眩。
角弓反張。
數日不食。
諸醫作驚風風癇治之。
用南星、烏、附等不效。

子和曰。
諸風掉眩。
皆屬肝木。
曲直搖動。
風之用也。
陽主動。

陰主靜。
由火盛制金。
金衰不能平木。
肝木茂而自病故也。
先湧風涎二三升。
次以寒劑下十餘行。
又以䤵針刺百會穴。
出血二杯。
立愈。


虞恆德治一婦。

年三十餘。
身小形瘦。
月經後。
忽發痙口噤。
手足攣縮。
角弓反張。

虞知其去血過多。
風邪乘虛而入。
用四物加羌、防、荊芥。
少加附子行經。
二帖病減半。
六帖全安。


震按子和論痙。

最為妙解。
而法惟汗下。
終嫌粗厲。
如丹溪治少年痘後發痙。
腹痛冷汗。
痛定汗止。

時止時作。
脈弦緊而急。
如真弦狀。
知其極勤苦。
勞倦傷血。
瘡後血愈虛。

風寒乘虛而入。
法當養血散風。
以芎、歸、芍、青皮、鉤藤、陳皮、本草。
再佐桂枝、黃連、木香。
加紅花少許。
此正治也。

予鄉文選司莘之金公勞倦而傷寒發斑。
斑出迎風遽陰。
遂發痙。
手足搐掉。
不時跳躍。
渾身震動。

神欲暈去。
予用牛蒡、天蟲、土貝、荊、防、鉤藤。
不應。
其脈細而弦勁帶數。
乃用虎、膝、歸、芍、生地、鉤鉤、秦艽、荊芥、桑枝。
痙跳減半。

未能全愈。
因思病屬厥陰。
當寒熱並用。
乃以桂枝、羚羊角為君。
仍佐血藥。
加竹瀝、薑汁。
一服而愈。
此實效顰于丹溪。
幸不至學步於邯鄲耳。


一人身熱至六七日。

醫用地黃湯。
遂致身體強硬。
六脈沉伏。
目定口呆。
氣喘不能吸入。
周慎齋曰。

此能呼不能吸。
病在中焦實也。
中焦實。
脾不運耳。
方用遠志、白茯神各一錢。
附子四分。

去白廣皮六錢。
磁石、蘇梗各一錢五分。
沉香二分。
一帖身和。
六帖而安。
蓋脾者為胃行其津液者也。

脾不運則胃陽不行於肌肉。
肌肉無陽。
所以強耳。
醒其脾。
則胃陽通而身和矣。


震按此非痙證。
因身體強硬與痙相似。
故附於此。
觀其議論亦佳。
然不能解其制方之義。



<h2>疝</h2>
羅謙甫治趙運使夫人。

年近六十。
三月間。
病臍腹冷痛。
相引脅下。
痛不可忍。
反覆悶亂。

不得安臥。
乃先灸中庭穴。
在膻中下寸六分陷者中。
任脈氣所發。
灸五壯或二七三七壯。
次以當歸四逆湯。

歸尾七分。
桂、附、茴香、柴胡各五分。
芍藥四分。
茯苓、延胡、川楝各三分。
澤瀉一分。
數服愈。


又治火兒赤憐歹疝氣。

臍腹陣痛。
搐撮不可忍。
腰曲不能伸。
熱物熨之稍緩。
脈得沉小而急。
難經云。

任之為病。
男子內結七疝。
皆積寒於小腸間所致也。
非大熱之劑。
則不能愈。
遂以沉香、附子、川烏、炮薑、良薑、茴香、肉桂、吳茱萸各一兩。

醋丸。
米飲湯下。
名沉香桂附丸。
一日二服。
又間以天台烏藥散。
每服一錢。
熱酒泡生薑湯下。
服此二藥。
旬日良愈。


滑伯仁治一婦。

寒疝。
自臍下上至心。
皆脹滿攻痛。
而脅疼尤甚。
嘔吐煩懣。
不進飲食。

脈兩手沉結不調。
此由寒在下焦。
宜亟攻其下。
毋攻其上。
為灸章門氣海中脘。
服延胡、桂、椒。

佐以茴、木諸香。
茯苓、青皮等。
十日一服溫利丸藥。
聚而散之也。
果效。


震按首案雖云任脈為病。

然臍腹痛引脅下。
實兼厥陰。
其灸中庭穴以治任脈。
當歸四逆湯則治肝病也。
次案脈證俱寒。
自當純用大熱之劑。

但脈沉小而急。
與沉微細軟不同。
是寒實。
非寒虛。
妙在天台烏藥散以逐其寒積也。
只服一錢而送藥引子更佳。

第三案痛且脹。
脈又沉結不調。
亦是積寒實證。
而不進飲食。
元氣亦虛。
故灸法妙極。

艾火能逐寒能壯氣也。
佐以溫通藥。
間以溫利藥。
步伐整齊。
洵為必勝之師。
所謂溫利丸藥。

想即天台烏藥散。
以方中木香、茴香、烏藥、良薑、青皮各五錢。
檳榔兩個。
巴豆七十粒同川楝十個。
以麩炒。
去豆用楝。
取其性而棄其質。
如用火攻仍不延燎也。


丹溪曰。

余壯年啖柑橘過多。
積成飲癖。
在右肋下。
因不復啖。
一日。
山行大勞。

飢渴。
遇橘芋食之。
橘動舊積。
芋復滯氣。
即時右丸腫大。
寒熱交作。

因思脾肺皆主右。
故積飲滯氣下陷。
太陰陽明之經筋俱傷。
其邪從而入於囊中。
著在睪丸而為腫脹。
戴人有言。

病分上下治。
同是木鬱為疝。
在下則不可吐。
必當從下引而竭之。
然竊念病有不同。
治可同乎。

今以飢勞傷脾。
脾氣下陷。
必升舉之。
則胃氣不復下陷。
積乃可行。
若用藥下之。

恐重陷胃氣也。
先服調胃藥一二帖。
次早注神使氣至下焦嘔逆而上。
覺肋下積動到中焦。
則吐而出之。
吐後㿗腫減半。

次早復吐。
吐後和胃氣。
疏經絡。
二三日愈。
凡用此法治酒傷與飲水注右丸腫者。
大效。


震按此條向因名醫類案脫落兩行。

以致文理不貫。
看不明白。
今從原本全錄。
始服其議論大有妙理。
其法注神使氣至下焦走肋下。
較之子和用藥以吐者。

險夷殊別矣。
及讀景岳全書。
記其尊人壽峰公吐法。
每於五鼓睡醒時。
徐徐嚥氣。
因作噯以提之。

氣有不充。
則嚥氣為噯。
隨咽隨提。
痰涎必隨氣而至。
吐後或至唇腫咽痛。
但以涼水一二口漱咽解之。

吐畢。
早膳悉屏五味。
但用淡粥一二碗。
以養胃中清氣。
自四旬之外。
絕不用酒。

每月行吐法二三次。
六旬之外。
則一月或半月必吐一次。
用此法四十餘年。
愈老愈健。
若遇疾病。

無論表裡虛實。
絕不服藥。
但一行吐法。
無不即日盡卻。
壽至八旬之外。
猶能登山。

及燈下抄錄古書讀之。
不禁躍然。
彼子和之獨聖茶調。
遜此和平多矣。
然竊思陽明胃脈。
下行為順。
若吐則上逆。
頻吐理當損壽。
何反益壽。
殊未敢信。


一人病後飲水。

病左丸痛甚。
灸大敦。
以摩腰膏摩囊上。
上抵橫骨。
炙溫帛覆之。
痛即止。
一宿腫亦消。


震按此條無甚妙義。
然其法頗佳。
可以備用。


汪石山治一人。

年二十餘。
因水中久立過勞。
病疝痛。
痛時腹中有磊塊。
起落如滾浪。
其痛尤甚。

診之脈皆細弦而緩。
按之似澀。
曰。
此血病也。
考之方書。
疝有七。

皆不宜下。
所治多是溫散之藥。
以氣言也。
茲宜變法治之。
乃用小承氣加桃仁下之。
其痛如失。

三日復作。
比前加甚。
脈之輕則弦大。
重則散澀。
思之莫得其說。
問曾食何物。

曰。
食雞蛋二枚而已。
曰。
得之矣。
令以指探吐。
出令盡。
痛解矣。


一兒六歲。

陰囊脹大如盞。
莖皮光腫如泡。
一醫為之滲濕行氣。
不效。
汪診視。
脈皆濡緩。

曰。
脈緩無力者。
氣虛也。
經云。
膀胱者。
津液之府。

氣化則能出焉。
氣虛不足。
無能運化而使之出矣。
宜升陽補氣可也。
遂以補中益氣湯。
去當歸、柴胡。
加茯苓、牛膝。
二帖囊皺腫消。
三帖全愈。


震按此二條乃憑脈斷病之正法。

前案以弦澀斷為瘀血。
後案以濡緩斷為氣虛。
應手取效。
皆得力於指下也。
前案變溫散為寒下。
後案去歸、柴。

加苓、膝。
是其學問高處。
但前案三日復作。
而歸咎於雞蛋二枚。
恐未確也。
其痛解之功。
又在吐法耳。


祠部黃新陽公夙有脾泄。

便血。
腳痛。
六脈滑數。
曾用酒煮黃連為君。
佐以參、術等。
而泄血止。

越年餘。
患狐疝。
晝出囊中。
夜臥入腹。
不時疼痛。
吳心所投以虎潛丸、還少丹而愈。
此始為熱中。
久為寒中。
藥物寒熱迥別而俱效。
久病從虛治也。


震按葉先生云。

子和法中。
原有虎潛諸論。
後醫棄置不用。
今觀此案。
後醫亦有用之者矣。
惟是指南疝疾門集案甚少。

而方法甚多。
取材既富。
運用又巧。
更不可及。
余鄉萬楓江先生。
乃蓮幕老名宿。

年近七旬。
忽患㿗疝。
自檢古方中三層茴香丸。
恪遵其法服一月。
而病全愈。
以是知古方每有不可思議之妙。
豈獨虎潛丸哉。


常州尹文輝。

嗜火酒能五斤。
五月間。
入閩中。
溪水驟漲。
涉水至七里。
覺腹痛甚。

半月後。
右丸腫大。
漸如斗形。
閩中醫者。
與肝經之劑。
乃溫熱之品。

半載無功。
歸而就商於李士材。
李曰。
嗜火酒則濕熱滿中。
涉大水則濕寒外束。
以胃苓湯加梔子、黃柏、枳殼、茴香。
十劑而略減。
即以為丸。
服至十五斤。
全安而不發。


震按此案若用三層茴香丸。
必不妥。
觀李公之講病。
益信醫貴變通也。
後案亦純正可法。


文學駱元賓。

十年患疝。
形容枯槁。
士材視之。
左脅有形。
其大如臂。
以熱手握之。

瀝瀝有聲。
甚至上攻於心。
悶絕者久之。
熱醋熏炙方蘇。
曰。
此經所謂厥疝也。

用治疝當歸四逆湯。
半月積形漸小。
更以八味丸間服。
半載不輟。
積塊盡消而不復發矣。


盧不遠治陳孟杼之父。

六月自山東邸中受寒起。
尚淹淹未王也。
至次年二月。
忽小腹與腰急痛。
即令人緊挽外腎。
稍松便欲死。

盧曰。
此小腸府病也。
經云。
小腸病者。
腰脊控睪而痛。
乃以羌活入太陽小腸。

佐黃柏、茯苓、肉桂等。
並刮委中穴。
痛立止。
但足軟。
盧曰。
病因六月傷寒。

太陽有所未盡。
故入府而痛作。
原以寒邪鬱火。
仍需夏時則火力全而血脈通。
邪始去也。
果至五月天熱。
身發紫斑。
有汗至足而始健。


震按此案引經以證病。
並不牽強。
其用藥及刮法俱佳。
至因足軟而溯病情之源流。
真大有會心處。


喻嘉言治封翁胡養沖少腹有疝。

形如雞卵。
數發以後。
漸大而長。
從少腹墜入睪囊甚易。
返位甚難。
下體稍受微寒即發。

發時必俟塊中冷氣漸轉暖熱。
始得軟溜而縮入。
否則如臥酒瓶於胯上。
半在少腹。
半在睪囊。
堅硬如石。

其氣迸入前後腰臍各道筋中。
同時俱脹。
上攻入胃。
大嘔大吐。
上攻巔頂。
戰慄畏寒。

喻曰。
是為地氣上攻。
元會運世。
論戌亥所以混茫者。
由地氣之混於天也。
以大劑參、附、薑、桂。

急驅陰氣。
呱呱有聲。
從大孔而出。
立時痊愈。
後仍舉發。
更醫服十全大補湯。

二十餘劑不效。
喻曰。
凡孕婦病傷寒者。
不得已而用麻、桂、硝黃等藥。
但加入四物。
則萬藥即不能入胞而傷胎。

豈欲除塊中之邪。
反可用四物護之乎。
即四君亦元老之官。
不可以理繁治劇。
必須薑、桂、附子之猛。
始剋制伏陰邪。

但悍烈之性。
似非居恆所宜服。
發時服之。
亦有口乾舌苦之患。
而堅塊遠在少腹。
又漫無平期。

於此議治。
當先以薑、桂、附子為小丸。
曝令乾堅。
然後以參、術厚為外廓。
俾喉胃間知有參、術。
不知有薑、桂、附子。
遞送達於積塊之所。
猛烈始露。
庶幾堅者削。
而窠囊可盡空也。


震按西昌此說。

似是而非。
外廓之藥。
包其猛烈之藥。
使不犯咽膈則可。
若到胃中必須消化。
方能以藥性達於病所。

若使不化。
則入腸瀉出矣。
豈有到小腹胯間而後化之理哉。
其說本於呂元膺紫雪裹理中丸法也。
但彼以紫雪治喉中之熱。
理中治中焦之寒。

亦謂藥入中焦即化耳。
熱藥冷服。
同此義也。
白通湯加人尿豬膽汁。
以其陰盛格陽。
而用陰藥為嚮導。

豈可引作外廓之證哉。
硃砂、青黛為衣。
亦借其色為心肝二經之嚮導。
豈竟護送此藥到心肝哉。
故節刪其說而錄之。



<h2>氣衝</h2>
汪石山治蕭師訓。

年逾五十。
形肥色紫。
氣從臍下逆沖而上。
睡臥不安。
飲食少。
精神倦。

汪診之。
脈皆浮濡而緩。
曰。
氣虛也。
問曰。
丹溪雲氣從臍下起者。

陰火也。
何謂氣虛。
汪曰。
難執定論。
丹溪又云。
肥人氣虛。

脈緩亦氣虛。
今據形與脈。
當作氣虛論治。
遂以參、耆為君。
白朮、白芍為臣。
歸身、熟地為佐。

黃柏、甘、陳為使。
煎服十餘帖。
稍安。
彼以胸膈不利。
陳皮加作七分。
氣衝上。
仍守前方。
月餘而愈。


震按此條仍合丹溪二說同用之。

非專主氣虛也。
惟汪公於濡緩脈。
多以參、耆加麥冬、黃柏。
不加附子。
想系一生得手處。
至如陳皮加作七分。

氣即衝上。
此尤氣虛之顯然者。
前方可操券取效也。
竊憶生平治氣衝證。
用熟地、歸、杞、牛膝、紫石英、胡桃肉、坎氣、青鉛等藥而愈者。
不計其數。

又有用腎氣丸而愈者。
用大補陰丸、三才丸而愈者。
總不出丹溪之訓。
惟一陸姓書生。
形瘦。
飲食如常。

別無他病。
而氣自臍下上衝。
始僅抵胸。
後漸至喉。
又漸達巔頂。
又漸從腦後由督脈及夾脊兩傍而下。

又漸至腿踝足心。
仍入少腹。
再復上沖。
其沖甚慢。
約一年而上下周到。
穀食遞減。

肌肉愈削。
共兩年半而其人方死。
凡溫涼補瀉。
靡藥不嘗。
針灸祝由。
無法不試。

震固不能愈之。
而就醫於吳門葉薛兩先生。
亦無寸效。
此種病。
恨不遇張戴人喻西昌周慎齋諸公。
聽其議論以開茅塞也。

又按魏志華佗傳。
載一士大夫不快。
佗曰。
君病深。
當破腹取。
然君壽亦不過十年。

病不能殺君。
忍病十歲。
壽俱當盡。
不足故自刳裂。
士大夫不耐痛癢。
必欲除之。

佗遂下手。
所患尋瘥。
十年竟死。
震讀此益慨然於朮之疏也。
設華公遇此陸生。
即早知其十年後以氣衝證壽當盡矣。
何藥之能為。


馬元儀治袁玉行。

小腹厥氣上衝。
即吐。
得飲則吐愈甚。
諸藥不效。
馬診之。
兩脈虛澀。

右尺獨見弦急。
此下焦濁氣上勝。
則胸中陽氣不布。
故飲入於胃。
上壅而不下達。
宜通其地道。
用調胃承氣湯。
下宿穢甚多。
繼漸培中氣而愈。


震按凡病皆有虛實。

勿謂氣衝證皆系陰虛氣虛也。
故選此條。
別開一例。
然必是暴病或便秘。
乃從右尺脈印其機耳。
昔年曾與杜良一先生治下焦腎虛。

上焦氣衝者。
杜用六味地黃湯。
合五磨飲子去木香。
以汁和服而效。
又一新翻式樣也。



<h2>眩暈</h2>
喻嘉言治吳添官生母。

時多暴怒。
以致經行復止。
秋間漸覺氣逆上厥。
如畏舟船之狀。
動輒暈去。
久久臥於床中。

時若天翻地覆。
不能強起。
百般醫治不效。
因用人參三五分。
略寧片刻。
最後日服五錢。

家產費盡。
病轉凶危。
大熱引飲。
腦間有如刀劈。
食少瀉多。
已治木。

無他望矣。
姑延喻診。
喻曰。
可治。
凡人怒甚。
則血菀於上。

而氣不返於下。
名曰厥巔疾。
厥者。
逆也。
氣與血俱逆於高巔。
故動輒眩暈也。

又以上盛下虛者。
過在少陽。
少陽者。
足少陽膽也。
膽之穴皆絡於腦。
鬱怒之火。

上攻於腦。
得補而熾。
其痛如劈。
同為厥巔之疾也。
風火相煽。
故振搖而熱蒸。

木土相凌。
故艱食而多瀉也。
於是會內經鐵落鎮墜之意。
以代赭石、龍膽草、蘆薈、黃連之屬。
降其上逆之氣。
以蜀漆、丹皮、赤芍之屬。

行其上菀之血。
以牡蠣、龍骨、五味之屬。
斂其浮游之神。
最要在每劑藥中。
生入豬膽汁二枚。
蓋以少陽熱熾。

膽汁必干。
亟以同類之物濟之。
資其持危扶顛之用。
病者藥一入口。
便若神返其舍。
忘其苦口。

連進十數劑。
服豬膽二十餘枚。
熱退身涼。
飲食有加。
便瀉自止。
始能起床行動數步。

然尚覺身輕如葉。
不能久支。
喻恐藥味太苦。
不宜多服。
減去豬膽及蘆、龍等藥。
加入當歸一錢。
人參三分。
薑、棗為引。
平調數日而全愈。


喻嘉言診金道賓之脈。

左尺和平。
右尺如控弦。
如貫索。
上衝甚銳。
喻曰。
是病枝葉未有害。

本實已先撥。
必得之醉而使內也。
曰誠有之。
但已絕欲二年。
服人參斤許。
迄今諸無所苦。

惟閉目轉盼。
則身非己有。
恍若離魂者然。
不識可治與否。
喻曰。
夫人生之陰陽。

相抱而不脫。
故陽欲上脫。
陰下吸之則不脫。
陰欲下脫。
陽上吸之則不脫。
惟大醉後大犯房勞。

五臟翻覆。
百脈動搖。
二氣乘之脫離。
有頃刻殞於女身者。
病之得有今日。
猶幸也。

但真陽不能潛藏。
常欲飛騰泄越耳。
治之之法有三。
以澀固脫。
以重鎮怯。
以補理虛。

更佐以介類沉重下伏之物。
引之潛降。
使真陽復返其宅。
凝然與真陰相戀。
再用大封大固之法。
可以收功。

經云。
陽者親上者也。
陰者親下者也。
故凡上脫者。
妄見妄聞。
有如神靈。

下脫者。
不見不聞。
有如聾瞶。
上脫者。
身輕快而汗多淋漓。
下脫者。

身重著而肉多青紫。
昔有新貴人。
馬上揚揚得意。
未及回寓。
一笑而逝者。
此上脫也。

又有人寢而遭魘。
身如被杖。
九竅出血者。
此下脫也。
是病始於溺情。
繼以縱欲。
必須大奪其情。
永積其精。
再加千日之把特。
乃不為倏然之上脫矣。


〔附〕一人忽覺自形作兩。

並臥。
不別真假。
不語。
問亦無對。
乃離魂也。
用硃砂、人參、茯苓濃煎服。
真者氣爽。
假者即化。


松陵貢士吳友良。

年逾古稀。
頭目眩暈。
服補中益氣湯。
始用人參一錢。
加至三錢。
遂痞滿不食。

坐不得臥。
三晝夜喃喃不休。
石頑往候。
見其面赤。
進退不常。
左頰聶聶瞤動。

診其六脈皆促。
或七八至一歇。
或三四至一歇。
詢其平昔起居。
云是知命之年。
便絕欲自保。

飲啖自強。
此壯火爍陰。
而兼肝風上擾之兆。
與生料六味。
除去茱萸。
易入鉤藤。

大劑煎服。
是夜即得酣寢。
其後或加鱉甲。
或加龍齒。
或加棗仁。
有時忘動怒火。

達旦不寧。
連宵不已。
則以秋石湯送靈砂丹。
應如桴鼓。
盛夏酷暑。
則以小劑生脈散代茶。
後與六味全料。
調理至秋而安。


震按眩暈有實有虛。

如壯盛人實痰實火脈滑大有力者。
二陳、芩、梔。
不噁心者。
用酒製大黃二三錢。
或加入。
或為末茶調下。

如肥白人痰多氣虛脈濡大或細軟者。
六君加耆、附。
又內經謂諸風掉眩。
皆屬肝木。
故因於外風者。
二陳加荊、防、鉤藤、天麻。

因於內風者。
即類中之漸。
宜虎、膝、牡蠣、枸杞、首烏、桑葉、菊花、生地、人參。
戴復庵曰。
頭腦挾風。
眩暈之甚。

抬頭則屋轉。
眼常黑花。
如見有物飛動。
或見物為兩。
宜大追風散。
或秘旨正元散加鹿茸。

不效。
一味鹿茸。
每服五錢。
酒煎去渣。
入麝少許。
蓋鹿之陽氣鍾於頭。

故以類相從也。
此即就風之一端而有虛實之分也。
若在夏月有冒暑而眩暈者。
又不得概從風治。
夫肝為風木之臟。
故內經以眩暈專責之肝。

若腎水虧少。
肝枯木動。
復挾相火。
上踞高巔而眩暈者。
近時最多。
董載臣曰。

婦人患此更多。
宜逍遙散為主。
輕則合四物。
重則合六味加黃連。
極有效驗。
他如晨暈屬陽虛。

昏暈屬陰虛。
亦辨證之大旨。
未可據以為準。
今所選三案。
原不越乎諸法。
而議論卓犖。
方藥巧妙。
實能駕乎諸法。
原本類案所載者不及也。



<h2><span class="orange">卷四</span></h2>

<h2>虛損</h2>
羅謙甫治建康道周卿子。

年二十三。
至元戊寅春間。
病發熱肌肉消瘦。
四肢困倦。
嗜臥。
盜汗。

大便溏多。
腸鳴。
不思飲食。
舌不知味。
懶言。
時來時去。

約半載余。
羅診脈浮數。
按之無力。
正應浮脈歌云。
臟中積冷營中熱。
欲得生津要補虛。

先灸中脘。
乃胃之紀也。
使引清氣上行。
肥腠理。
又灸氣海。
使生髮元氣。

滋榮百脈。
長養肌肉。
又灸三里。
乃胃之合穴。
亦助胃氣。
撤上熱使下於陰分。

以甘寒之劑瀉火熱。
佐以甘溫養其中氣。
又食粳米羊肉之類。
固其胃氣。
戒以慎言語。
節飲食。

懲忿窒欲。
病日減。
數月後。
氣得平復。
逮二年。
肥甚倍常。

或曰。
世醫治虛勞病。
多用苦寒之劑。
君用甘寒。
羊肉助發熱。
人皆忌之。

而君反令食。
何也。
羅曰。
內經云。
火位之主。
其瀉以甘。

藏氣法時論云。
心苦緩。
急食酸以收之。
以甘瀉之。
瀉熱補氣。
非甘寒不可。

若以苦寒瀉其土。
使脾土愈虛。
火邪愈甚矣。
又云。
形不足者。
溫之以氣。

精不足者。
補之以味。
勞者溫之。
損者益之。
補可去弱。
人參、羊肉之類是也。
人參能補氣虛。
羊肉能補血虛。
食羊肉何疑耶。


震按羅公治總管史侯男便血。

乃運使崔君長子心脾痛。
皆灸此三穴。
所講灸穴之義亦同。
想其以此取效多矣。
柳公度言。
予舊多病。

常苦氣短。
因灸氣海。
氣遂不促。
自是每歲須一二次灸之。
以氣怯故也。
合觀兩家之說。

則虛損病用藥難效。
莫如用灸。
扁鵲新書載紹興間。
有步卒王超。
本太原人。
後入重湖為盜。

年至九十。
精彩腴潤。
能日淫十女不衰。
岳陽民家多受其害。
後被擒。
臨刑。

監官問曰。
汝有異術。
信乎。
曰無也。
惟火力耳。
每夏秋之交。

即灼關元千炷。
久久不畏寒暑。
累日不飢。
至今臍下一塊。
如火之暖。
豈不聞土成磚。

木成灰。
千年不朽。
皆火之力也。
死後。
刑官令剖其腹之暖處。
得一塊非肉非骨。

凝然如石。
即艾火之效。
故云。
保命之法。
灼艾第一。
竊思灼艾而至千炷。
惟能忍人之所不能忍。
斯能為人之所不能為耳。
亦殊難矣。


丹溪治一老人。

七十九歲。
頭目昏眩而重。
手足無力。
吐痰相續。
左脈散大而緩。
右脈緩大不及左。

重按皆無力。
飲食略減而微渴。
大便四日始一行。
醫投風藥。
朱曰。
若用風藥。

至春必死。
此大虛證。
宜大補之。
以參、耆、歸、芍、白朮、陳皮濃煎。
下連柏丸三十粒。
服一年後。
精力如丁年。
連柏丸用薑汁炒。
薑汁糊丸。


震按脈緩大。

重按無力。
參、耆、術是矣。
連柏丸何耶。
豈以其微渴大便四日一行耶。
或以脈緩大為熱耶。


又治一人。

肥大蒼厚。
因厚味致消渴。
投寒涼藥。
愈後。
吃黃雌雞滋補。
約至千隻。

患膈滿嘔吐。
醫投丁、沉、附子之劑。
百帖而愈。
值大熱中。
尚惡風。
怕地氣。

乃堆糠鋪簟蔽風而處。
動止呼吸言語皆不能。
丹溪診之。
脈四至。
浮大而虛。
此內有濕痰。

以多服燥熱藥。
致氣散血耗。
當夏令。
去當死。
賴色蒼厚。
胃氣尚在。

以參、耆、術熬膏。
煎淡五味子湯。
入竹瀝調服。
三日諸證悉除。
令其絕肉味。
月餘平復。

因多啖雞卵。
患胸腹膨脹。
自用二陳湯加香附、白豆蔻。
其滿頓除。
乃令絕肉味。
勿藥自安。


震按動止呼吸言語皆不能。

其虛象尚易視。
熱天畏風怕地氣。
脈又四至。
人必仍視為寒矣。
丹溪斷為濕痰者。
蓋推前因之食雞千隻膈滿嘔吐而悟之。

至謂虛寒之象。
以多服燥熱藥氣散血耗所致。
見識高人百倍。
用參、耆、術煎膏。
與脈浮大而虛恰合。
其消痰藥只用一味。

妙絕。
淡五味子湯送者。
五味以收其氣之散。
淡則味薄。
兼濡其血之耗也。
且用於暑月為更宜。
究因選藥。
巧不可及。
令絕肉味善後。
尤佳。


吳球治一貴宦。

年七十。
少患虛損。
好服補劑。
一日事不遂意。
頭目眩暈。
精神短少。

遂告醫以居常多服人參。
其效甚速。
乃競用人參熟地湯藥。
及固本丸並進。
反加氣急。
吳診其脈大力薄。

兼問病情。
因得之曰。
先生歸休意切。
當道苦留。
抑鬱而致病耳。
醫者不審同病異名同脈異經之說。

氣鬱而概行補藥。
所以病日加也。
宦者曰。
斯言深中予病。
竟用四七湯數劑寬快而愈。


震按此老原系虛證。

後之加劇者。
由於郁耳。
用補而病轉增。
自當尋其別因。
只緣脈大力薄。
仍屬虛脈。
故須問而知之也。


虞恆德治一人。

年三十歲。
三月間。
房事後乘馬渡河。
遇深淵沉沒。
幸馬健無事。
連濕衣行十五里抵家。

次日憎寒壯熱。
肢節煩疼。
似瘧非瘧之狀。
醫作虛證治而補氣血。
月餘不效。
更醫作瘵治。

用四物加知、柏、地骨皮之類。
及大補陰丸倍加紫河車。
服至九月。
反加滿悶不食。
顧乳嫗日飲乳汁四五杯。
粒米不食。

虞診視六脈皆洪緩。
重按若牢。
右手為甚。
虞作濕鬱治。
用平胃散倍加蒼朮、白朮、苓、半、川芎、香附、木通、砂仁、羌、防。
加姜煎服。

黃昏一帖。
一更時又一帖。
至半夜。
遍身發紅丹如癮疹。
片時遂沒而大汗。
即食稀粥二碗。

由是諸病皆減。
能食。
仍與前方服三帖。
後以茯苓滲濕湯倍加白朮。
服二十帖而安。


震按溺水不換濕衣。

又值遠途。
次日即病。
何至遂以虛損治。
蓋庸醫著眼在房事後耳。
延至半年。
病勢益重。
而其脈仍非虛損脈。
故以濕鬱治即愈。
合上二案並觀之。
可見病因亦不得不講。


汪石山治一人。

年逾三十。
神色清減。
初以傷寒過汗。
嗣後兩足時冷。
身常惡寒。
能食易飢。

日見消瘦。
頻頻夢遺。
筋骨疼痛。
久臥枕榻。
醫用滋陰降火罔效。
汪視左脈浮虛而緩。

右脈浮弦而緩。
乃曰。
足冷身寒。
是陽虛之驗。
又汗多亡陽。
奈何以陰虛治。

食則易飢者。
非陰虛火動也。
蓋脾胃以氣為主。
氣屬陽。
脾胃之陽已虛。
又瀉以苦寒屬陰之藥。

故陽愈虛而內空竭。
須假穀氣以扶助之。
是以易飢而欲食。
雖食亦不生肌肉也。
經曰。
飲食自倍。

腸胃乃傷。
又曰。
飲食不為肌膚。
其此之謂歟。
夢遺亦非特陰虛。
經曰。

陽氣者。
精則養神。
柔則養筋。
今養氣虛不能養神。
則夢寐弗寧而神弗藏於心。
不能養筋。

則筋骨疼痛而魂弗藏於肝。
神魂失所。
安得不遺乎。
經曰。
氣固形實。
陽虛則不能固。

而精門失守。
此遺之所以頻而不禁也。
經曰。
腎者胃之關也。
今若助陽以使其固。
養胃以守其關。

何慮遺之不止。
乃以參、耆各二錢。
白朮一錢。
甘草五分。
枳實、香附、山楂、韭子各五分。
煎服半載。
隨時令寒暄升降。
而易其佐使。
遂全安。


震按以上諸案。

皆與今之所謂損怯者不同。
故亦無用滋陰潤肺藥者。
下條則全似今之損怯。
而用藥卻平正可法。
又一人年逾三十。
質弱而色蒼。

初覺右耳時或冷氣呵呵如箭出。
越兩月餘。
左耳氣出如右。
早則聲啞。
胸前有塊攢熱。
晨後聲啞稍開。

攢熱暫息。
少間攢熱復爾。
或嗽惡酸水。
小溲頻赤。
大便溏泄。
雖睡熟。

亦被嗽而寤。
噦惡二三聲。
胸腹作脹。
頭腦昏痛不堪。
時或發熱。
渾身疼痛。

天明前證少息。
惟攢熱勿休。
且近來午後背甚覺寒。
兩腿麻冷。
用參二錢五分。
茯苓、門冬、白朮各一錢。
黃連、甘草、枳實各五分。
貝母、歸身各一錢。
白芍八分。
煎服尋愈。


江應宿治祁門人周三。

年近三十。
潮熱咳嗽咽啞。
診之。
六脈弦數。
周故以酒豪。
先年以醉後嘔血數升。

遂咳不止。
百治不應。
肌食遞減。
煩躁喘滿。
江與四物換生地。
加貝母、丹皮、麥冬、五味、阿膠煎服。

加蔗漿一小杯。
薑汁少許。
嗽漸止。
食少。
再加白朮、茯苓、人參。
食漸進。

夜噙太平丸。
晨服六味合生脈。
加枸杞為丸。
兩月嗽止。
半年肥白如初。


震按此條純是今人治損怯法。
兩月嗽止。
半年全愈。
亦頗有之。
但不能盡如是耳。


李士材治福建何金陽令郎。

患虛損夢遺盜汗。
羸頓已極。
檢其所服。
以四物、知、柏為主。
芩、連、二冬為加減。
診其脈大而數。

按之極軟。
李曰。
中氣大寒。
反為藥苦矣。
乃以歸脾湯。
入肉桂一錢。

人參五錢。
當晚得熟寐。
居十日而汗止精藏。
更以還少丹兼進。
補中益氣間服。
一月而瘥。


震按脈大而數。

按之極軟。
誠宜溫補矣。
然用溫補。
得數脈退則愈。
數脈不退則仍不愈也。
亦惟大而數。

按之極軟。
故可溫補。
若細而數。
按之極軟。
死期已近。
溫補何益也。


又治刑部主政唐名必。

勞心太過。
因食海鮮吐血。
有痰。
喉間如鯁。
日晡煩熱。
喜其六脈不數。

惟左寸澀而細。
右關大而軟。
思慮傷心脾也。
以歸脾湯大料。
加丹皮、麥冬、生地。
二十劑而證減六七。
兼服六味丸三月。
遂不復發。


吳門張飲光發熱乾咳。

呼吸喘急。
服蘇子降氣。
不應。
服八味丸。
喘益急。
迎士材視之。

兩頰俱赤。
六脈數大。
曰。
此肺肝蘊熱也。
以逍遙散用牡丹皮一兩。
苡仁五錢。

蘭葉三錢。
連進二劑而喘頓止。
以地黃丸料用麥冬、五味煎膏。
及龜膠為丸。
至十斤而康。


震按上條於左寸右關。

得其病因。
此條以服溫納不應。
悟其病因。
上條喜脈之不數。
此條喜脈之數大。
蓋二人俱系新病。
一虛一實。
尚易辨耳。


又曰。

南都許輪所孫女。
吐血痰嗽。
六月診之。
兩尺如爛綿。
兩寸大而數。
余謂金以火為仇。

肺不浮澀。
反得洪大。
賊脈見矣。
秋令可憂。
八月初五復診之。
肺之洪者變為細數。

腎之軟者變為疾勁。
余曰。
歲在戊午。
少陰司天。
兩尺不應。
今尺當不應而反大。

寸當浮大而反沉細。
尺寸反者死。
肺至懸絕。
十二日死。
計其期。
當死於十六日。

然能食者過期。
況十六十七二日。
皆金未遽絕也。
十八日交寒露。
又值火日。
經曰。

手太陰氣絕。
丙日篤。
丁日死。
言火日也。
寅時乃氣血注肺之時。
不能注則絕。

必死於十八日寅時矣。
輪所以其能食。
未深信也。
至十八。
果未曉而終。


震按此真入理深談。
粗心者那得如是通盤打算。


侍御馮五玉令愛。

發熱咳嗽。
已及半載。
十月間。
吐鮮血甚多。
每日只食稀粥一盞。
大肉消陷。

大便溏泄。
沉困著床。
脈來七至。
李曰。
法在不救。
人所共知。

若能惟余是聽。
不為旁撓。
可救十中之一。
每帖用人參五錢。
桂、附各一錢。
耆、術三錢。

歸、芍二錢。
陳皮一錢。
日投三帖。
約進七十劑。
及壯水丸三斤。
而後起於床。
又三月而飲食如舊矣。


震按昔賢治虛勞。

每以參、朮、桂、附奏奇功。
遂詆丹溪滋陰藥不可用。
深斥苦寒之非。
此亦矯枉過正。
余親見吐血能進人參者。
日服二三錢。

甚相安。
不旋踵而血仍吐。
益加參。
亦復吐。
不半年死。
又見以參湯送八味丸者。

初若效。
後則咽痛熱甚。
不得不停矣。
上條乃必死之證。
而用參五錢。
桂、附各一錢。

日進三帖。
殊難信。
然能日進三帖。
至七十劑。
庶不死耳。


孫東宿治張子心弱冠病瘵。

其證咳嗽。
下午熱從兩足心起。
漸至頭面。
夜半乃退。
面色青。
形羸氣促。

交睫即夢遺。
奄奄一息。
孫診其脈。
左寸短弱。
右關略弦。
余皆洪大。

因許可治。
病者曰。
醫皆謂火起九泉者死。
大肉盡削者死。
咳嗽加汗者死。
脈不為汗衰者死。

況當夏令。
肺金將絕。
先生獨言可治。
何也。
孫曰。
證雖危。

色聲脈三者尚有生意。
兩顴不赤。
心火未焚也。
聲音不啞。
肺金未痿也。
耳輪不焦。

腎水未涸也。
據面青者憂疑不決。
左寸短者心神不足。
關略弦者謀為不遂。
必因志願高而不稱其心。
謀為而不遂其欲。

殆心病。
非腎病也。
經曰。
色脈相得者生。
故許可治。
病者恍然曰。

是矣。
予因星士決上科必售。
予仍落第。
而同窗者中。
故怏怏至此。
今亦忘其病源矣。

乃為定方。
以人參、棗仁、龍骨為君。
丹參、石斛、貝母、麥冬、五味子為臣。
山梔、香附為佐。
二十帖而病起。
丸方則人參、麥冬、五味、熟地、枸杞、龜板、茯苓。
蜜丸。
服三月而精神健。
肌肉充矣。


震按此條辨證甚佳。
所謂是心病非腎病者。
亦緣脈洪大不細數耳。


東宿云。

金良美年十八。
患咳嗽吐紅。
下午潮熱。
夢遺。
市醫進四物湯加二冬、知、柏等。
治半年。

反加左脅脹疼。
不時側臥。
聲音漸啞。
飲食輒噁心。
肌肉大削。
六脈俱數。

醫告技窮。
因就予治。
觀其面色白。
又隱隱有清氣夾之。
兩足痿弱無力。
予曰。

此證氣虛血熱。
而肝脈甚弦。
弦則木氣太旺。
脾土受虧。
不能統血。
始殆怒氣所觸。

繼為寒涼之劑所傷。
以致飲食噁心。
肌肉瘦削。
書云。
脾胃一虛。
肺氣先絕。

以肺金不足。
則肝木愈無所制。
濁痰瘀血凝於肺竅。
故咳嗽聲啞。
滯於肝葉。
故左脅不能貼席而臥。

病勢危矣。
喜在青年。
猶可措手。
因急用人參二錢。
鱉甲五錢。
白朮、白芍、陳皮、茯苓、通草、貝母各一錢。

甘草、丹皮各七分。
桔梗五分。
計三十帖而咳嗽潮熱俱減。
聲音清。
左脅可臥。
後以大造丸調理。

全安矣。
因囑之曰。
病愈雖可喜。
而弦脈未退。
切忌惱怒及勞心勞力之事。
若勞怒相觸。

血來必不能御也。
此後精神日旺。
肌體豐肥。
六年無事。
一日因結算勞心。
加以大怒。

則血如泉湧。
頃刻盈盆。
上唇黑腫。
汗出淋漓。
急請予診。
脈亂無倫。

渠語近侍欲大解。
予曰。
此死徵也。
陰陽乖離矣。
即辭出。
未離門而氣絕。


震按此條治法亦淺近。

而講聲喑難側眠。
頗有妙解。
且愈已六年。
因勞怒復發而死。
可謂不善養生者之鑑戒。


周慎齋治一女。

吐血發熱。
熱甚而喘。
用生脈散。
熱更甚。
脈或大或小。
或緊或數。

或浮或澀。
改變不常。
知其脾陰虛而脈失信也。
脈者血之府。
脾統血。
血枯故改變不常耳。

用保元湯。
加北味、山藥、枸杞、白茯。
人參重用至五錢。
二帖效。
二十帖愈。


震按脾陰虛而脈失信。

亦為脈之不常尋一別解耳。
所難者吐血發熱且喘。
服生脈散熱更甚。
幾與張飲光之服八味而喘益急。
貴宦之服參地固本丸而反加氣急。
病情相類矣。
慎齋指為脾血枯故脈改變。
乃不用補血而重用人參。
其不因熱之更甚致疑生脈之誤。
非識力兼到者能乎。


僧慎柔云。

丹徒王盛之。
年三十餘。
六脈俱九至。
外證則咳嗽面赤。
懶言怕鬧。
時病已年半。

從前苦寒之劑。
不記數矣。
此真氣已虛而脈數也。
經云。
數則元氣虛。
數則脾氣虛。

又云。
數則有熱而屬虛。
是皆不足之證。
六脈中獨脾腎二脈洪大。
此金虛不能生腎水也。
理宜補肺金。

生腎水。
水旺則制火。
金旺則生水平木。
木平則脾土盛。
又生金矣。
此正治也。

乃與約云。
茲證服藥十四五帖。
或二十帖外。
當有汗出。
此陽氣升而經絡通矣。
汗後即當倦八九日。

或半月。
此邪退而正虛也。
或十日半月。
元氣漸復。
精神開爽。
自後服溫補脾胃之劑。

又當痰動血動。
或發腫毒。
或作瀉。
此數者聽其自來。
乃臟腑邪氣欲出。
發動流行之象也。

倘不預言。
恐變證多端。
患者驚駭耳。
因與以補脾生肺滋腎水之劑。
五六帖數脈不減。
此真元虛而燥也。

即以前劑去頭煎。
服二煎三煎。
不十劑而脈數退去。
此時虛火一退。
中氣便寒。
以六君子加薑、桂。

五六帖脾氣運動。
痰飲便行。
歸於腰脅。
肝腎部分大痛。
邪之所湊。
其氣必虛。

益見肝腎虛矣。
令外以鹽熨。
內服二陳加桃仁、延胡、苡仁。
二帖。
大腸見痰血而痛止。
復用六君加白芍、五味而愈。
倘不預明此理。
變出腰脅痛時。
便沒主張矣。


震按慎柔所著五書。

專治虛勞。
其論有第二關第三關之說。
其藥有去頭煎服二煎三煎之法。
其辨陰陽寒熱與人不同。
而專主於溫補。
亦自成一家而已。
觀此案即可見其立異鳴高也。


〔附〕葉天士治一人。

年二十歲。
夏月咳嗽。
時帶血出。
常發寒熱。
飲食減。
身漸瘦。

口不渴。
行動時或仆地。
有日輕。
有日重。
牙宣齦腫。
晨起則血膠厚於齒齦上。

脈細帶數。
群以弱證治。
二地二冬等滋陰藥。
遍嘗不效。
葉用蘆根、滑石、杏仁、苡仁、通草、鉤藤、白豆蔻。
囑云服二十帖。

全愈矣。
若不滿二十帖。
後當瘧也。
其人服十帖。
已霍然。
即停藥。
十月中。
果發瘧。
仍服前藥而瘧愈。


震按此係伏暑似乎虛勞。
故決以後當發瘧。
設遇慎齋慎柔不知作何治法。


〔附〕天翁治黃公子癆病案。

曰。
大凡精血內奪為虛。
虛不能自復為損。
但須分晰自上自下。
從陰從陽。
起見為調理。

是病始於飲酒勞心。
營氣先傷。
心陽下溜。
腎陰不主涵蓄。
素多夢遺。
上年夏月。

先有泄瀉。
繼發痎瘧。
雖暑濕熱六淫相浸。
然邪之所湊。
本氣先虛。
血附於絡。

絡凡十五。
絡傷血溢。
莫能堵御。
皆是陽氣動極無制。
譬諸颶風波濤矣。
陽和風熄。

勢必漸緩。
但既去難追。
所謂血脫益氣。
以無形能生有形也。
必須靜形體。
寧神志。

令陰平陽秘。
以收全功。
用藥亦本四時生氣。
間有客邪標恙。
惟投輕劑一二即止。
冬春兩季按法。

入夏色脈頗安。
然里真未復。
長夏陽泄地升。
深抱復發之憂。
果以黴濕潮蒸。
驟暖鬱勃。

遂令諸脈中之氣皆泄。
絡中之血大沸。
一損再損。
臟真少藏。
奇經八脈。
乏氣支持。

衝任由前而升。
咳逆烘熱。
蹺維失護。
督脈無權。
炎熇日熾。
脂液日消。

急急固護大氣以包舉。
漸引漸收。
冀其根蒂之把握。
次則調和中土。
以安穀知味。
百日安靜。

再為斟酌。
其清涼治嗽。
熱燥剛補。
一概屏棄。
天暑。
午後服生脈散。

若便溏泄瀉。
則停之。
每晨。
服一炁丹丸。
遺證。
必用桑螵蛸散。
若飲食不和。
用異功散加炒黑神麯、炒黑麥芽。
四君子湯兼參苓白朮散間服。


震按先生此論。

真虛損病之上池水也。
其方亦虛損病之返魂丹也。
較夫專於滋陰專於補陽者。
偏陂平正。
奚啻霄壤。


喻嘉言治楊季登長女。

病經閉年餘。
發熱食少。
肌削多汗。
而成癆怯。
醫見汗多。
誤謂虛也。

投以參、術轉劇。
喻診時。
見汗出如蒸籠氣水。
謂曰。
此證可療處。
全在有汗。

蓋經血內閉。
止有從皮毛間透出一路。
以汗亦血也。
設無汗而血不流。
則皮毛乾槁而死矣。
宜用極苦之藥。

以斂其血入內。
而下通於衝脈。
則熱退經行而汗自止。
非補藥所能效也。
乃以龍薈丸日進三次。
月餘。

忽覺經血略至。
汗熱稍輕。
姑減前丸。
隻日進一次。
又一月。
經血大至。
淋漓五日。
而諸病全瘳。


震按此條見識最高。

用藥甚巧。
然幸不咳嗽。
想其飲食雖少。
未必大減。
故以苦寒取效。
但不知脈之數乎。

大乎。
有力乎。
設脈象細數無力。
兼見便溏食減。
此方其可用乎。
因思生平所見損怯證。

大抵真陰虧損居多。
如此案之可用大料苦寒。
及李士材治何姓男。
馮姓女。
可用大劑熱補者殊少。
即臨證指南所載填陰者有大半。

以參耆合陰藥平補者亦相等。
填陰而入血肉有情之品。
如河車膠、阿膠、龜鹿膠、海參、淡菜等膠。
豬羊脊髓。
牛腿骨髓。
及秋石、血餘、乳粉、鹿鞭、鹿尾之類。

皆竹破竹補法也。
溫柔。
如蓯蓉、枸杞、覆盆、麋鹿茸。
涼潤。
如生地、二冬、沙參、丹皮、女貞、梨膏、枇杷葉膏。
亦皆人所能用。

參合妥協。
即可成方。
然而得效者。
恐亦尠矣。
蓋陽虛易治。
陰竭難醫。

譬之盆花。
泥干根槁。
日以一匙之水澆之。
豈能望活。
惟靈雨霢霂。
庶可復生。

夫雨從何來。
惟地氣上而為云。
斯天氣降而為雨。
地天交泰。
所以生長萬物。
人身之地。

脾胃是也。
但得脾胃健旺。
嗜食善化。
則水穀之精華。
上供於肺。
可擬諸云。

而肺以其精華下溉百脈。
可擬諸雨。
此雖老生常談。
實系養陰要旨。
而欲使脾胃之健旺。
固首推人參。
卻又非盡仗人參。
此中之機緘。
更一言難罄矣。



<h2>癆瘵</h2>
本事方載宜和間。

天慶觀法師。
行考召法極精嚴。
時一婦人。
投狀求治病。
師召祟至。
云非我為禍。

別是一鬼。
亦因病人命衰為祟耳。
渠今已成形。
在患人肺為蟲。
食其肺系。
故令吐血聲嘶。

師掠之。
此蟲還有畏忌否。
久而無語。
再掠之。
良久曰。
惟畏獺爪屑為末。

以酒服之則去。
患家如其言而愈。
此予所目見也。
獺爪者。
與肘後方治鬼疰。
用獺肝一具。
陰乾杵末。
服方寸匙。
日三。
同一義。


〔附〕慎柔治一女子。

寒熱盜汗咳嗽。
夢與鬼交。
沉沉默默。
不自知所苦。
因反其唇。
視有白點。

曰。
此蟲蝕肺也。
急尋獺肝治之。
不相信。
果咯膿而歿。
後聞其兄弟三人。

皆夭於此證。
大凡久嗽。
當視其兩唇。
若上唇有點。
蟲蝕上部。
下唇有點。
蟲蝕下部。


袁州武節郎李應。

有男女三人。
長子買宅。
久空。
無人所居。
入室。
忽覺心動。

背寒凜凜。
遂成癆瘵之疾。
垂殆。
傳於次女。
長子既歿。
女病尋亟。

又傳於第三子。
同一證候。
應大懼。
每日設面飯以齋雲水。
冀遇異人。
偶往開元寺。

有一人衣俗士服。
自稱貧道。
呼應曰。
團練。
聞宅上苦傳屍癆。
貧道有一藥方奉傳。

即以授應。
應留之飯。
辭。
與之錢。
不受。
制服之。

大下。
得蟲七枚。
色如紅爊肉。
長約一寸。
闊七八分。
前銳後方。

腹下近前有一口。
周身有足若魚骨。
細如針。
尖而曲。
已死。
以鐵箸札刺不能入。

因取火焚之。
病熱頓減。
後又服一劑。
得小蟲四枚。
自是遂安。
其藥用天靈蓋三錢。

酥炙黃色。
虎糞內骨一錢。
人骨為上。
獸骨次之。
殺虎大腸內取者亦可用。
以青蛇腦小豆許同酥塗炙。

色轉為度。
如無青蛇腦。
只酥炙亦可。
鱉甲極大者。
酥炙黃色一兩。
九肋者尤妙。

安息香半兩。
桃仁一個去皮尖。
以上俱為末。
另有青蒿取近梢者四寸。
細銼六兩。
豉三百粒。

蔥二十一個。
東引桃李柳桑枝各七莖。
粗如箸大。
各長七寸細銼。
楓葉二十一片。
童便一升。

水三升。
煎至一升。
去渣。
入前末藥。
再煎至半升。
亦去渣。

另用檳榔一個。
麝香一錢。
俱為細末。
衝入。
早晨溫服。
以被蓋出汗。

恐汗內有細蟲。
以帛拭之。
即焚此帛。
相次須瀉。
必有蟲下。
如未死。

以大火焚之。
並棄長流水內。
所用藥。
切不能令病人知。
日後亦然。
十餘日後。

氣體復元。
再進一服。
依前焚棄。
至無蟲而止。
此藥如病者未亟。
可以取安。
如已亟。
俟其垂死。
則令次已傳染者服之。
可杜後患也。


震按傳屍癆古有其名。

今實未見。
即一家之內。
父子兄弟遞以癆病死者。
亦由其人稟賦虛弱。
氣血衰損而致。
並非癆蟲為害也。

徐氏醫統王氏準繩詳載之。
並繪蟲形。
而慎柔五書。
更侈張其說。
有五鳳丸、雷公丸、紫河車丸、天靈蓋散等方。
及紙糊病人所住之屋。

服侍者以安息香塗身。
雄黃塗口耳目鼻等法。
多屬附會。
不可深泥也。
此亦如稽神志載一家以癆死者數人。
因取繼起之病者置棺中釘之。

棄於水。
期絕傳染之患。
流至金山。
有人聞棺中啼哭。
開視之。
見一女子猶活。

因取置魚舍。
多得鰻魚食之。
病遂愈。
為漁人之妻焉。
自此說出而世人競為鰻能治癆。
今亦何曾見其效耶。

再丹方有石膏一味。
或桃仁一味。
神授散之川椒二斤。
及童便酒煨豬腰子亦可。
備臨證者之參考。
俱難必其效也。

惟朱丹溪治臨海劉兄久嗽吐紅。
發熱消瘦。
眾以為瘵。
百方不應。
朱視之。
脈弦數。

日輕夜重。
用倒倉法而愈。
次年生子。
此則聖於醫者矣。
何必崔氏之灸四花穴及癸亥夜二更之灸腰眼哉。


孫東宿治程道吾令眷。

夜為夢魘所驚。
時常暈厥。
精神恍惚。
一日三五發。
咳嗽。
面色青。

不思穀食。
日惟啖牛肉脯數塊而已。
時師屢治無功。
吳渤海認為寒痰作厥。
投以附、桂。
而厥尤加。

孫診之。
左脈弦。
右脈滑。
兩寸稍短。
道吾先令眷二。
皆卒於瘵。

知其為傳屍瘵證也。
不易治之。
乃權以壯神補養之劑。
消息調理。
俟飲食進。
胃氣轉。

始可用正治之法。
姑用參、苓、柏子仁、石菖蒲、遠志、丹參、當歸、石斛。
以補養神氣。
加陳皮、貝母、甘草、紫菀。
化痰治嗽。
服半月而無進退。

乃制太上混元丹。
用紫河車一具。
辰砂、鱉甲、犀角各一兩。
鹿角膠、紫石英、石斛各八錢。
沉香、乳香、安息香、茯苓、紫菀、牛膝、人參各五錢。
麝香五分。

蜜丸赤豆大。
每早晚。
鹽湯或酒下三十六丸。
又制霹靂出臘丹。
用牛黃、狗寶、阿魏、安息各一錢。
虎頭骨五錢。

啄木鳥一隻。
獺爪一枚。
敗鼓心破皮三錢。
麝香五分。
天靈蓋一個。
酥炙。

煉蜜丸。
雄黃三錢為衣。
每五更。
空心。
蔥白湯送下五分。
三五日服一次。

與太上渾元丹相兼服。
才服半月。
精神頓異。
不似前時恍惚矣。
但小腹左邊一點疼。
前煎藥中。

加白芍一錢。
服之一月。
精神大好。
暈厥再不發矣。
次年生一女。
其宅瘵疾。
從此亦不再傳。


震按此與袁州道士所授方更奇更好。
蓋彼則專於殺蟲。
此則殺蟲而兼穿經透絡搜邪補虛也。


喻嘉言治楊季登次女。

食減肌削多汗。
診時見其筋掣肉顫。
身倦氣怯。
乃曰。
此大驚大虛之候。
法宜溫補。

並多加茯神、棗仁。
然服十餘劑。
全不對病。
喻徘徊自訐曰。
非外感也。
非內傷也。

虛汗振掉不寧。
能受補藥而病無增減。
且閨中處子。
並無家難。
其神情渾似喪敗之餘。
此曷故耶。

忽而悟曰。
此必邪祟之病也。
診時問其面色。
曰時赤時黃。
問其兼證。
曰每晚睡去。

口流白沫。
戰慄而絕。
以薑湯灌至良久方蘇。
挑燈侍寢防之。
亦不能止。
因恐婿家傳聞。

故不敢明告。
喻曰。
何不早言。
即可早愈。
乃用犀角、羚羊角、龍齒、虎威骨、牡蠣粉、鹿角霜、人參、黃耆等藥。
合末。

以羊肉半斤。
煎取濃汁三盞。
盡調其末。
一次服之。
果得安寢。
竟不再發。

相傳以為神異。
蓋祟附於身。
與人之神氣交持。
亦逼處不安。
無隙可出。
故用諸多靈物之遺形。

引以羊肉之膻。
俾邪祟轉附骨角。
移從大便而出。
仿上古移精變氣。
祝繇遺事。
而充其義耳。


震按此案箋方釋證。
直造軒岐之堂。
後案酌古斟今。
足分和緩之坐。


又熊仲紓幼男。

髫齡得一奇證。
食飲如常。
但脈細神呆。
氣奪色夭。
仲紓問嘉言曰。
此何病也。

喻曰。
病名殗殜。
左傳所謂近女室晦。
即是此病。
彼因近女。
又遭室晦。
故不可為。
令郎受室晦之邪而未近女。
是可為也。
即前方少加牛黃丸服而安。


〔附〕黃師文治一婦人。

臥病垂三年。
狀若癆瘵。
諸醫以虛損治不瘥。
黃視之曰。
此食陰物時遭驚也。
問之。

婦方省悟曰。
曩者食米團時。
忽人報吾夫墜水。
由此一驚。
病延至今不能愈。
黃以青木香丸。

兼利下藥與之。
須臾下一塊。
抉之乃痰裹一米團耳。
當時被驚。
怏怏在下而不自覺也。
自後安康無恙。


震按此不載脈。

何從取法。
況痰裹米團在腹。
似當如痞塊狀。
或痛。
或脹。
或攻衝。
乃並不言及。
將何所憑據而云然耶。
想良工治病。
亦如伯樂相馬得之於牝牡驪黃之外邪。


〔附〕無錫遊氏子。

少年耽於酒色。
旋得疾。
久而弗愈。
勢危甚。
忽語其家人曰。
常見兩女嫀。

服飾華麗。
其長才三四寸。
每緣吾足而行。
冉冉至腰而沒。
家人以為祟。
一名醫至。

扣之。
曰。
此腎神也。
腎氣絕則神不守舍。
故病者見之。


震按此可為好淫者之戒。
夫人生之來其原在腎。
人病之來亦多在腎。
腎者命之根也。
奈何縱情欲之樂以取死亡之禍乎。



<h2>惡寒</h2>
丹溪治一壯年。

惡寒。
多服附子。
病甚。
脈弦而似緩。
以江茶入薑汁、香油些少。
吐痰一升。

減綿衣大半。
又與防風通聖散。
去麻黃、硝、黃。
加地黃。
百帖而安。
知其燥熱已多。

血傷亦深。
須淡食以養胃。
內觀以養神。
則水可升。
火可降。
必多服補血涼血藥乃可。

否則內外不靜。
腎水不生。
附毒必發。
彼以為迂。
果疽發背死。


〔附〕一女子惡寒。
丹溪用苦參、赤小豆各一錢。
齏水探吐。
後用川芎、蒼朮、南星、黃芩。
酒糊丸服。


又治一婦人。

年五十餘。
形瘦面黑。
喜熱惡寒。
六月。
兩手脈沉而澀。
重取似數。
三黃丸下以薑湯。
每三十粒。
服三十次。
微汗而安。


一老婦形肥肌厚。

夏惡寒戰慄。
喜啖熱。
御綿。
多汗。
已服附子三十餘。
渾身癢甚。

脈沉澀。
重取稍大。
知其熱甚而血虛也。
以四物湯去芎。
倍地黃。
加白朮、黃耆、炒黃柏、生甘草、人參。

每帖二兩重。
方與一帖。
腹大泄。
目無視。
口無言。
知其病熱深而藥無反佐之過也。

以前藥炒熱即煎。
蓋借火力為嚮導。
與一帖。
利止。
四帖精神回。
十帖全愈。

一人形瘦色黑。
素多酒不困。
年半百。
有別館。
一日大惡寒。
發戰。

自言渴。
卻不飲。
脈大而弱。
右關稍實。
略數。
重取則澀。

此酒熱內郁。
不得外泄。
由表熱而下虛也。
黃耆二兩。
乾葛一兩。
煎飲之。
大汗而愈。


滑伯仁治一人。

七月。
病發熱。
或令服小柴胡湯。
升發太過。
多汗亡陽。
惡寒甚。

筋惕肉瞤。
視其脈。
微欲絕。
以真武湯。
七八服稍愈。
服附子八枚。
而痊。


戴原禮治朱仲文。

長夏畏寒。
身挾重纊。
食飲必熱如火。
方下咽。
微溫即嘔。
他醫授以胡椒制硫。

日令啖雞三。
病愈亟。
原禮曰。
脈數而大。
且不弱。
劉守真云。

火極似水。
此之謂矣。
椒發陰經之火。
雞能助痰。
只以益其病耳。
以大承氣湯下之。
晝夜行二十餘。
頓減纊之半。
復以黃連導痰湯加竹瀝。
飲之竟瘳。


震按古云。

傷寒則惡寒。
又云。
惡寒多屬陽虛衛弱。
故參、附、耆、術是正藥。
諸案或清或下。
或治痰。

又古語所謂惡寒非寒也。
要知丹溪原禮之防風通聖、四物、黃柏、大承氣、黃連導痰等方。
皆因其人多服熱藥而病益甚。
且脈不微弱也。
此與東垣治目赤。
煩渴引飲。

脈七八至。
按之則散。
為無根之火。
用薑、附、人參而愈者。
假寒假熱。
正可互參。

至如南史載直閣將軍房伯玉。
服五石散十許劑。
更患冷疾。
夏月常復衣。
徐嗣伯診之曰。
卿伏熱。

應須以水發之。
非冬月不可。
至十一月。
寒甚。
令二人挾捉伯玉。
解衣坐石上。

取冷水從頭澆之。
彭彭有氣。
伯玉曰。
熱不可忍。
乞冷飲。
嗣伯以水與之。

一飲一斗。
遂瘥。
此與華元化治一婦人長病經年。
於十一月令坐石槽中。
平且汲冷水灌之。
云當滿百。

至七八灌。
戰欲死。
灌者懼。
欲止。
華不可。
至八十灌。

熱氣乃蒸出。
百灌全。
方令溫床厚覆。
汗浹出。
敷以粉。
而愈。

二人治法相同。
而華案不載惡寒。
但云世謂寒熱注病。
想如今之癆瘵。
日發寒熱。
所謂屍疰蟲疰鬼疰等類耳。
今人百治不效。
若無華公法。
安能起白骨而肉之耶。


李時珍曰。

二人所病。
皆伏火之證。
素問所謂諸禁鼓慄。
皆屬於火也。
治法。
火鬱則發之。

而二公乃於冬月平旦。
澆以冷水者。
冬至後陽氣在內也。
平且亦陽氣方盛時也。
折之以寒使熱。
氣鬱遏至極。

激發而汗解。
乃物不極不反。
是亦發之之意。
素問所謂正者正治。
反者反治。
逆而從之。

從而逆之。
疏通道路。
令氣調和者也。
春月則陽氣已泄。
夏秋則陰氣在內。
故必於十一月至後。
乃可行之。
二公之醫。
可謂神矣。


震按醫理變化。

真無把鼻處。
諸先哲每云閉藏之月不可發汗。
而此則必於至後行之。
何相反若是。
要之善醫者。
二說各有一定之理。
不善醫者。
二說均無恰合之病。
此神與庸之不同也。



<h2>發熱</h2>
羅謙甫治王侍郎之婿。

年二十五。
十一月間。
因勞役憂思煩惱。
飲食失節而病。
時發燥熱。
困倦盜汗。

濕透其衾。
不思飲食。
氣不足以息。
面色青黃不澤。
羅診其脈浮數而短澀。
兩寸極小。

告之曰。
此危證也。
治雖粗安。
至春必死。
當令親家知之。
夫人不以為然。

遂易醫。
至正月。
果躁熱而卒。
異日侍郎謂羅曰。
吾婿果如君言。
願聞其理。

羅曰。
此非難知也。
內經曰。
主勝逆。
客勝從。
天之道也。

蓋時令為客。
人身為主。
冬三月人皆懼寒。
獨渠躁熱盜汗。
是令不固其陽。
時不勝其熱。

天地時令。
尚不能制。
藥何能為。
冬乃閉藏之月。
陽氣當伏於九泉之下。
至春發為雷。

動為風鼓拆萬物。
此奉生之道也。
如冬藏不固。
則春生不茂。
且有疫癘之災。
故人身陰氣。

亦當伏潛於內。
不敢妄擾。
毋泄皮膚。
使氣亟奪。
此冬藏之應也。
令婿汗出於閉藏之月。

腎水已涸。
至春何以生木。
陽氣內絕。
無所滋榮。
不死何侍。
因嘆息而去。


震按此論可為損怯病之秦鏡。

何以類案不收。
又羅君治韓子玉父。
六十。
病消渴。
至冬添躁熱。
須裸袒。

以冰置胸腋乃快。
其脈沉細而疾。
羅亦曰。
人身為主。
時令為客。
大寒之令。

其熱更甚。
經謂當所勝之令。
而不能制。
名曰真強。
乃孤陽絕陰。
必死之證也。
與此條義同。


薛立齋治州同韓用之。

年四十六。
仲夏色欲過度。
煩熱作渴。
飲水不絕。
小便淋澀。
大便秘結。

唾痰如湧。
面目俱赤。
滿舌生刺。
兩唇燥裂。
遍身發熱。
或時如芒刺而無定處。

兩足心如烙。
以水折之作痛。
脈洪而無倫。
此腎陰虛陽無所附而發於外。
非火也。
蓋大熱而甚。

寒之不寒。
是無水也。
當峻補其陰。
遂以加減八味丸料一斤。
內肉桂一兩。
以水頓煎六碗。

冰冷與飲。
半向已飲大半。
睡覺而食溫粥一碗。
復睡至晚。
又以前藥溫飲一碗。
乃睡至曉。

食熱粥二碗。
諸證悉退。
翌日畏寒。
足冷至膝。
諸證仍至。
或以為傷寒。

薛曰。
非也。
大寒而甚。
熱之不熱。
是無火也。
陽氣亦虛矣。

急以八味一劑。
服之稍緩。
四劑諸證復退。
大便至十三日不通。
以豬膽導之。
諸證復作。
急用十全大補湯四劑。
方應。


震按此條與傷寒門顧大有父七十九歲證脈頗同。

而此不列之傷寒者。
以所敘證。
先述煩渴引飲。
溺淋唾痰。
面赤舌燥。
而後繼之以遍身發熱云云。

其情形殊不似傷寒之先發熱。
而漸見煩渴溺淋舌燥也。
顧姓證敘起即首載頭痛發熱。
細看自有分曉。
立齋治法誠奇。
然曰陰虛而用肉桂一兩。

似難矜式。
況前云無水。
以加減八味料一斤。
所謂加減者不過去附子加五味耳。
後云無火。
以八味丸一劑。

則較之前用一斤。
桂一兩。
僅得十分之一矣。
何先後輕重如此耶。
且存其說。
質之高明。


立齋又治府庠王以道。

元氣素弱。
復以考試積勞。
於冬月大發熱。
淚出隨凝。
目赤露胸。
氣息沉沉欲絕。

脈洪大鼓指。
按之如無。
舌乾如刺。
此內真寒而外假熱也。
令服十全大補湯。
囑曰。

服此藥其脈當收斂為善。
少頃熟睡。
覺而惡寒增衣。
脈頓微細如絲。
此虛寒之真象也。
以人參一兩。

熟附三錢。
水煎頓服而安。
夜間脈復脫。
乃以參二兩。
熟附五錢。
仍愈。
後以大劑參、朮、歸身、炙草等藥。
調理而愈。


震按壯熱露胸。

目赤淚凝。
舌乾如刺。
純是火象。
惟氣息沉沉欲絕。
是虛象。
脈洪大鼓指。

按之如無。
則可決其內虛寒而外假熱矣。
服溫補藥後。
脈當收斂為善。
此是格言。
所當熟記。

又立齋治七十九歲老人。
於少妾入房後。
頭痛發熱。
見諸火象。
脈洪大無倫。
按之有力。
較之此案證同脈異。
更宜細參。


李時珍自記年二十時。

因感冒。
咳嗽既久。
且犯戒。
遂病骨蒸發熱。
膚如火燎。
每日吐痰碗許。

暑月煩渴。
寢食幾發。
六脈微洪。
遍服柴胡、麥冬、荊瀝諸藥。
月餘益劇。
其尊君偶思李東垣治肺熱如火燎。

煩躁引飲而晝盛者。
氣分熱也。
宜一味黃芩湯。
以瀉肺經氣分之火。
乃按方用片芩一兩。
水煎頓服。
次日身熱盡退。
而痰嗽皆愈。
藥中肯綮。
如鼓應桴如此。


震按此案與立齋治法。

有天淵之別。
故病者如人面之不同。
千態萬狀。
無有定形。
治病者能如以鏡照面。
使隨其形而呈於鏡。
則妍媸自別。
不至誤認矣。


高果哉治陳幾亭。

病身熱。
自卯辰以後。
上半身熱。
申酉時。
中半身熱。
亥子時。

下半身熱。
熱至足底更甚。
周而復始。
一日一夜。
循環無間。
服藥久而不效。

展轉沉重。
高診之。
脈微無力。
右尺脈伏而不起。
因思尺脈沉伏者。
腎虛也。

日夜之熱。
上下循環者。
腎火之浮游也。
至子時而足底大熱。
則腎火之歸就於下也。
若當歸下之時。

而能攝住其性。
不使上走。
則熱自無矣。
須效燒丹法治之。
夫丹家用二個陽城罐。
一盛水銀丹藥。

填塞其中。
一則空而無物。
以兩罐對合兩口。
扎住。
鹽泥封固。
然後煅煉。

其上之空罐。
當燒紅時。
必用濕紙搭於罐底。
頻以冷水潤之。
蓋下罐丹藥。
為火久逼。

則漸漸望空罐中來矣。
如升藥之望上而飛也。
但水銀甚活。
雖上入空罐。
又能復入舊罐。
必得涼冷之處。

方能攝住其質。
故用濕紙搭於罐底。
丹必穩貼矣。
今仿此法以制方。
用童便炙龜板一兩。
熟地、枸杞各七錢。

麥冬五錢。
萸肉四錢。
此五味皆補腎滋陰之藥。
猶水銀與丹藥也。
附子二錢。
以從治而導火歸元。

猶煉丹之火也。
又用黃柏七錢以降其火。
猶罐底之濕紙與水也。
黃昏煎好。
子時方服。
從前服藥。
皆積於胸中而難下。
服此藥。
覺胸中易下。
三劑而熱除病愈。


震按此案認為腎虛火不歸原。

大劑補腎。
寒因熱用。
與證極合。
與脈似乎未合。
然其講理取醫。
真堪貽後訓則。


孫東宿治徐三泉令郎。

每下午發熱。
直至天明。
夜熱更甚。
右脅脹痛。
咳嗽吊疼。
以瘧治罔效。

延及二十餘日。
熱不退。
後醫謂為虛熱。
投以參、術。
痛益增。
孫診之。

左弦大。
右滑大搏指。
乃曰。
內經云。
左右者。
陰陽之道路。

據脈肝膽之火為痰所凝。
必勉強作文。
過思不決。
木火之性。
不得通達。
鬱而致疼。

夜甚者。
肝邪實也。
初治只當通調肝氣。
一劑可瘳。
誤以為瘧。
燥動其火。

補以參、術。
閉塞其氣。
致汗不出而舌胎如沉香色。
熱之極矣。
乃以小陷胸湯。
用大栝蔞一兩。

黃連三錢。
半夏二錢。
加前胡、青皮各一錢。
煎服。
夜以當歸龍薈丸微下之。
遂痛止熱退。
兩帖全安。


潘見所一小价。

年十六七。
發熱於午後。
醫者以為陰虛。
用滋陰降火藥。
三十餘劑。
熱益加。

且腹中漸脹。
面色青白。
仍以六味地黃湯加知、柏、麥冬、五味之類。
又三十劑而腹大如斗。
堅如石。
飲食大減。

發黃成穗。
額亮口渴。
兩腿大肉消盡。
眼大面小。
肌膚枯燥如松樹皮。
奄奄一骷髏耳。

孫東宿至。
觀其目之神。
尚五分存。
乃曰。
證非死候。
為用藥者誤耳。

譬之樹木。
若根本壞而枝葉枯焦。
非力可生。
今焦枯。
乃斧斤傷其枝葉而根本仍在也。
設灌溉有方。

猶可冀生。
以神授丹。
日用一丸。
煮豬肉四兩飼之。
十日腹軟其半。
熱亦消其半。

神色漸好。
潘問此何證。
孫曰。
此疳積證也。
誤認為腎虛而用滋陰之藥。
是以滯益滯。

腹焉得不大不堅。
況此熱乃濕熱。
由脾虛所致。
補陰之劑皆濕類。
熱得濕而益甚矣。
蓋脾屬土。
喜燥惡濕。
今以大蘆薈丸、肥兒丸。
調理一月。
即可全瘳。


震按發熱有兩大局。

一系外因。
內經所謂熱病者。
皆傷寒之類也。
一系內因。
內經所謂陰虛則發熱也。
然傷寒之類。

已有風、暑、濕、濕熱、風濕、溫病、熱病、風溫、癉瘧、腳氣十餘種分別。
若內因。
自陰虛之外。
如勞倦內傷、陰盛格陽、氣虛、血虛、火鬱、陽郁、停食、傷酒、伏痰、積飲、瘀血、瘡瘍。
頭緒不更多乎。
得其因。

又當分其經。
而十二經之外。
又有奇經。
如陽維為病發寒熱。
此非可以瘧治者。
故臨證貴乎細辨也。

即如孫東宿二案。
一系肝經鬱火。
一系疳積似癆。
非具明眼。
豈能奏功。



<h2>血證</h2>
東垣治一貧者。

脾胃虛弱。
氣促。
精神短少。
衄血吐血。
以麥門冬二分。
人參、歸身各三分。

黃耆、白芍、甘草各一錢。
五味五枚。
作一服。
水煎。
稍熱服愈。
繼而至冬。

天寒居密室。
臥大熱炕。
而吐血數次。
再求治。
此久虛弱。
外有寒形。

而有火熱在內。
上氣不足。
陽氣外虛。
當補表之陽氣。
瀉里之虛熱。
夫冬寒衣薄。

是重虛其陽。
表有大寒。
壅遏裡熱。
火邪不得舒伸。
故血出於口。
憶仲景傷寒論云。

太陽傷寒。
當以麻黃湯發汗而不與之。
遂成衄。
卻與麻黃湯立愈。
此法相同。
遂用之。

以麻黃桂枝湯。
人參益上焦元氣而實其表。
麥門冬保肺氣。
各三分。
桂枝以補表虛。
當歸身和血養血。

各五分。
麻黃去根節。
去外寒。
甘草補脾胃之虛。
黃耆實表益衛。
白芍藥各一錢。
五味三枚。
安其肺氣。
臥時熱服。
一服而愈。


震按此案認病制方。

其義最精。
藥之分兩甚輕者。
因受病在衛在肺。
皆系親上部位。
經云。
補上治上制以緩。

緩則氣味薄也。
然系久虛之體。
熱為寒束。
故用法若此。
體不虛而熱為寒束者。
又當以麻杏甘膏湯。
加血藥以治之。


丹溪治一壯年。

患嗽而咯血。
發熱肌瘦。
醫用補藥數年而病甚。
脈澀。
此因好色而多怒。
精神耗少。

又補塞藥多。
榮衛不行。
瘀血內積。
肺氣壅遏。
不能下降。
治肺壅。

非吐不可。
精血耗。
非補不可。
唯倒倉法二者兼備。
但使吐多於瀉耳。
兼灸肺俞二穴。
在三椎骨下橫過各一寸半。
灸五次而愈。


震按肺俞灸法。

今人頗用之。
然效甚尠。
倒倉法無敢用者。
德清邑宰查公。
諱克薩。
吐血成癆。

曾用之。
亦無效。
丹溪此案。
以補藥數年。
瘀血內積。
尚非死證。
故以二法奏功。


滑伯仁治一人。

盛暑出門。
途中吐血數口。
亟還則吐甚。
胸拒痛。
體熱頭眩。
病且殆。

或以為勞心焦思所致。
與茯苓補心湯。
仁至。
診其脈洪而滑。
曰。
是大醉飽。

胃血壅遏。
為暑迫血上行。
先與犀角地黃湯。
繼以桃仁承氣湯去瘀血宿積。
後治暑即安。


震按此條為孫東宿二案之祖。
可以並看。


陳鬥嚴治薛上舍。

高沙人。
素無恙。
驟吐血半缶。
陳診之曰。
脈弦急。
此薄厥也。
病得之大怒。
氣逆。
陰陽奔並。
飲六郁湯而愈。


震按上條逐瘀清暑。

此條開鬱。
皆治暴病吐血法。
類案原本載吳茭山治吐血不止。
即以吐出之血炒黑與服。
亦是第一回暴起吐血法。


薛立齋治一童子。

年十四。
發熱吐血。
薛謂宜補中益氣以滋化源。
不信。
用寒涼降火。
愈甚。

始謂薛曰。
童子未室。
何腎虛之有。
參耆補氣。
奚為用之。
薛曰。

丹溪云。
腎主閉藏。
肝主疏泄。
二藏俱有相火。
而其繫上屬於心。
心為君火。

為物所感則易動。
心動則相火翕然而隨。
雖不交會。
其精暗耗矣。
又精血篇云。
男子精未滿而御女以通其精。
則五臟有不滿之處。
異日有難狀之疾。
遂用補中益氣及地黃丸而瘥。


汪石山治一人。

形實而黑。
病咳。
痰少聲嘶。
間或咯血。
診之。
右脈大無倫。

時復促而中止。
左比右略小而軟。
亦時中止。
曰。
此脾肺腎三經之病也。
蓋秋陽燥烈。

熱則傷肺。
加之以勞倦傷脾。
脾為肺母。
母病而子失其所養。
女色傷腎。
腎為肺子。

子傷必盜母氣以自奉。
而肺愈虛矣。
法當從清暑益氣湯例而增減之。
以人參二錢或三錢。
白朮、白芍、麥門冬、茯苓各一錢。
生地、當歸身各八分。
黃柏、知母、陳皮、神麯各七分。
甘草五分。
煎服。
月餘而安。


震按上條童年發熱吐血。

此條咳嗽聲嘶咯血。
皆用參、術合補陰藥而愈。
觀二公之議論。
可悟失血之源頭。
今人一味滋陰清火。
宜乎不效。


一人形瘦而蒼。

年逾二十。
忽病咳嗽咯血。
兼吐黑痰。
醫用參、術之劑。
病愈甚。
汪診之。

兩手寸關浮軟。
兩尺獨洪而滑。
此腎虛火旺而然也。
遂以四物湯加黃柏、知母、白朮、陳皮、麥冬之類。
治之月餘。
尺脈稍平。

腎熱亦減。
依前方再加人參一錢。
兼服枳朮丸加人參、山梔以助其脾。
六味地黃丸加黃柏以滋其腎。
半年而愈。


震按四物加知、柏合兩尺之洪滑。

白朮、麥冬合寸關之浮軟。
妙極。
至於前用參、術而病甚。
後以尺脈稍平仍加人參。
苟非石山之高明。
豈敢復蹈前轍。
其收功於枳朮丸加人參、山梔。
及地黃丸加黃柏。
尤見工巧。


一人年逾四十。

面色蒼白。
平素內外過勞。
或為食傷。
則咯硬痰而帶血絲。
因服寒涼清肺藥消痰藥至五六十帖。
聲漸不清而至於啞。

夜臥不寐。
醒來口苦舌乾而常白胎。
或時喉中覺痛。
或胸膈痛。
或噯氣夜食難消。
或手靠物久則麻。

常畏寒。
不怕熱。
前有㿗疝。
後有內痔。
遇勞則發。
初診左脈沉弱而緩。

右脈浮軟無力。
續後三五日一診。
心肺二脈浮虛。
按不應指。
或時脾脈輕按閣指。
重按不足。

又時或快或緩。
或浮或沉。
或大或小。
變動無常。
夫脈不常。
血氣虛也。

譬之虛偽之人。
朝更夕改。
全無定準。
以脈參證。
其虛無疑。
虛屬氣虛為重也。

蓋勞則氣耗而肺傷。
肺傷則聲啞。
又勞則傷脾。
脾傷則食易積。
前疝後痔。
遇勞而發者。

皆因勞耗其氣。
氣虛下陷。
不能升降故也。
且脾喜溫惡寒。
而肺亦惡寒。
故曰。

形寒飲冷則傷肺。
以已傷之脾肺。
復傷於藥之寒涼。
則聲安得不啞。
舌安得不胎。
胎者。

仲景謂胃中有寒。
丹田有熱也。
夜不寐者。
由子盜母氣。
心虛而神不安也。
痰中血絲者。

由脾傷不能裹血也。
胸痛噯氣者。
氣虛不能健運。
故鬱於中而噯氣。
或滯於上則胸痛也。
遂用參、耆各四錢。

麥冬、歸身、貝母各一錢。
遠志、酸棗仁、牡丹皮、茯神各八分。
石菖蒲、甘草各五分。
其他山楂、麥芽、杜仲。
隨病出入。
煎服年餘而復。

益以寧志丸藥。
前病漸愈矣。
且此病屬於燥熱。
故白朮尚不敢用。
況他燥劑乎。
一人年五十。

形色蒼白。
性急。
語不合。
則叫號氣喘嘔吐。
一日左乳下忽一點痛。
後有過勞惱怒。

腹中覺有穢氣。
衝上即嗽。
極吐。
亦或乾咳無痰。
甚則嘔血。
時發時瘧。

或以瘧治。
或從痰治。
皆不效。
汪診之。
脈皆浮細。
略弦而快。

曰。
此土虛木旺也。
性急多怒。
肝火時動。
故左乳下痛者。
肝氣鬱也。

穢氣衝者。
肝火凌脾而逆上也。
嘔血者。
肝被火擾不能藏其血也。
咳嗽者。
金失所養。

又受火克而然也。
嘔吐者。
脾虛不能運化。
食鬱為痰也。
寒熱者。
水火交戰也。

茲宜泄肝木之實。
補脾土之虛。
清肺金之燥。
庶幾可安。
以青皮、山梔各七分。
白芍、黃耆、麥冬各一錢。

歸身、阿膠各七分。
甘草、五味各五分。
白朮一錢五分。
人參三錢。
煎服月餘。
諸證悉平。


震按上條聲啞喉痛。

口苦舌胎。
而用參、耆各四錢。
此條左乳下痛。
穢氣衝上即嗽。
而用人參三錢。
耆、術次之。

非石山豈能辨此。
且上條脈軟無力。
變動不常。
尚可認為氣虛。
此條脈浮細弦數。
不以滋腎清肝。
治更難及。


村莊一婦。

年五十餘。
久嗽咯膿血。
日輕夜重。
汪診之。
脈皆細濡而滑。
曰。

此肺痿也。
平日所服人參清肺飲、知母茯苓湯等劑。
皆犯人參、半夏。
一助肺中伏火。
一燥肺之津液。
故病益加。

乃以天麥門冬、阿膠、貝母為君。
知母、生地、紫菀、山梔為臣。
桑白皮、馬兜鈴為佐。
款冬花、歸身、甜葶藶、桔梗、甘草為使。
五劑而安。


震按石山治血證。

多用參、術。
而此條及下條前半段治法。
如出兩人。
可見其原非執守一法。
但下條用滋陰涼藥。
竟得脈緩不數。
殆有天幸焉。
近來此種病極多。
此種藥效者殊少。


一人形色蒼白。

年三十餘。
咳嗽咯血聲啞。
夜熱自汗。
汪診之。
脈濡細而近快。
曰。

此得之色欲也。
遂以四物加麥冬、紫菀、阿膠、黃柏、知母。
三十餘帖。
諸證悉減。
又覺胸腹痞滿。
噁心畏食。

或時糞溏。
診之脈皆緩弱。
無復快矣。
曰。
今陰虛之病已退。
再用甘溫養其脾胃。
則病根去矣。
遂以四君子湯加神麯、陳皮、麥冬。
服十餘帖而安。


江篁南治其弟患嗽血。

初一二劑用知、貝、二冬、歸、芍清肺之劑。
夜加脅疼。
繼用人參一錢五分。
脅疼減。
後知參至二錢。
左脈近大而快。

右略斂。
少帶弦而快。
每嗽則有血。
大便溏。
一日三更衣。
以人參三錢。

白朮、紫菀各一錢五分。
茯苓、白芍各一錢。
甘草九分。
牡丹皮八分。
加茅根、小溲。
脈弦快稍減。

加黃耆二錢。
百部六分。
是日嗽止。
血漸少。
既而血亦止。
然便溏。
乃倍參、耆、朮、山藥、陳皮、甘草、苡仁、白芍等藥。
兼與健脾丸而愈。


震按此案純仿石山治法。


孫東宿治臧六老。

上吐血。
下瀉血。
胸膈背心皆脹。
原從怒觸。
又犬肉所傷。
故發熱而渴。

醫者用滋陰降火藥。
胸背愈脹。
血來更多。
孫診之兩關俱洪滑有力。
曰。
此肝脾二經有餘證也。

作陰虛治。
左矣。
陰虛者脈數無力。
今之脈既不同。
午後潮熱。
夜半而退。

與今之晝夜常熱者。
亦不同也。
經云。
怒傷肝。
甚則嘔血並下泄。
胸背脹痛。

瘀血使然。
脾為犬肉所傷。
故不能統血。
誤用地黃、知、柏等劑。
是以脾益傷。
而上焦瘀血愈滯也。

即與山楂、香附、枳實。
調氣消導為君。
丹參、丹皮、桃仁、滑石、茅根。
化瘀血為臣。
黃連、蘆根。
解犬肉之熱為佐。

四帖胸背寬。
吐血止。
惟腹中不舒。
仍以前藥同保和丸與之。
大下臭黑糞而全安。


族侄明之。

作文過勞。
痰火上逆。
大吐痰沫。
因而嘔血。
一湧數碗。
昏暈汗出。

奄奄而臥。
略不敢動。
稍動即嘔吐而血隨出。
色鮮紅。
飲食湯水皆不敢入。
入即吐而眩暈。

血即隨之。
醫者皆曰。
血如湧泉。
體熱脈大。
眩暈而藥食難入。
似無佳兆。

孫診之曰。
無妨。
凡看證要圓活。
勿拘泥。
經云。
心主血。

肝藏血。
又云。
怒則氣上。
又云。
脈虛身熱。
得之傷暑。

今左脈弦大。
右脈虛大。
是不獨作文勞心動火。
且亦被怒傷肝。
抑又為暑所逼。
以致木火上升。

眩暈作吐。
經云。
諸風掉眩。
皆屬於肝。
諸嘔吐逆。
皆屬於火。

又諸動屬火。
內為木火上衝。
外為暑氣所迫。
故吐而汗多。
血隨吐出也。
先以白丸子三錢解其暑氣。

清其痰飲。
抑其沖逆。
則吐可止。
吐止氣平。
血自歸經。
服後果嗒然而睡。

醒則吐止食進。
眩暈尋已。
繼用滑石、香薷各三錢。
黃連、扁豆各一錢五分。
竹茹一錢。
甘草五分。

四帖全安。
震按上條胸背皆脹。
服陰藥脹更甚。
合以兩關脈之洪滑有力。
尚易辨其非陰虛。
況惱怒食犬。

亦可問而知之。
此條因作文過勞。
嘔血數碗。
昏暈汗出。
稍動即吐。
而血隨至。

勢殊危矣。
況右脈虛大。
不認為虛而認為暑。
竟合左脈之弦大。
大劑清暑清汗。
真妙手也。


李士材曰。

尚寶卿須日華。
林下多郁。
且有暴怒。
吐血甚多。
倦怠異常。
余以六君子納參一兩。

乾薑一錢。
木香八分。
四日而血止。
後因怒。
血復大作。
余曰。

先與平肝。
繼當大補。
然夏得秋脈。
所謂早見非時之脈。
當其時不能再見矣。
果如期而歿。


震按吐血甚多。

其因由於郁且怒。
則肝脾受傷久矣。
重用人參。
佐辛熱以從治。
可謂技進乎道者也。
若解鬱平肝。

血豈能止。
然血止後因怒復大作。
更何法可治。
其死無疑矣。
大宗伯董元宰有少妾。
吐血蒸嗽。

先用清火。
繼用補中。
俱不見效。
士材診之。
曰。
兩尺沉實。

少腹按之必痛。
詢之果然。
此怒後蓄血。
經年弗去。
乃為蒸熱。
熱甚而吐血。

陰傷之甚也。
以四物湯加鬱金、桃仁、穿山甲、大黃少許。
下黑血升余。
少腹痛仍在。
更以前藥加大黃三錢煎服。
又下血黑塊如桃膠蜆肉者三四升。

腹痛乃止。
虛倦異常。
與獨參湯飲之。
三日而熱減六七。
服十全大補湯百餘日而康。


震按兩尺沉實。

決其少腹有瘀。
因瘀而蒸熱。
因蒸熱而吐血。
蓋從脈象認得病根。
故大下而病根去。
去後峻補。

不用養陰。
更妙。
景岳治倪孝廉。
素以攻苦。
思慮傷脾。
時有嘔吐之證。

過勞即發。
用理陰煎、溫胃飲之屬。
隨飲即愈。
一日於暑末時。
因連日交際。
致勞心脾。

遂上為吐血。
下為泄血。
俱大如手片。
或紫或紅。
甚多可畏。
醫云。

此因勞而火起心脾。
兼之暑令。
二火相濟。
所以致此。
與犀角、地黃、童便、知母之屬。
藥及兩劑。

其吐愈甚。
脈益緊數。
困憊垂危。
迨景岳往視。
形勢俱劇。
乃以人參、熟地、乾薑、甘草四味。

大劑與之。
初服毫不為動。
次服覺嘔惡少止。
而脈中微有生意。
乃復加附子、炮姜各二錢。
人參、熟地各一兩。

白朮四錢。
炙甘草一錢。
茯苓二錢。
黃昏與服。
竟得大睡。
直至四鼓。

復進之。
而嘔止血亦止。
又服此方數日。
而健如故。
蓋此人以勞倦傷脾。
脾胃陽虛。

氣有不攝。
所以動血。
時當二火。
而證非二火。
再用寒涼。
脾必敗而死矣。


震按此與生生子族侄之病病因同。

現證及時令又同。
而一用寒涼。
一用溫補。
水火之別。
皆得收功。
自非神手不能。

但孫脈左弦大右虛大。
與緊脈不同。
孫案未曾以藥嘗試。
張案用寒涼而病益甚。
亦有不同也。
臨證者在乎細心體察也。

喻嘉言治一人。
素有失血病。
晨起陡暴一口。
傾血一盆。
喉間氣壅。
神思飄蕩。

壯熱如蒸。
頸筋粗賁。
診其脈尺中甚亂。
曰。
此昨晚大犯房勞也。
因出驗血。

色如太陽之紅。
再之寢所。
謂曰。
少陰之脈系舌本。
少陰者腎也。
今腎家之血。

洶湧而出。
舌本已硬。
無法可救。
不得已用丸藥一服。
鎮安元氣。
若得氣轉丹田。

尚可緩圖。
內濃煎人參湯。
下黑錫丹三十粒。
喉間汩汩有聲。
漸入少腹。
頃之舌柔能言。

但聲不出。
急用潤下之劑以繼前藥。
遂與阿膠一兩溶化。
分三次熱服。
半日服盡。
身熱漸退。

頸筋漸消。
進粥。
與補腎藥。
多加秋石。
服之遂愈。


震按參湯下黑錫丹以治吐血。
可補古法所未備。
然繼以阿膠而大效。
再繼以秋石補腎藥而全愈。
恐未必。


又治顧枚先。

年二十餘歲。
體肥嗜酒。
孟夏患失血證。
每晚去血一二盞。
延至季夏。
去血無算。

然色不憔悴。
身不消瘦。
脈不洪盛。
亦無寒熱。
但苦上氣喘促。
夜多咳嗽。

喉間窒塞。
胸前緊逼。
背後刺脹。
躁急多怒。
醫以人參、阿膠。
治失血成法。

用之月餘。
逾增其勢。
更醫用滋陰膏子潤上。
牛膝、黃柏導下。
總不見效。
及服酒研三七。

則血止咳定。
但未久。
血復至。
咳復增。
喻曰。
是病為飲醇傷胃。

胃家多氣多血。
故內雖漸虧。
而外猶未覺。
揆其致此之繇。
又必以醉飽入房而得之。
蓋人身氣動則血動。

而媾精時之氣。
有乾坤鼓鑄之象。
其血大動。
精者。
血之所化也。
灌輸原不止胃之一經。

獨此一經所動之血。
為醉飽所阻。
不能與他經緝續於不息之途。
是以開此脫血一實。
今者竟成熟路矣。
夫胃之脈從頭走足。

本下行也。
以嘔血之故。
逆而上行。
則呼吸必致喘急。
胃之氣。
傳入大小腸膀胱等處。

亦本下行也。
以屢嘔之故。
上逆而不下達。
則胸腹必致痛悶。
胃氣上奔。
嘔逆橫決。

則胸中之氣必亂。
所以緊逼痛楚。
甚至攻入於背。
以背為胸之府也。
其心煩多怒者。
以胃之上為膈。

內經所謂血迸於膈之上。
氣迸於膈之下。
氣血倒而使然。
且胃之大絡。
貫膈絡肺。
其膈間緊逼肺間。

氣脹痰膠。
何莫非胃病之所傳哉。
當此長夏土旺。
母邪盡傳於子。
至三秋燥金司令。
咳嗽喘滿之患必增。

肺癰胃癰之變必來矣。
今歲少陰司天。
運氣熱也。
炎夏酷暑。
時令熱也。
而與胃中積熱。

合煽其虐。
不治其熱。
血必不止。
惟遵內經熱淫血溢。
治以鹹寒之旨。
用元明粉化水煮黃柏。

秋石化水煮知母。
少加甘草以調其苦。
四劑而血止。
惜病家不終其用。
八月中。
果生肺癰而死。


震按此案議病制方。

夐絕人寰。
豈西昌真有隔垣之見如長桑元化哉。
亦惟熟於內經。
而善於運用。
則引集經義。
證合病機。

頭頭是道。
無勉強附會之陋矣。
士材先生云。
熟讀而精靈自啟。
思深而神鬼可通。
誠哉是言也。


周慎齋治陳姓人。

年三十五歲。
性嗜酒色。
忽患吐血。
一日三五次。
不思飲食。
每日食粥一碗。

反飲滾酒數杯。
次日清晨再食粥。
前粥盡行吐出。
吐後反腹脹。
時時作痛作酸。
晝夜不眠。

飲滾酒數杯略可。
來日亦如此。
近七月矣。
醫人並無言及是積血者。
俱言不可治。
周診之。

六脈短數。
曰。
吐後宜寬反脹。
飲滾酒略可。
此積血之證也。
蓋酒是邪陽。

色亦邪陽。
邪陽勝則正陽衰。
又兼怒氣傷肝。
肝不納血。
思慮傷脾。
脾不統血。

中氣大虛。
血不歸絡。
積血中焦無疑。
宜吐宜利。
但脾胃大虛。
不使陽氣升發。

陰寒何由而消。
先用六君子湯。
白朮以蒼朮制之。
加丁香溫胃。
草蔻治中脘痛。
三十餘帖。

再用良薑一兩。
百年陳壁土四兩同煎。
待土化切片。
陳皮去白。
草蔻、人參、白朮、茯苓、甘草、胡椒、丁香各五錢。
細辛四錢。

共末。
空心。
清鹽湯或酒送下二錢。
此藥專在扶陽。
積血因陰寒凝結。
陽旺而陰自化。

服藥後。
血從下行者吉。
乃血從上吐。
約六七碗。
胸中悶亂。
手足逆冷。

不省人事。
急煎人參五錢。
炮姜八分。
遂靜定。
後胸中悶亂。
臍下火起而昏。
用茯苓補心湯。
一劑而安。
後用六味加人參、炮姜而痊。


震按此案認病有卓見。

用藥有妙解。
與諸吐血治法絕不相關。
因在血止後。
得吐反脹。
當治其脹耳。
案中邪陽勝則正陽衰。

至言也。
凡人逞欲藉酒為助。
自覺陽強可喜。
不知仍靠命門真陽作主。
迨欲既遂。
而邪陽息。

真陽始寧。
欲火頻起頻息。
真陽必漸用漸衰。
或欲起而勿遂其欲。
似與真陽無損。
然如燈火本明。

而於燈下另添一火以逼之。
此火漸旺。
則燈火漸滅。
理更可悟。
故凡中年之後多病之人。
必以閉關為福。
尤以泊然不起欲念為大福也。


石頑治牙行陶震涵子。

傷勞咳嗽。
失血勢如泉湧。
服生地汁墨汁不止。
門人周子。
用熱童便二升而止。
石頑診其脈弦大而虛。

自汗喘乏。
至夜則煩擾不寧。
與當歸補血湯。
四帖而熱除。
時覺左脅刺痛。
按之漉漉有聲。

此少年喜酒負氣。
嘗與人鬥狠所致。
與澤術麋銜湯加生藕汁調服。
大便即下累累紫黑血塊。
數日乃盡。
後與四烏鰂骨一藘茹為末。
分四服。
入黃牝雞腹中煮啖。
留藥蜜丸。
盡劑而血不復來矣。


震按自汗喘乏。

脈弦大而虛。
不混投地黃湯、生脈散。
高矣。
用補血湯者。
以其夜間煩擾不寧耳。
至因脅痛想及鬥狠。
則此人形色必壯實。
故消瘀不補益。
最為得法。


高士宗曰。

友孫子度侄女。
適張氏。
病半產。
咳嗽吐血。
脈數而澀。
色白。

胃滿脾泄。
醫用理氣降火止血藥。
益甚。
予投理中湯加木香、當歸。
倍用參、術而血止。
繼用歸脾湯。

及加減八味飲子。
諸證漸愈。
時鼓峰適從湖上來。
視之曰。
大虛證得平至此。
非參、術之力不能。

今尚有微嗽。
夜熱時作。
急宜溫補以防將來。
因定朝進加減八味丸。
晡進加減歸脾湯。
未幾。

遇粗工。
詫曰。
血病從火發。
豈可用熱藥。
遂更進清肺涼血之劑。
病者覺胃脘愈煩惋。

飲食不進。
而迫於外論。
強服之。
逾月病大發。
血至如湧。
或紫或黑。

或鮮紅。
病者怨恨。
復來招。
予往視之。
曰。
敗矣。

臟腑為寒涼所逼。
榮衛既傷。
水火俱竭。
脈有出而無入。
病有進而無退。
事不可為也。

未幾果歿。
仁齋直指云。
榮氣虛散。
血乃錯行。
所謂陽虛陰必走也。
曹氏必用方云。

若服生地、藕汁、竹茹等藥。
去生便遠。
故古人誤解滋陰二字。
便能殺人。
況粗工並不識此。
隨手撮藥。

漫以清火為辭。
不知此何火也。
而可清乎。
所用藥味。
視之若甚平穩。
詎知其入人腸胃。

利如刀鋸。
如此可畏哉。
夫血脫益氣。
猶是粗淺之理。
此尚不知。
而欲明夫氣從何生。

血從何化。
不亦難乎。
操刀使割。
百無一生。
有仁人之心者。
願於此姑少留意也歟。


震按吐血一證。

近日最多。
有有因而患之者。
亦有無因而患之者。
外因六淫之邪。
動血猶輕。
內因酒色憂憤。

動血為重。
及不內外因作勞舉重。
忍飢疾行。
皆使失血。
然尚可求其因而治之。
若與諸項並不相犯。

無端而吐血。
此則最重。
內經謂地居太虛之中。
大氣舉之也。
大氣偶泄。
即有地震山崩之患。

而水不安瀾。
或溢或竭。
人身亦然。
大氣厚。
足以包固。
縱犯三因。

亦成他病。
不至吐血。
大氣衰。
不能擔護。
如堤薄則水易漏。
堤坍則水必決也。

世人只守血熱妄行一說。
誤矣。
請觀此案。
可以猛省。
但參、耆、術。
亦有效有不效。

蓋大氣無形。
與營氣衛氣宗氣中氣又不同。
非草木血肉之補所能補。
曾見大啖肉飯。
俄頃血一冒而死者。
又見日日服參。

而血仍頻發以死者。
此皆惡疾。
惟善養性修身。
庶可挽回。
內經云。
恬淡虛無。

真氣從之。
精神內守。
病安從來。
此無形之大藥也。
予幼年鑿竅太早。
犯褚氏之戒。

十四五歲。
即患夢遺咯血。
二十四歲更劇。
咳痰必帶血。
一月夢遺十餘次。
遂咳嗽夜熱。

喉癢火升。
顴紅背痛。
自分死矣。
爾時上有垂白之高堂。
下無襁褓之童稚。
於是憂病畏死。

苦不可言。
欲卻其畏死之念而末由也。
父母見予形瘠。
命媳分房別寢。
並得複閱賢愚因緣。
視身命如敝屣。

而畏死之念渙然冰釋。
淫欲之夢絕不復作矣。
從此泰然自得。
自無惱怒。
自不躁急。
惟戒菸酒。

畏色如蠍。
二年而諸病瘳。
三年而兒女育。
敢不舉以告世。
惟願患斯疾者。
請嘗試之。


震又按繆仲淳治吐血三訣。

舉世奉為明訓。
實未細繹其義。
首條云。
宜行血。
不宜止血。
固是。

然行血之藥。
惟有大黃。
所謂血以下行為順也。
又須看其血證之新久。
與失血之多少而去取之。
蓋宜下於妄行之初。

不宜下於脫血之後也。
今本文不註明行血者何藥。
但云行血則血循經絡。
致近日有多服山羊血而死者。
安知不誤於此句。
至如血來洶湧。

必須止之。
古方花蕊石散、十灰散。
及童便、墨汁等。
皆欲其止也。
止之後。
或消或補。

尚可緩商。
任其吐而不思所以止之。
何從求活。
特是止血之法。
貴於虛實寒熱辨得明。
斯於補瀉溫清拿得穩耳。

本文云。
止之則血凝。
血凝則發熱惡食而病日痼。
抑思今之吐血者。
每多發熱惡食。
何嘗由於血凝耶。

果系血凝。
則仲景大黃䗪蟲丸尚可救之。
只慮血去無算。
陰虛則病。
陰竭則死。
無可奈何也。

次條宜補肝不宜伐肝。
注謂養肝則肝氣平。
而血有所歸。
伐之則肝虛不能藏血。
血愈不止。
此說誠妙。

然亦要看脈象若何。
肝陰固宜養。
肝陽亦宜制。
設遇木火兩亢。
血隨氣逆者。
則抑青丸、龍膽瀉肝湯。

醋製大黃、桃仁、枳殼、青鉛、鐵鏽水等。
何嘗禁用。
蓋得其道。
則伐之即所以補之。
不得其道。
而徒奉熟地、當歸、萸肉、枸杞等為補肝之藥。

則謬矣。
末條宜降氣。
夫氣有虛實。
亦分寒熱。
血證之氣。
虛者多。

實者少。
熱者多。
寒者少。
惟恃強善怒之人。
肝氣實而吐血。
往往有之。

抑肝清肝。
宜降氣又宜降火矣。
他如肺氣虛而不降。
則生脈散、觀音應夢散。
中氣虛而不降。
則四君子、參橘煎。

腎陽虛不能納氣而不降。
則八味丸、黑錫丹。
腎陰虛不能納氣而不降。
則大補陰丸、三才封髓丹。
必求其所以不降之故而治之。
斯為降。

烏可恃韭汁、蘇子、番降香。
為下氣藥耶。
至不宜降火之句。
醫中狡獪者。
藉為口實。
輒稱吐血服生地、麥冬。

必成癆病。
隨將假阿膠售人以代二物。
不知世之一見血證。
概用生地、麥冬。
誠應訶責。
若將二物屏棄。

豈非因噎廢食。
況予生平所見。
血溢上竅之人。
合乎丹溪所謂陽盛陰虛有升無降者。
十居八九。
合乎仁齋所謂陽虛陰必走。

及曹氏必用方之甘草乾薑湯。
趙氏絳雪丹書之桂附者。
百中一二而已。
惟虛而有火者。
清補並用。
虛而無火者。

氣血兼補。
或宜降火。
或不宜降火。
總無一定之法也。
若謂服苦寒藥必死。
則仲景金匱之瀉心湯。
不幾為罪之魁哉。



<h2>衄血</h2>
滑伯仁治一婦。

體肥而氣盛。
自以無子。
嘗多服暖宮藥。
積久火盛。
迫血上行為衄。
衄必數升余。

面赤。
脈躁疾。
神恍恍如癡。
醫者猶以上盛下虛。
丹劑鎮墜之。
伯仁曰。

經云。
上者下之。
今血氣俱盛。
溢而上行。
法當下導。
奈何實實耶。
即與桃仁承氣湯三四下。
積瘀去。
繼服既濟湯。
二十劑而愈。


項彥章治一婦。

患衄三年許。
醫以血得熱則淖溢。
服瀉心涼血之劑。
益困。
衄才數滴。
輒昏。

六脈微弱。
寸為甚。
曰。
肝藏血而心主之。
今寸口脈微。
知心虛也。

心虛則不能司其血。
故逆而妄行。
法瓀¶養心。
仍補脾。
實其子。
子實則心不虛矣。
以琥珀諸補心藥。
遂安。


許學士云。

一人膏粱嗜飲。
常病衄。
醫曰。
諸見血者為熱。
以清涼飲子投之。
即止。

越數日。
其疾復作。
醫又曰。
藥不勝病故也。
遂投黃連解毒湯。
或止或作。

易數醫。
皆用寒苦之劑。
俱欲勝其熱而已。
飲食起居。
浸不及初。
肌寒而時躁。

言語無聲。
口氣臭穢。
惡吸冷風。
其衄之餘波。
則未絕也。
或曰。

諸見血者熱。
衄、熱也。
熱而寒之。
理也。
今不愈而反害之。
何耶。

內經曰。
以平為期。
又言下工不可不慎也。
彼惟知見血為熱。
而以苦寒攻之。
抑不知苦瀉土。

土、脾胃也。
脾胃人之所以為本者。
今火為病而瀉其土。
火未嘗除而土已病矣。
土病則胃虛。
虛則榮氣不能滋榮百脈。

元氣不循天度。
氣隨陰化而無聲肌寒也。
噫。
粗工嘻嘻。
以為可治。
熱病未已。
寒病復起。
此之謂也。


汪石山治一人。

形魁偉。
色黑善飲。
年五十餘。
病衄如注。
喘嗽。
喘不能伏枕。

醫以四物湯加麥冬、阿膠、桑白皮、黃柏、知母進之。
愈甚。
診之脈大如指。
脈訣云。
鼻衄失血沉細宜。
設見浮大即傾危。

據此。
法不救。
所幸者色黑耳。
脈大非熱。
乃肺氣虛也。
此金極似火之病。

若補其肺氣之虛。
則火自退矣。
醫用寒涼降火之劑。
是不知亢則害。
承乃制之旨。
遂用人參三錢。
黃耆二錢。
甘草、白朮、茯苓、陳皮、神麯、麥冬、歸身甘溫之藥進之。
一帖病減。
十帖病愈。


震按以上四案。

首條是實熱。
次條為心脾兩虛。
三條病因是熱。
而過用苦寒。
四條脈形是熱。
而實由氣虛。
不同如此。
臨證者可不細辨乎。


又一人形近肥而脆。

年三十餘。
內有寵妻。
三月間。
因勞感熱。
鼻衄久而流涕不休。
鼻穢難近。

漸至目昏耳重。
食少體倦。
醫用四物涼血。
或用參耆補氣。
罔有效者。
診之脈濡而滑。

按皆無力。
曰。
病不起矣。
初因水不制火。
肺為火擾。
流涕不休。

經云。
肺熱甚則出涕是也。
金體本燥。
津液日泄。
則燥者枯矣。
久則頭面諸陽之液。

因以走泄。
經云。
枯澀不能流通。
逆於肉裡。
乃生癰腫是也。
月餘。
面目耳旁。
果作癰瘡而卒。
後見流涕者數人。
多不救。


震按流涕鼻穢。

即鼻淵之屬。
何以斷其必死。
要之脈濡滑而無力。
昔賢謂滑脈類數。
仲景所云數脈不時。
則生惡瘡也。

脈無力者。
石山必用參、耆。
今參、耆罔效。
無路可尋矣。
況流涕不休。
定然枯澀。

故以營氣不從。
逆於肉裡。
為是病之指歸。
魏注云。
用滋水生肝養肺藥誠佳。
然以治流涕不休者。
恐亦難效。


朱聖卿鼻衄如崩。

三日不止。
較之向來所發之勢。
最劇。
服犀角、地黃、芩、連、知、柏、石膏、山梔之屬。
轉盛。
第四日。

邀石頑診之。
脈弦急。
如循刀刃。
此陰火上乘。
載血於上。
得寒涼之藥。

轉傷胃中清陽之氣。
所以脈變弦緊。
與生料六味加五味子作湯。
另用肉桂末三錢。
飛羅麵糊。
分三丸。

用煎藥調下。
甫入喉。
其血頓止。
少頃。
口鼻去血塊數枚而愈。
自此數年之患。
絕不再發。


〔附〕一人衄血不已。

醫皆以為熱。
沈宗常投以參附而愈。
人駭問之。
曰。
脈小而衰。
非補之不可。


震按此二條相同。
但微有不同者。
一系溫補元氣。
一系導火歸元也。


〔附〕徐德古治一人。

患衄尤急。
灸項後髮際兩筋間宛宛中三壯。
立止。
蓋血自此入腦。
注鼻中。
常人以綿勒頸後。
尚可止衄。
此灸宜效。


震按是乃截其血之來路也。

與濕紙搭囟門者同義。
若邵村張教官衄。
道人教以生藕一枝。
搗貼顱囟。
再以海巴燒存性。
吹鼻二三次。

饒州民季七衄。
醫用蘿蔔汁和無灰酒飲之立止。
復發。
用人中白新刮者。
置瓦上焙乾。
溫湯調下。
又止。
是皆偶合一時之病機。
並非諸衄之定法。



<h2>下血</h2>
東垣治一人。

宿有陽明血證。
因五月大熱。
吃杏。
腸澼下血。
唧遠散漫如篩。
腰沉沉然。

腹中不和。
血色黑紫。
病名濕毒腸癖。
陽明少陽經血證也。
以芍藥一錢五分。
升麻、羌活、黃耆各一錢。
生熟地黃、獨活、牡丹皮、炙甘草、柴胡、防風各五分。
歸身、葛根各三分。
桂少許。
作二服。


震按腰沉沉然。

腹中不和。
濕也。
血色紫黑。
濕兼熱也。
方中用風藥以勝濕。
不用涼藥以清熱者。

欲其行春生升發之令。
使血不下走。
無取苦寒之降沉也。
加桂少許。
如風熏日暖。
不特血止。
胃氣亦旺矣。


羅謙甫治真定總管史侯男。

年四十餘。
肢體本瘦弱。
於至元辛巳。
因秋收租。
佃人致酒味酸。
不欲飲。

勉飲數杯。
少時腹痛。
次傳泄瀉無度。
日十餘行。
越旬。
便後見血紅紫。

腸鳴腹痛。
醫曰。
諸見血者為熱。
用芍藥柏皮丸治之。
不愈。
仍不欲食。

食則嘔酸。
形體愈瘦。
面色青黃不澤。
心下痞。
惡冷物。
口乾。

時有煩躁。
不得安臥。
羅診之。
脈弦細而微遲。
手足稍冷。
內經曰。

結陰者。
便血一升。
再結二升。
三結三升。
又云。
邪在五臟。

則陰脈不和。
而血留之。
結陰之病。
陰氣內結。
不得外行。
無所稟。

滲腸間。
故便血也。
以蒼朮、升麻、熟附子各一錢。
地榆七分。
陳皮、厚朴、白朮、乾薑、白茯苓、乾葛各五分。
甘草、益智仁、人參、當歸、神麯、炒白芍藥各三分。

上十六味作一服。
加薑、棗煎。
溫服食前。
名曰平胃地榆湯。
此藥溫中散寒。
除濕和胃。

數服。
病減大半。
仍灸中脘三七壯。
乃胃募穴。
引胃上升。
滋榮百脈。

次灸氣海百餘壯。
生髮元氣。
灸則強食羊肉。
又以還少丹服之。
則喜飲食。
添肌肉。

至春再灸三里二七壯。
壯脾溫胃。
生髮元氣。
此穴乃胃之合穴也。
改服芳香之劑良愈。


震按此條證因易辨。

脈又可憑。
無甚疑難。
妙在制方。
升溫通補分量輕重合宜。
的屬東垣高弟。


丹溪治一老婦。

性沉多怒。
大便下血十餘年。
食減形困。
心搖動。
或如煙燻。
早起面微浮。

血或暫止。
則神思清。
忤意則復作。
百法不治。
脈左浮大虛甚。
久取滯澀而不勻。

右沉澀細弱。
寸沉欲絕。
此氣鬱生涎。
涎郁胸中。
心氣不升。
經脈壅遏不降。

心血絕。
不能自養故也。
非開涎不足以行氣。
非氣升則血不歸隧道。
以壯脾藥為君。
二陳湯加紅花、升麻、歸身、酒黃連、青皮、貝母、澤瀉、黃耆、酒芍藥。

每帖加附子一片。
煎服。
四帖後血止。
去附。
加乾葛、丹皮、梔子。
而煙燻除。
乃去所加藥。
再加砂仁、炒曲、熟地黃、木香。
倍參、耆、術。
服半月愈。


震按此條脈證。

似虛似實。
非寒非熱。
較之羅案。
難辨多矣。
及觀其講病源與用藥法。
及藥之輕重去取。

俱有精義。
又極平和。
十年之病。
半月而愈。
仙乎仙乎。


虞恆德治一男子。

四十餘。
素飲酒無度。
得大便下血證。
一日如廁厠二三次。
每次便血一碗。
以四物湯加條芩、防風、荊芥、白芷、槐花等藥。

連日服之不效。
後用橡斗燒灰二錢七分。
調入前藥汁內服之。
又灸脊中對臍一穴。
血遂止。
自是不發。


震按橡斗燒灰未為巧。

灸脊中對臍一穴殊巧。
一男子。
每怒必便血。
或吐血。
即服犀角地黃湯之類。
薛立齋曰。

當調理脾胃。
彼不信。
仍服之。
日加倦怠。
面色萎黃。
又用四物、芩、連、丹皮之類。

飲食少思。
心煩熱渴。
吐血如湧。
竟至不起。
此證久服寒涼損胃。
必致誤人。
其脾虛不能攝血。
不用四君、芎、歸、補中益氣之類。
吾未見其生者。


一婦但怒必便血。

寒熱口苦。
或胸脅脹痛。
或小腹痞悶。
薛曰。
此怒動肝火而侮土。
用六君子加柴胡、山梔而愈。
用補中益氣、加味逍遙二藥。
乃不復作。


震按此條。
是吐血便血正理正法。


李士材治學憲黃貞父。

患腸風。
久用四物湯芩、連、槐花之屬。
屢發不止。
面色頗黃。
診其脈。
惟脾部浮而緩。

此土虛而風濕交乘也。
遂用蒼朮三錢。
茯苓、人參、黃耆、升麻、柴胡、防風各一錢。
四劑而血止。
改服十全大補湯。
調養而愈。


震按此條。
是從李羅二案參合為治。


孫東宿治新市陳鹿塘。

有腸風臟毒之證。
大便燥結。
數日不能一行。
痛苦殊甚。
百醫不效。
其脈兩寸皆數。

兩關皆弦而無力。
兩尺洪滑而左尤甚。
孫曰。
東垣謂大腸喜清而惡熱。
脾胃喜溫而惡寒。
以胃屬土而大腸屬金也。

今此乃胃寒腸熱之證。
當以腸風臟毒之藥為君主。
外以養血之劑裹之。
使不傷胃氣。
蓋藥先入胃。
而後傳入大腸。

入胃時裹藥未化。
及入大腸。
則裹藥化而君藥始見。
亦假途滅虢之策也。
因以大黃酒浸九蒸九曬二兩。
木耳二兩。

槐花三兩。
郁李仁、皂角子、象牙屑、條芩各一兩。
血餘灰、升麻、荊芥各五錢。
為末。
煉蜜丸。
外以四物湯加蒲黃各一兩為衣。
空心午後。
各以米湯下二錢。
果血止而大便不燥。
飲食日加矣。


震按裹藥法以治腸風便燥頗相宜。
蓋裹藥曬使堅干。
誠可傳入大腸。
非比走經絡及他臟腑。
必由脾胃轉送也。


又治董宗伯公子龍山夫人。

即憲副茅鹿門公女。
年三十五。
病便血。
日二三下。
腹不疼。
醫治三年不效。

孫診之。
左脈沉澀。
右脈漏出關外。
診不應病。
因血既久下。
且用補中益氣湯加阿膠、地榆、側柏葉服八劑。

血不下者半月。
彼自喜病愈矣。
偶因勞而血復下。
又索煎藥。
孫曰。
夫人之病。

必有瘀血積於經隧。
前因右脈漏關難憑。
故以升提兼補兼澀。
以探虛實耳。
今得病情。
法當下而除其根也。

龍山曰。
三年間便血。
雖一日二三下。
而月汛之期不爽。
每行且五日。
何尚有瘀血停蓄耶。

孫曰。
此予因其日下月至。
而知其必有瘀血停蓄也。
經云。
不塞不流。
不行不止。

今之瘀。
實由塞之行也。
不可再澀。
古人治痢。
必先下之。
亦此意也。

即用桃仁承氣湯加丹參、五靈脂、荷葉蒂。
水煎夜服。
五更下黑瘀血半桶。
其日血竟不來。
乃以理脾藥養之。
過五日。
復用下劑。
又下黑瘀如前者半。
乃以補中益氣湯、參苓白朮散。
調理全愈。


震按便血日二三下。
已三年之久。
而敢用逐瘀下藥。
非有確見。
不可漫試。


周慎齋治一人。

患腸風。
血大下不止。
頭暈倒地。
三四年不愈。
皆曰不可治。
周診脈。

左手沉細。
右手豁大。
此因內傷寒涼太過。
致陽不鼓。
故右脈沉細。
血不歸絡。

火浮於中。
故尺脈豁大。
用補中益氣湯十帖。
再用荊芥四兩。
川烏一兩。
醋麵糊丸。
空心服愈。


震按此丸名烏荊丸。

恰與臟連丸為對待之方。
一熱一寒。
判如裘葛。
用得其宜。
神應無比。


〔附〕洛陽一女子。

年十七。
耽飲無度。
多食魚蝦。
蓄毒在臟。
日夜二三十次。
大便與膿血雜下。

大腸肛門痛不堪任。
醫以止血痢藥。
不效。
又以腸風藥。
則益甚。
蓋腸風有血無膿也。

如此半年。
氣血漸弱。
食漸減。
肌肉漸消。
稍服熱藥。
則腹愈痛。

血愈下。
稍服涼藥。
則泄注氣羸。
粥食愈減。
服溫平藥。
則如不知。

將期歲。
醫告術窮。
待斃而已。
或教服人參樗皮散。
謾試之。
一服知。

二服減。
三服膿血皆定。
不十服而愈。
乃求其方。
云治大腸風虛。
飲酒過度。

挾熱下利膿血。
疼痛。
多日不瘥。
樗根白皮、人參各二兩為末。
二錢匕。
空心溫酒調下。
不飲酒。
以溫米飲下。
忌油膩濕面青菜果子甜物雞魚蒜等。


震按此方。

治久病則可。
治暴病則不可。
以補澀之藥。
恐留痼病邪也。
葉案有用餘糧石脂者。
亦主固澀下煎。

或佐以人參、木瓜、炒烏梅、炒粳米。
取甘酸合固澀。
使陽明主闔也。
或佐以萸肉、五味、黃柏、地榆。
各炒成炭。
取酸苦合固澀。
可熄風堅陰也。
皆從人參樗皮散化出。


〔附〕嘉興府尊王竺廬公祖辦事勤敏。

凡案牘書稟。
靡不親閱手裁。
積勞而得便血證。
初用天王補心丹及玉女煎、知柏地黃丸等方。
屢愈屢發。
至丙申三月漸劇。

食減面黃形瘦。
精神衰弱。
無錫龔商年兄用補中益氣湯。
以醋炒升麻、歸身而血止。
半月後。
偶食青菜腐湯。

血復下。
龔謂寒濕傷脾。
用蒼朮理中湯。
遂愈。
十月中。
值府考閱卷過勞。

血又大發。
龔診其脈。
弦勁帶數。
腹脹不思食。
易怒。
進加味逍遙散。

不應。
改用桃花散、歸脾湯。
轉加口乾咳嗽。
佐以阿膠、熟地。
又溏瀉腸鳴不食。
困憊難支。

值撫憲薦胡灝軒先生來。
毅然曰。
歸脾須合右歸。
重用人參則效。
定方人參五錢。
山藥三錢。

枸杞、菟絲、棗仁各四錢。
茯神、白芍、文蛤炒各錢半。
炙草、炮姜各七分。
地榆炭八分。
烏梅、大棗各二枚。
一劑而血止。

遞加耆、朮、熟地。
再去地榆、文蛤。
佐以附子。
而谷納漸增。
病遂全愈。
斯真得力於景岳者。



<h2>溺血</h2>
薛立齋治一婦人。

小便血。
因怒氣寒熱。
或頭痛。
或脅脹。
用加味逍遙散。
諸證稍愈。

惟頭痛。
此陽氣虛。
用補中益氣加蔓荊子而痊。
後鬱怒。
小腹內㽲痛。
次日尿痛熱甚。

仍用加味逍遙散加龍膽草。
並歸脾湯。
將愈。
因飲食所傷。
血仍作。
徹夜不寐。
怔忡不寧。
此膽血尚虛。
用前湯而愈。


一婦人尿血。

久用寒涼止血藥。
面色萎黃。
肢體倦怠。
飲食不甘。
晡熱作渴。
三年矣。

此前藥復傷脾胃。
元氣下陷而不能攝血也。
蓋病久鬱結傷脾。
用補中益氣以補元氣。
用歸脾湯以解脾郁。
使血歸經。
更用加味逍遙以調養肝血。
不月。
諸證漸愈。
三月而痊。


震按內經謂胞移熱於膀胱則溺血。

故溺血證屬熱者多。
實熱則脈洪數有力。
宜導赤散加梔、芩、淡竹葉、鮮小薊。
調滑石末。
沖生藕汁。
虛熱則脈洪數無力。

宜生地、歸、芍、梔、芩、牛膝、麥冬、黃連等。
調發灰。
或茅根汁。
若夏月有感暑熱者。
六一散加黃連、生地。
若少年有血虛挾瘀者。

阿膠、三七二味多服。
若阻塞不通。
並可加冬葵子、生蒲黃以化之。
若多怒人有肝家鬱火者。
龍膽瀉肝湯。
甚則當歸龍薈丸。

惟久而不止則為虛。
歸脾、補中益氣酌用。
或老年及久病人。
始雖熱證。
久變虛寒。
並可用八味地黃丸、四味鹿茸丸等方。

然用至此種藥小愈仍復發者。
多不救。
予選二案。
又恐人止狃於屬熱治法。
故取立齋以療庸淺之通病。



<h2>汗</h2>
東垣治一人。

二月天氣。
陰雨寒濕。
又因飲食失節。
勞役所傷。
病解之後。
汗出不止。

沾濡數日。
惡寒。
重添厚衣。
心胸間時煩熱。
頭目昏憒。
上壅。

食少減。
此胃中陰火熾盛。
與天雨之濕氣相合。
濕熱太甚。
則汗出不休。
兼見風化也。

以助東方甲乙之風藥以去其濕。
甘寒以瀉其熱。
生芩、酒芩、人參、炙草、羌、獨、藁、防、細辛、川芎、蔓荊子各三分。
黃耆、生甘草、升、柴各五分。
薄荷一分。
煎服即愈。


震按汗出不止。
尚用諸般風藥。
非東垣不能。
故錄之以見病情之變化無窮。
不專以斂澀為止汗定法也。


慎齋治一人。

自汗。
足冷不能行動。
尺脈沉大。
此脾氣下陷也。
故肺失養而汗出。
足乃脾腎經行之地。

脾陽不舒。
腎氣亦郁。
所以冷也。
以啟脾養肺為本。
溫腎為標。
用參、耆、山藥。
補脾陰固表扶肺。
稍加桂溫之而愈。


震按自汗而足冷不能行動。

顯系下焦虛寒矣。
尺脈當沉細。
何反沉大。
粗工舍脈憑證。
必將溫補肝腎而用熟地、枸杞、蓯蓉、鹿茸、桂、附等藥。
繆工憑脈論證。

或認下焦濕熱而用二妙散、防己、黃耆等方。
俱與脾氣下陷隔一層也。
慎齋善用溫補。
此案只稍加肉桂。
亦以尺脈之沉大也。


張景岳曰。

余嘗治一衰翁。
年逾七旬。
陡患傷寒。
初起即用溫補調理。
至十日之外。
正氣將復。

忽爾作戰。
自且至晨。
不能得汗。
寒慄危甚。
告急於余。
余用六味回陽飲。

入人參一兩。
薑、附各三錢。
使之煎服。
下咽少頃。
即大汗如浴。
時將及午。

而浸汗不收。
身冷如脫。
鼻息幾無。
復以告余。
余令以前藥復煎與之。
告者曰。

先服此藥。
已大汗不堪。
今又服此。
尚堪再汗乎。
余笑謂曰。
此中有神。

非爾所知也。
急令再進。
遂汗收神復。
不旬日而起矣。
嗚呼。
發汗用此。

而收汗復用此。
無怪乎人之疑之也。
而不知汗之出。
與汗之收。
皆元氣為之樞機耳。
人能如闔闢之權。
其放與收。
有所以主之者。
則無惑矣。


震按景岳之言。

的系醫宗三味。
誠能悟此。
則線索在手。
操縱咸宜矣。
但所選三案。
皆取高超者以示模範。

非全法也。
如陽虛自汗。
用參附、耆附、黃耆建中。
陰虛盜汗。
用當歸六黃湯、地黃湯。
加白芍、牡蠣、浮小麥、糯稻根鬚。

表虛。
用玉屏風散。
心虛。
用歸脾湯。
肝火。
用左金、白芍、龍、牡。

胃火。
用涼膈散、白虎湯。
風勝。
用桂枝湯。
濕勝。
用羌活勝濕湯。

痰用導痰、溫膽。
暑用清暑益氣。
以及麻黃根、敗蒲扇、封臍藥、外撲法。
法宜遍求。
他如頭汗、陰汗、心窩汗、飲食汗。
方各另採。
總宜多閱諸書。
固難備述是編。



<h2><span class="orange">卷五</span></h2>

<h2>七情</h2>

<h3>喜</h3>
戴人曰。

昔莊先生治一人。
以喜樂之極而病者。
莊切其脈。
為之失聲。
佯曰。
吾取藥去。

數日更不來。
病者悲泣。
辭其親友曰。
吾不久矣。
莊知其將愈。
慰之。

詰其故。
莊引素問曰。
懼勝喜。
可謂得元關者也。
然華元化以怒郡守而幾見殺。
文摯以怒齊王而竟殺之。
欲活他人。
反戕厥躬。
悲夫。


戴人路經古亳。

逢一婦。
病喜笑不止。
已半年。
眾醫治之術窮。
戴人以滄鹽成塊者二兩餘。
火燒通赤。

放冷研細。
以河水一大碗。
同煎三五沸。
稍溫。
與飲之。
以釵探咽中。

吐去熱痰五升。
次服火劑。
火主苦。
解毒湯是也。
不數日而笑定矣。
內經曰。

神有餘則笑不休。
所謂神者。
心火是也。
火得風而成焰。
即笑之象也。



<h3>怒</h3>
項關令之妻。

病怒。
不欲食。
常好叫呼怒罵。
欲殺左右。
惡言不輟。
眾醫處藥。

半載無功。
戴人視之曰。
此難以藥治。
乃使二娼。
各塗丹粉。
作伶人狀。

其婦大笑。
次日又令作角抵。
又大笑。
復於其旁。
常以兩個能食之婦。
誇其食美。
此婦亦索其食一嘗之。
不數日。
怒減食增而瘥。


丹溪治一婦人。

年十九歲。
氣實。
多怒不發。
忽一日大發叫而欲厥。
蓋痰閉於上。
火起於下。

上衝故也。
與香附末五錢。
甘草三錢。
川芎七錢。
童便、薑汁煎。
又與青黛、人中白、香附末為丸。
稍愈。
後大吐乃安。
復以導痰湯加姜炒黃連、香附、生薑。
下當歸龍薈丸。



<h3>憂</h3>
丹溪治陳狀元弟。

因憂病咳唾血。
面黧色。
藥之十日不效。
謂其兄曰。
此病得之失志傷腎。
必用喜解。

乃可愈。
即求一足衣食之地處之。
於是大喜。
即時色退。
不藥而愈。
由是而言。
治病必求其本。
雖藥中其病。
苟不察其得病之因。
亦不能愈也。


徐書記有室女。

病似勞。
醫僧法靖診曰。
二寸脈微伏。
是憂思致病。
請示病因。
徐曰。

女子夢吞蛇。
漸成此病。
靖謂有蛇在腹。
用藥專下小蛇。
其疾遂愈。
靖密言非蛇病也。
因夢蛇過憂成疾。
當治意而不治病耳。



<h3>思</h3>
一富家婦。

傷思慮過甚。
二年不寐。
無藥可療。
其夫求戴人診之。
曰。
兩手脈俱緩。

此脾受之也。
脾主思故也。
乃與其夫以怒激之。
多取其財。
飲酒數日。
不處一方而去。

其婦大怒。
汗出。
是夜困眠。
如此八九日不寤。
自是食進。
脈得其平。


一女新嫁後。

其夫經商二年不歸。
因不食。
困臥如癡。
無他病。
多向里床坐。
丹溪診之。

肝脈弦出寸口。
曰。
此思男子不得。
氣結於脾。
藥難獨治。
得喜可解。

不然。
令其怒。
脾主思。
過思則脾氣結而不食。
怒屬肝木。
木能剋土。

怒則氣升發而沖。
開脾氣矣。
其父掌其面。
呵責之。
號泣大怒。
至三時許。

令慰解之。
與藥一服。
即索粥食矣。
朱曰。
思氣雖解。
必得喜。

庶不再結。
乃詐以夫有書。
旦夕且歸。
後三月。
夫果歸而愈。


丹溪曰。

一蜀僧出家時。
其母在堂。
及遊浙右。
經七年。
忽一日。
念母之心甚切。

欲歸無腰纏。
徒爾朝夕西望而泣。
以是得病。
黃瘦倦怠。
時僧年二十五歲。
太無羅先生見之。

令其隔壁泊宿。
每日以牛肉豬肚甘肥等。
煮糜爛與之。
凡經半月餘。
且時以慰諭之言勞之。
又許鈔十錠作路費。

曰不望報。
但欲救汝之命耳。
察其形稍蘇。
脈稍充。
與桃仁承氣。
一日三帖下之。

皆是血塊痰積。
方止。
次日只與熟菜稀粥將息。
又半月。
其僧遂如故。
又半月有餘。
與鈔十錠。
遂行。


〔附〕有士人觀書忘食。

一日有紫衣人立前曰。
公不可久思。
思則我死矣。
問其何人。
曰。
我。
穀神也。
於是絕思而食如故。



<h3>悲</h3>
一婦無故悲泣不止。

或謂之有祟。
祈禳請禱不應。
許學士曰。
金匱云。
婦人臟燥。
喜悲傷欲哭。

象如神靈所作。
數欠伸者。
甘麥大棗湯主之。
用其方十四帖而愈。
蓋悲屬肺。
經云。

在臟為肺。
在志為悲。
又曰。
精氣並於肺則悲是也。
此方補脾而能治肺病者。
虛則補母之義也。


息城司侯。

聞父死於賊。
乃大悲。
哭罷。
便覺心痛。
日增不已。
月餘成塊。

狀若覆杯。
大痛不任。
藥皆無功。
乃求於戴人。
戴人至。
適巫者在其旁。

乃學巫者。
雜以狂言。
以謔病者。
至是大笑不忍。
回面向壁。
一二日。
心下結硬皆散。
所謂喜勝悲。
內經自有此法也。


資生經曰。

王執中母久病。
忽泣涕不可禁。
知是心病也。
灸百會而愈。
後遇憂愁悽愴者。
灸此穴。
無不愈。



<h3>恐</h3>
高逢辰表侄。

嘗遊惠山。
暮歸。
遇一巨神臥寺門。
恐懼奔避。
自是便溺日五六十次。
周恭曰。

驚則心無所倚。
恐則傷腎。
是為水火不交。
二臟俱病。
故其所合之府受盛失職。
州都不禁矣。


震按此證當死。
或用參、耆溫補之藥以圖僥倖。



<h3>驚</h3>
衛德新之妻。

旅中宿於樓上。
夜值盜劫燒舍。
驚墜狀下。
自後每聞有響。
則驚倒不知人。
家人輩躡足而行。

莫敢冒觸以聲。
歲余不痊。
醫作心病治之。
人參珍珠及定志丸。
皆無效。
戴人見而斷之曰。

驚者為陽。
從外入也。
恐者為陰。
從內出也。
驚者。
為自不知故也。

恐者。
自知也。
足少陽膽經屬木。
膽者。
敢也。
驚怕則膽傷矣。

乃命二侍女執其兩手於高椅之上。
當面前下。
置一小几。
戴人曰。
娘子當視此。
一木猛擊之。

其婦大驚。
戴人曰。
我以木擊幾。
何必驚乎。
伺少定擊之。
驚少緩。

又斯須。
連擊三五次。
又以杖擊門。
又暗使人擊背後之窗。
徐徐驚定而笑。
曰。

是何治法。
戴人曰。
內經云。
驚者平之。
平者常也。
平常見之。

必無驚。
是夜使人擊其門窗。
自夕達曙。
寢息如故。
夫驚者神上越也。
從下擊幾。
使之下視。
所以收神也。
從此遂愈。


王中陽治江東富商。

自奉頗厚。
忽患心驚。
如畏人捕之。
聞脂粉氣即遺泄。
晝夜坐臥。
常欲人擁護方安。

甫交睫。
即陽動精滑。
遍身紅暈紫斑。
兩腿連足浸淫濕爛。
膿下不絕。
飲食倍常。

酬應不倦。
累醫不效。
王診得六脈俱長。
三部九候往來有力。
兩手寸尺特盛。
猝難斷證。

因問之。
商告曰。
某但覺虛弱無力。
多驚悸。
及苦於下元不固。
兩腿風瘡。

侍奉皆賴婦人。
而又多欲不能自禁。
奈何治之。
王曰。
時醫必作三種治。
一者治驚悸。

二者治虛脫。
三者治風瘡。
以余觀之。
只服滾痰丸。
然後調理。
滿座愕然。

王曰。
此係太過之脈。
總是濕痰為病。
與火炎水涸。
神怯精傷者。
本異標同也。

逐去痰毒。
不必縷治。
服丸三日。
脈稍平。
曰。
君連年醫藥不效。

反增劇者。
不識虛實。
認假為真故也。
再令服三次。
越五日。
脈已和。

不言驚悸之苦。
但求遺泄之藥。
王用豁痰湯加茯苓煎服。
月餘諸證悉減。
乃用泥金膏。
以新汲水調敷兩腿。

干則再上。
周時洗去。
則熱氣已衰。
皮肉寬皺。
然後用杖毒活血方。
調敷全愈。


震閱洞虛子原案。

曰。
此係太過之脈。
心腎不變。
又曰。
水火亢行。
心不攝血。

運於下不能上升。
凝於肌膚。
日久濕爛。
與火炎水濫。
神不寧陽頻泄者。
本同標異也。

其詞澀而義晦。
不如曰濕熱生痰。
上壅下注。
反覺徑捷。
故僭改之。
再查豁痰湯。

亦逸人自定。
乃以小柴胡湯去薑、棗。
加紫蘇、薄荷、羌活、陳皮、厚朴、枳殼、南星。
云治一切痰疾。
與滾痰丸相副。
或以前胡易柴胡。

其泥金膏。
則用陰地上蚯蚓糞三分。
熟皮朴硝二分。
同研細。
水調敷。
杖毒活血方。
則用蛇床子、光草烏、火煅爐甘石、枯礬、檳榔、花粉、綠豆粉、凌霄花、赤石脂、白石脂、大薊根葉、小薊根葉為末。
另煎大黃汁調敷。
云治杖瘡奇妙。


〔附〕一富室子弟。

因憂畏官事。
忽患惡聞響聲。
鞋履作聲。
亦即驚怖。
有事則彼此耳語而已。
飲食自若。

舉動無差。
王令服滾痰丸二次。
即能起坐應酬。
再以豁痰湯、分心氣飲。
相間服之而愈。
分心氣飲者。
乃二陳湯加紫蘇、羌活、桑白皮、肉桂、青皮、腹皮、木通、赤芍也。


又一人因相識官員為事。

猝為當道直入其室搜索。
男人即驚死。
其妻須臾蘇省。
失志顛倒。
棄衣摸空。
王亦令服滾痰丸二次。
下咽即睡。
次夜又一服。
仍用豁痰湯加枳實。
服數日即安。


張路玉治河南督學汪緘庵媳。

產後病虛無氣。
洒洒然如驚。
常時咳青黑結痰。
欲咳則心中憺憺大動。
咳則渾身麻木。
心神不知所之。

偶聞一聲響。
則頭面哄熱。
微汗。
神魂如飛越狀。
專事婦科者。
屢用補養心血之劑。

罔效。
虛羸轉劇。
邀張診之。
脈浮。
微弦而芤。
獨左寸厥厥動搖。

此必胎前先傷風熱。
坐草時迸力過甚。
痰血隨氣上逆。
衝過膈膜而流入心包也。
朝用異功散加童便煅淬蛤粉。
以清理痰氣。

大劑獨參湯下來復丹。
以搜滌瘀積。
蓋痰在膈膜之上。
非焰硝無以透之。
血在膈膜之上。
非五靈無以浚之。

然非藉人參相反之性。
不能激之使出也。
服數日。
神識漸寧。
形神漸旺。
改用歸脾湯加龍齒、沉香。
調理而康。


吳昭如室。

年壯體豐。
有素而嘔血。
腹脹。
脾約便難之恙。
兩遭回祿。
憂恚頻仍。

近於失血之後。
忽然神氣憒亂。
口噤目瞠。
石頑診之。
氣口數盛而促。
人迎弦大而芤。

形神不能自主。
似有撮空之狀。
一醫以為證犯條款。
不出五日當斃。
張謂不然。
若是撮空。

必然手勢散漫。
今拈著衣被。
盡力扯摘。
定為挾驚挾怒無疑。
爪者筋之餘。
非驚怒而何。

況脈來見促。
當是痰氣中結。
殊非代脈之比。
詢其病因。
驚怒俱有。
遂用鉤藤鉤一兩。

煎成。
入竹瀝半盞。
薑汁五匙。
連夜服藥。
即得安寐。
次日六脈稍平。

但促未退。
仍用前方減半。
調牛黃末一分。
其夕大解三度。
共去結糞五六十枚。
腹脹頓減。
脈靜人安。
稀糜漸進。
數日之間。
平復如常。


震按七情致病。

病本難治。
戴人丹溪治法神矣。
洞虛子專主痰火。
亦難奉為要訣。
石頑二案。
論病最精。
用藥更巧。



<h2>郁</h2>
姑蘇朱子明婦。

病長號數十聲。
暫止。
復如前。
人以為癘所憑。
莫能療。
戴原禮曰。

此郁病也。
痰閉於上。
火鬱於下。
故長號則氣少舒。
經云。
火鬱則發之。
是已。
遂用重劑湧之。
吐痰如膠者無算。
乃愈。


易思蘭治一婦。

渾身倦怠。
呵欠口乾。
經月不食。
強之。
不過數粒而已。
有以血虛治之者。

有以氣弱治之者。
有知為火而不知火之源者。
用藥雜亂。
愈治愈病。
至冬微瘥。
次年夏間。

諸病復作。
肌消骨露。
三焦脈洪大侵上。
脾肺二脈微沉。
餘部皆平和。
此肺火病也。

以梔子仁薑汁浸一宿。
炒黑研細。
用人參、麥冬、烏梅煎湯調下。
進二服。
即知飢喜食。
旬日肢體充實如常。

後因久病不孕。
眾皆以為血虛而用參耆之品。
半月胸膈飽脹。
飲食頓減。
至三月餘而經始通。
下黑穢不堪。

或行或止。
不得通利。
其苦萬狀。
復以四烏湯。
換生地。
加陳皮、蘇梗、黃芩、山梔、青皮、枳殼十數劑。
一月內即有孕。


震按首條之病郁易辨。

湧法誠勝於服藥。
次條之病情難辨。
其方恐未能速效。
至於經閉已通。
病亦輕矣。
用藥固宜平穩。


周慎齋治一人。

六脈澀滯。
脅痛吐臭痰。
噁心食不下。
蓋脅者。
少陽之分也。
清氣不升。

濁氣鬱於少陽之絡。
故痛。
濁氣上逆。
故吐臭痰而噁心。
濁氣。
故臭也。

食不下者。
少陽清陽之氣不升。
則肝不能散精也。
用柴胡、白蔻各二分。
黑山梔、甘草各五分。
白芍、丹皮各一錢。
白茯苓、廣皮各一錢五分。
歸身八分。
麥冬二錢。
十帖全愈。


震按脅痛吐臭痰。
昧者必妄認肺癰肺痿等病。
得此論可與石山治臭痰一案並垂不朽。


紀華山雅自負而數奇。

更無子。
時悒悒不快。
漸至痞脹。
四年肌肉盡削。
自分死矣。
姑蘇張漣水診而戲之曰。

公那須藥。
一第便當霍然。
以當歸六錢。
韭菜子一兩。
香附童便炒八錢。
下之。

紀有難色。
不得已。
減其半。
張曰。
作二劑耶。
一服。

夜夢遺。
舉家慟哭。
張拍案曰。
吾正欲其通耳。
仍以前半劑進。
胸膈間若勇士猛力一推。

解黑糞無算。
尋啜粥二碗。
再明日。
巾櫛起見客矣。
逾年生一子。


震按痞脹四年。
肌肉盡削。
一夢遺而半劑之藥如神。
雖仲淳所述。
吾不敢信。



<h2>詐病</h2>
張景岳曰。

予向同數友。
遊寓榆關客邸。
內一友素耽風月。
忽於仲冬一日。
夜叩予戶。
張皇求救。

云所狎之妓。
忽得急證。
勢在垂危。
倘遭其厄。
禍不可解。
予往視之。

見其口吐白沫。
僵仆於地。
以手摸之。
則口鼻四肢俱冷。
氣息如絕。
陡見其狀。

殊為驚駭。
因拽手診之。
則氣口和平。
脈不應證。
予意其脈和如此。
而何以證危如是。

沉思久之。
豈即仲景所云詐病耶。
復診其脈。
安然如故。
遂大聲於病妓之旁曰。
此病危矣。

須用極大艾丸。
連灸眉心人中小腹數處。
方可活。
惜花容損壞耳。
余寓有艾。
宜速取來灸之。

然火灸尚遲。
姑先與一藥。
使其能咽之後。
倘有聲息。
則生意已復。
即不灸亦可。

若口不能咽。
或咽後不蘇。
當速灸可也。
病妓聞予之言。
竊已驚怖。
惟恐大艾著身。

藥到即咽。
咽後少頃。
即哼聲出而徐動徐起矣。
次日問之。
乃知為吃醋而發也。


震按此條乃人病脈不病。

尚易揣度。
次條所載金吾公二妾相競。
一系燕姬。
其母助惡叫喊撒潑。
遂致氣厥若死。
自暮及旦不蘇。

景岳初診之。
見其肉厚色黑。
面青目瞑。
手撒息微。
脈又伏。
渺若脫。

意其真危也。
欲施溫補。
恐大怒之後。
逆氣未散。
欲用開導。
恐脈之似絕。

虛不能勝。
請再診之。
則前此撒手。
今忽十指交叉於腹。
因而動疑。
及著手再診。

似有相嫌不容之意。
卒然猛扯之。
力強且勁。
益疑將死之人。
豈猶有力如是。
乃思其脈若此者。

或因肉厚氣滯。
北人稟賦使然。
或因兩腋夾緊。
奸人猝詐所致。
遂用前法。
以恐勝之。
藥甫到咽即活。
此比前案更難辨識也。



<h2>痰</h2>
丹溪治一室女。

素強健。
六月發煩悶。
困憊不食。
時欲入井。
脈沉細數弱。
口漸渴。

醫作暑病治不效。
又加嘔而瘦。
手心熱。
喜在暗處。
脈漸伏而妄語。
朱制局方妙香丸。

如芡實大。
井水下一丸。
半日大便。
藥已出矣。
病不減。
遂以麝香水洗藥。

以針穿三孔。
涼水吞。
半日下稠痰數升。
得睡漸愈。
因記金匱云。
昔肥而今瘦者痰也。


震按此證必須妙香丸。

若溫膽導痰等方無益也。
但以芡實大之丸藥而囫圇吞下。
一奇。
再以便出之藥。
而水洗針穿。
又復吞之。
更奇。


立齋治一儒者。

背腫一塊。
按之則軟。
肉色如故。
飲食如常。
勞則吐痰體倦。
此脾虛而痰滯。

用補中益氣加茯苓、半夏。
少加羌活。
外用陰陽散。
以薑汁調搽而消。
後因勞。
頭暈作嘔。
仍以前藥去羌活。
加蔓荊子而愈。


震按此即世人所謂濕痰流注也。
勞則吐痰體倦。
脾虛易明矣。


閣老梁厚齋。

氣短有痰。
小便赤澀。
足跟作痛。
尺脈浮大。
按之則澀。
此腎虛而痰飲也。

用四物送六味丸。
不月而康。
仲景云。
氣虛有飲。
用腎氣丸補而逐之。
誠開後學之蒙瞶。
濟無窮之夭枉。
腎氣丸。
即六味丸。


震按四物湯送六味丸。

專補腎陰也。
若仲景所謂腎氣丸。
必以六味加桂附為是。
況氣短足跟痛尺脈澀。
僅用六味。
恐不效。

此案與治孟都憲案同法。
梁則小便赤澀。
孟則遺尿。
梁則尺浮大而按之澀。
孟則尺浮大按之如無。
孟加眩暈。
尤易辨也。


李士材曰。

翰林李集虛。
勞而無度。
醉而使內。
汗出多痰。
服寬膈化痰之藥。
轉覺滯悶。

診其脈沉而澀。
兩尺尤甚。
余謂其婿曰。
痰得澀脈。
一時難愈。
況尺中澀甚。

精傷之象也。
在法不治。
勉用補中益氣加半夏、茯苓。
二劑有小效。
眾皆喜。
余曰。
澀象不減。
脈法無根。
死期近矣。
果十餘日而歿。


震按此與梁厚齋案同一澀脈而死生不同者。

彼惟尺脈浮大。
按之則澀。
此是六部沉澀。
兩尺尤甚。
輕重自別也。
況又云脈法無根。

想是沉而細澀。
按之欲絕耳。
不然。
哮嗽門中顧明華案。
亦系澀脈。
何以先補養而繼吐下。
仍能愈之耶。


李士材治秦景明。

素有痰飲。
每歲必四五發。
發即嘔吐不能食。
此病久結成窠囊。
非大涌之。
弗愈也。

須先進補中益氣。
十日後。
以瓜蒂散頻投。
湧如赤豆沙者數升。
已而復得水晶色者升許。
如是者七補之。
七湧之。
百日而窠囊始盡。
專服六君子八味丸。
經年不輟。


震按長於治痰者。

前有張戴人。
後有王隱君。
然可施於人強證實。
若虛者非所宜也。
此案七補七湧。
足以匡救兩家之法。

夫人身本無所謂痰。
痰因病而生耳。
惟治其所以生痰之病。
則痰自除。
至方書所載有風痰、寒痰、火痰、濕痰、燥痰、清痰、老痰、味痰、酒痰、郁痰、頑痰、驚痰、虛痰種種名色。
而變現諸證。

千態萬狀。
又似種種雜病。
此又不得以種種雜病法治。
但治其痰則病自去。
蓋標而本之。
本而標之。
總在醫家之變通也。



<h2>痞滿</h2>
滑伯仁治一人。

苦胸中痞滿。
憒憒若怔忡狀。
頭目昏痛。
欲吐不吐。
忽忽善忘。
時一臂偏痹。

脈之。
關以上溜而滑。
按之沉而有力。
曰。
積飲滯痰。
橫於胸膈。

蓋得之厚味醇酒。
肥膩炙爆。
蓄熱而生濕。
濕聚而痰涎宿飲皆上甚也。
王冰云。
上甚不已。

吐而奪之。
但冬月降沉之令。
未可行此法。
乃候至春日晴朗。
以藥探吐之。
大吐異色痰如膠飴者三四升。
一二日更吐之。
三四次則胸中洞爽矣。


震按此病認為痰飲。

皆人所能。
惟冬月降沉之令。
未可湧吐。
乃先聖成法。
守得極是。


孫東宿治陳光祿松奕翁。

常五更胸膈脹疼。
寒熱溫涼。
遍嘗不效。
診之右寸軟弱。
左平。
兩尺亦弱。

孫曰。
此肺腎二經之不足也。
補而斂之。
可無恙矣。
以人參、補骨脂、山茱萸各三兩。
鹿角膠、鹿角霜五兩。

杜仲、巴戟、茯苓、車前各一兩五錢。
山藥二兩。
鹿角膠酒化為丸。
空心淡鹽湯送下。
又以御米殼三兩。
去筋膜。

蜜水炒。
訶子麵煨去核一兩。
陳皮一兩五錢。
蜜丸。
五更枕上白湯送下一錢。
服一月。
病不再發。


震按人參鹿膠之丸。

人猶能用。
粟殼訶子之方。
夢想不到矣。
與陳武塘噙化丸。
可比熊掌猩唇。
各一異味。


李古愚每食後即大便。

腹皮稍脹急。
胸膈飽悶。
醫與參、術。
則痞悶愈甚。
小水清而長。
孫脈之。

左寸澀。
右寸滑。
按之如黃豆大。
且鼓指。
關尺之脈皆弦小。
左尺脈迢迢有神氣。

據脈。
乃積痰鬱滯於肺莫能出。
以致大腸之氣不固也。
法當效丹溪治乃叔用吐。
吐去上焦痰積。
而大便自實矣。

先用苦梗、萊菔子各三錢。
白蔻仁、橘紅、山梔仁各一錢。
川芎五分。
生薑三片。
蔥三根。
煎服探吐。

不能盡出。
又以萊菔子一合擂漿水。
加蜂蜜。
與半碗飲之。
始吐膠痰二碗。
平日每小水則大便並行。

吐後小水始能獨利。
連行三四次而胸腹寬舒。
初亦以吐為懼。
至是豁然稱快。
大便亦不頻下矣。
再以二陳湯加白朮、旋覆花、麥芽。
調理而全安。


震按右寸滑而有力。
故知肺有積痰。
左尺迢迢有神。
故可吐而不傷。


景岳治一少年素日飲酒。

亦多失飢傷飽。
一日偶因飯後脅肋大痛。
自服行氣化滯等藥。
復用吐法。
盡出飲食。
吐後逆氣上升。

脅痛雖止。
而上壅胸膈。
脹痛更甚。
且加嘔吐。
再用行滯破氣等藥。
嘔痛漸止。

而左乳胸肋之下結聚一塊。
脹實拒按。
臍腹膈閉。
不能下達。
每於戌亥子醜之時。
則脹不可當。

因其嘔吐既止。
已可用下。
凡大黃、芒硝、稜、莪、巴豆等藥。
及菔子、朴硝、大蒜、橘葉搗罨等法。
毫不能效。
而愈攻愈脹。

因疑為脾氣受傷。
用補。
尤覺不便。
湯水不入者。
凡二十餘日。
無計可施。

窘劇待斃。
只得用手揉按其處。
彼云肋下一點。
按著則痛連胸腹。
及細為揣摸。
則正在章門穴也。

章門為脾之募。
為臟之會。
且乳下肋間。
正屬虛里大絡。
乃胃氣所出之道路⾀而氣實通於章門。
因悟其日輕夜重。

本非有形之積。
而按此連彼。
則病在氣分無疑也。
必須經火則氣散。
乃以艾灸章門十四壯。
兼制神香散。
使日服三四次。
脹果漸平。
食亦漸進。
始得保全。


震按灸法可佐吐下補三法所不及。
然亦有效有不效。
此能效者。
想其尚屬少年耳。


陳武塘曰。

余長子揆。
向患遺精。
於天啟丁卯冬。
遺證大作。
腎竅漏氣。
出如煙霧。

時作時止。
眠食漸減。
形瘁骨痿。
大便艱澀。
其色頗黑。
用豬膽汁入大黃、皂角末導之。

初用甚快利。
並上部諸火亦覺清息。
延至戊辰六月。
則愈導愈秘。
因思膽汁、大黃苦寒。
皂角刮削脂膏。

故求潤而彌燥。
乃以豬膽去汁。
入蜜同溫水滿之以為導。
導久而便始不艱。
然至戊辰八月後。
不能起床。

又至己巳五月。
肌肉愈瘦。
眠食愈減。
胸膈如有物踞之。
腹則空虛。
上則痞悶。

每食少許。
輒停留不下。
隔六七時猶噯。
呼吸之氣。
亦礙而不暢。
以為因虛致滯。

則服人參必增懣。
以為稠痰蓄血。
用疏快之劑又全無功。
身常畏寒。
夏令猶掩重幃。
惟身不熱。

口不渴。
聲音雖輕而不變。
面色白而不赤不黑。
每日僅用粥餌二盞。
或終日不食。
旁人疑在旦暮。

卻又綿延兩載。
時名醫高果哉、孫見心辰夕診治無功。
又延姑蘇柯生。
柯、大言人也。
乍聞其論。
不勝喜。

及治罕效。
乃追憶從前。
大腸氣數不禁。
遂覺胸膈痞悶。
繼因過防衄證。
日飲童便及滋清藥太多。

大便漸順。
然大便後即覺腹中虛怯。
而胸膈分毫不寬。
若大便所下甚多。
則胸膈痞悶愈甚。
於是疏上補下。

茫無措手。
遠延鎮江張承溪至。
張診二次。
而曰男子久病。
以太谿衝陽脈決其死生。
今六部無險。

太谿衝陽有根。
必不死之脈也。
其證名為下脫。
凡陽氣上絕。
陰氣不得上交於陽。
則為下脫。

陰竅漏氣是也。
陰氣下絕。
陽氣不得下交於陰。
則為上脫。
耳中出氣是也。
方家以失血之證。

為錯經妄行。
而不知氣證亦有錯經妄行者。
蓋腎納氣。
過瀉成虛。
則腎氣不能自納。
遂錯行而妄漏。

經云。
醉飽入房。
五臟反覆。
五臟部位。
寧有反覆之理。
正謂其氣錯亂也。

今未能提其氣。
復使歸經。
所以時漏不止。
漏則氣虛。
氣虛於下。
則痰結於上。

故飲食難化。
而成鬱結痞悶之證。
今用藥宜疏導鬱滯。
不宜誤用滋陰。
宜有提有降合成疏通。
不宜專用順氣。

若認此為陰虧之證。
遂謂虛勞不受補者不治。
則大誤也。
陰虛生內熱。
豈有陰分大虛。
臥床一年有半。

而不發骨蒸潮熱者乎。
滋陰之藥。
不惟無功。
且於開胸膈。
進飲食。
有大礙。

今但使膈間日寬一日。
穀氣日增一日。
則陰不補而自補矣。
氣色可指日而待。
煎方用蘇子、山楂各二錢。
橘紅、半夏曲各一錢五分。

茯苓、烏藥、香附、五穀蟲各一錢。
升麻八分。
柴胡四分。
臨服入韭汁二匙。
此方疏郁為主。
而升降互用。

其旨頗精。
服二十劑。
雖不大效。
然視向之服一藥。
增一病。
則霄壤矣。

秋初張別去。
余因其疏郁大旨。
為之推廣通變。
自定噙化丸。
用人參六錢。
醋製香附、橘紅各四錢。

貝母、桔梗各三錢。
松羅茶二錢。
白硼砂、西牛黃、乾蟾炙存性各一錢。
薄荷葉三分。
以烏梅肉二錢蒸爛。
同竹瀝、梨膏為丸。

每丸一錢。
余因胸中結塊。
原起於午食後即臥。
用噙化丸。
使睡中常有藥氣疏通肺胃之間。
彼將欲結。

藥往疏之。
新結不增。
舊結漸解。
臥時成病。
亦治以臥時。
且病在膈上。

不用湯之盪滌。
丸之沉下。
而用噙化。
徐徐沁入。
日計不足。
月計有餘也。

服六七十丸後。
膈間漸寬。
爾時醫家疑氣墜之證。
恐深秋逾劇。
以秋金主降也。
余謂肺主氣。

氣得其令。
則降者自降。
升者自升。
各得本職。
非謂有降而無升也。
能使清升濁降。

則氣墜之病。
正宜愈於深秋。
至八月。
病人偶傷麥粉。
下以沉香丸。
忽去膠痰數升。

胸膈頓爽。
殆藥力漸到。
元氣漸回。
邪無所容。
而乘勢自下也。
然氣弱形羸。

長臥不起如故。
冬底。
醫家又防春來木旺。
脾病轉劇。
余曰無憂。
凡脾受肝克。

則畏木氣來侵。
今乃脾困。
而非脾弱。
冬氣閉塞。
脾困所畏。
幸喜及春。

方藉木氣以疏通之。
已而食果稍增。
肌亦漸澤。
五臟之情。
變化如此。
第執生克之常。

幾何而不誤人。
庚午夏四月。
張公復至。
曰。
膠痰去。
病本拔矣。

骨痿不能自行立者。
濕氣留伏脾經故也。
投以白朮煎。
用白朮一斤。
蒼朮四兩。
作膏服之。

未終劑立起。
此病奇而久。
約費千日之醫治。
竟得全生。
故備志之。


震按陳公以縉紳先生而講醫理。

卻極精深。
所論噙化丸。
治法微妙。
切合病機。
雖老醫見不到此。
至於張承溪之用術煎。
不認骨痿為腎虛而為脾濕。
見亦高人數倍矣。



<h2>吞酸吐酸</h2>
丹溪治一人。

因心痛。
久服熱藥多。
兼患吞酸。
以二陳湯加芩、連、白朮、桃仁、郁李仁、澤瀉。
服之累湧出酸苦黑水如爛木耳者。
服久。

心痛既愈。
酸仍頻作。
有酸塊自胸膈間築上咽喉甚惡。
以黃連濃煎冷。
候酸塊欲升。
即與數滴飲之。

半日許。
下數次而愈。
乃罷藥。
淡粥調之一月。
時已交春節旬余。
中脘處微脹急。

面帶青。
氣微喘。
時天尚寒。
蓋脾土久病衰弱。
遇木氣行令。
脾受肝凌也。
急以索矩六和湯與之。
四日而安。


立齋治一儒者。

面色痿黃。
胸膈不利。
吞酸噯腐。
頻服理氣化痰之藥。
大便不實。
食少體倦。
此脾胃虛寒也。
用六君加炮薑、木香。
漸愈。
兼用四神丸而元氣復。


震按二條治熱治寒。

各極其妙。
朱案不用左金之反佐。
識見最高。
薛案之四神。
不若去五味、肉果。
換以參、朮、薑、附為更妥也。

薛又有一案。
現證皆同。
更加足指腫痛。
指縫出水。
其人先服二陳、二妙、黃連、枳實。
薛用補中益氣加茯苓、半夏而愈。

真絲絲入扣之方矣。
蓋脾虛挾寒。
脾虛挾濕。
同中有異耳。
周慎齋治吞酸。
專用吳茱萸。
歷敘其效。
則又單管得寒濕二字。



<h2>嘈雜</h2>
孫東宿治葉潤齋。

年近四十。
心鬲嘈雜。
好啖肉。
尤好雞。
一日不能缺。
缺即身浮力倦。

神魂無措。
必急得肉。
見則大嚼。
及入腹。
腹又大痛。
痛極則吐酸水稠涎然後定。

稍定又思肉啖也。
人疑為祟。
孫診之。
六脈大小不等。
觀其色唇紅臉黃。
問之。

則曰痛雖苦。
尚能熬。
若嘈雜則遍身淫淫蘇蘇。
左右無可奈何。
手足無所把捉。
有近於死。

急需肉以救命。
孫曰。
據色脈。
乃蟲證。
非祟也。
先予雄黃丸一服。

不瘳。
改以膩粉五分。
使君子末一錢。
用雞子打餅。
五更空心飼之。
辰刻下長蟯十條。

內有二大者。
長尺余。
下午又下小蟲百餘。
自此不喜肉。
而嘈雜良愈。


震按嘈雜證。

丹溪謂是痰因火動。
乃噎膈之漸。
故多用黃連、山梔、蒼朮、半夏、白芍之類。
然亦有思慮傷血者。
有腎陰虛而胃火旺者。
又宜用生地、阿膠、柏子仁、麥冬、石斛、蘆根之類。

若此案乃蟲蝕脂膏。
嘈雜門中所未載。
故特選之。
昔年曾見葉天翁治一婦人胸痞心嘈。
用鹽水煮石決明三錢。
經霜桑葉二錢。

丹皮一錢。
黑梔一錢。
三角黑胡麻二錢。
細生地三錢。
四帖而愈。
此又肝火鬱於胃之嘈雜也。



<h2>嘔吐</h2>
虞天民治一婦。

年三十。
產後因食傷。
致胃虛不納穀。
四十餘日矣。
聞穀氣則噁心而嘔。
聞藥氣亦嘔。

虞用順流水二盞煎沸。
泡伏龍肝。
研細攪渾放澄清。
取一盞。
入參、苓、白朮各一錢。
甘草二分。

陳皮、藿香、砂仁各五分。
炒神麯一錢。
陳米一合。
加薑、棗。
同煎至七分。
稍冷服。

此藥遂納而不吐。
別以陳米煎湯。
時時咽之。
日進前藥二三服。
漸能納粥而安。
後以此法治人。
悉驗。


薛立齋見一人嘔吐痰涎。

發熱作渴。
胸膈痞滿。
或用清氣化痰降火。
前證益甚。
痰涎自出。
薛曰。

嘔吐痰涎。
胃氣虛寒也。
發熱作渴。
胃不生津也。
胸膈痞滿。
脾氣虛弱也。

須用參、耆、歸、術之類。
溫補脾胃。
生髮陽氣。
諸病自退。
不信。
仍服前藥。

虛證悉至。
復請治。
薛曰。
飲食不入。
呃逆不絕。
泄瀉腹痛。

手足逆冷。
是謂五虛。
煩熱作渴。
虛陽發於外也。
脈洪大。
脈欲絕也。

死期迫矣。
或曰。
若然。
殞於日乎。
殞於夜乎。
薛曰。
脈洪大。
當殞於晝。
果然。


震按此條與張克明咳嗽吐痰證治相同。

彼以溫補而愈。
此以清削而死。
薛公之善用溫補。
與戴人之善用湧泄。
皆舉一可以例百也。


王中陽治一宦家婦人。

忽患心腹冷痛。
遂嘔吐。
去盡宿汁不已。
而又吐清涎。
如雞子清之狀。
一嘔一二升許。

少頃再嘔。
百藥不納。
嚥唾亦不能順下。
已經三日。
但聰明不昧。
吩咐家事以待就木。

王診其脈。
六部弦細而長。
令服滾痰丸三十丸。
並不轉逆。
須臾坐寐。
移時索粥食之。
次日再進三十丸。
兼服局方茯苓半夏湯。
再服錢氏白朮散。
飲食如舊。


李士材治兵尊高元圃。

久患嘔吐。
李診之曰。
氣口大而軟。
此穀氣少而藥氣多也。
且多犯辛劑。
可以治表實。

不可以治中虛。
可以理氣壅。
不可以理氣弱。
用熟半夏五錢。
人參三錢。
陳倉米一兩。
白蜜五匙。
甘瀾水煎服。
十劑全安。


又治屯院孫瀟湘。

夏月食瓜果過多。
得食輒嘔。
二十日弗止。
困頓床褥。
手足如冰。
舉家驚惶。

李曰。
兩尺按之有神。
胃氣縷縷不絕。
只因中氣本弱。
復為寒涼所傷耳。
遂用紅豆丸。

連進三服。
至明日。
便能食粥。
兼與理中湯加丁香、沉香。
旬日之間。
飲食如常矣。

孫東宿治邵姓者。
年五十。
嘔吐物如爛豬肺狀。
胸背脹。
前醫以翻胃治。
不效。

反加潮熱煩躁。
飲食不入。
因謂肺壞。
辭不治。
孫診之。
兩寸滑數。

左關尺澀。
乃曰。
若果肺壞。
聲音當啞。
今聲亮而獨胸背作脹。
由於酒後忿怒。
瘀血痰飲。
積於胸膈為病耳。
以滑石、茜草、桃仁、小薊、歸尾、香附、貝母、山梔仁、枳殼、甘草。
十帖而全安。


震按千金方載粥食湯藥皆吐不停者。

灸手間使穴三十壯。
若四肢厥。
脈沉絕不至者。
灸之便通。
查手間使穴。
乃手厥陰穴。

在掌後三寸。
此如今人遇嘔而不能納藥者。
以手緊捻病人兩手脈息。
即可嚥下。
其法暗合。
又宋人小說載。

史載之治朱思古。
聞葷腥即嘔。
惟以湯沃淡飯些少。
時時食之。
醫莫能治。
史曰。

此證內經有之。
名曰食掛。
凡人之肺。
六葉舒張。
蓋覆於脾。
子母氣和則進食。

一或有戾。
則肺不能舒。
脾為之蔽。
故不嗜食。
遂用清氣潤肺藥。
服三日。

病者鼻聞肉味覺香。
取啖之甚美。
此係邪說。
江篁南謂非記者假託。
即史公之妄言欺世。
誠然。


景岳治胡宅小兒。

年甫三歲。
偶因飲食不調。
延幼科診治。
所用之藥。
無非清火化滯等劑。
因而更損胃氣。

反致嘔吐溏泄。
復加清利。
遂致吐蛔。
初止數條。
漸至數十條。
細如燈草。

甚至成團攪結而出。
早晚不絕。
所下者亦如之。
羸困至極。
求治於張。
先與溫胃飲二三劑。

其蟲朝夕不止。
其多如故。
初不識其何所從來。
而神化之速。
一至如此。
乃翁切懇先逐此蟲。

張弗聽。
且曰。
公之所畏者。
蟲也。
予之所畏者。
胃氣也。

凡逐蟲之藥。
無有不傷胃氣者。
若胃氣再傷。
非惟不能逐蟲。
而命必隨之矣。
仍用前藥。

倍加人參佐附子。
二三劑而嘔吐漸稀。
瀉亦隨止。
瀉止後。
乃以理陰煎、溫胃飲。
出入間用。

十餘日而蟲漸少。
一月餘而飲食進。
肌肉生。
復元如故矣。
蓋此兒因涼藥傷脾。
脾胃虛寒。

陰濕內淫。
以致生蟲。
但使脾胃日強。
則拔去化蟲之源。
病方全愈也。


〔附〕吳參軍煮鮮蘑菇。

多食之。
大吐大瀉。
醫謂速宜解毒。
用黃連、桔梗、黑豆、甘草、枳實之屬。
連進而病益甚。
胸腹大脹。

口乾氣喘。
水飲皆不能受。
危窘已甚。
景岳視之曰。
毒有不同。
豈必黃連、甘、桔乃可解耶。

蘑菇一物。
必產於沉坑枯井。
或沉寒極陰之處。
其得陰氣最盛。
故肥白最嫩也。
公中此陰寒之毒。

而復解以黃連之寒。
病不更增耶。
遂用人參、白朮、炙草、乾薑、附子、茯苓等。
一劑而嘔少止。
再劑而脹少殺。
隨大加熟地。
以兼救其瀉亡之陰。
前後凡二十餘劑。
復元如故。


又竇氏全書。

載一人春月將熟豬羊肉露放月臺之上。
明日治以燕客。
凡二十餘人。
皆吐嘔不安。
惟二三人不吐嘔。
蓋食肉少而飲酒多也。

一老醫云。
此夜露之毒也。
露惟秋夜之氣清。
故不毒。
若春夏俱有毒。
以甘草煎湯飲之。
即愈。


震按此說亦不可不知。
然露後不再蒸煮所致。
若加烹飪。
露之毒豈能存乎。



<h2>噎膈</h2>
丹溪治一少年。

食後必吐出數口。
卻不盡出。
隔上時作聲。
面色如平人。
病不在脾胃。
而在膈間。

其得病之由。
乃因大怒未止。
輒食麵。
故有此證。
想其怒甚。
則死血菀於上。

積在膈間。
礙氣升降。
津液因聚。
為痰為飲。
與血相搏而動。
故作聲也。

用二陳加韭汁、蘿蔔子。
二日以瓜蒂散吐之。
再一日又吐之。
痰中見血一盞。
次日復吐之。
見血一鍾而愈。


又一人不能頓食。

喜頻食。
一日忽咽膈壅塞。
大便燥結。
脈澀。
似真臟脈。
喜其形瘦而色紫黑。

病見乎冬。
卻有生意。
以四物加白朮、陳皮濃煎。
入桃仁十二粒研。
再沸飲之。
更多食諸般血以助藥力。
四十餘帖而便潤。
七十帖而食進。
百帖而安。


震按丹溪治噎膈反胃數條。

皆以瘀血治而效。
如一人因跌僕後。
中脘即痛而起。
一人食入必屈曲下膈。
梗澀微痛。
由臘月常飲點剁酒而起。

其脈皆澀。
皆以韭汁冷飲得愈。
然系噎膈之漸。
未成真病也。
又如一人。
勤勞而有艾妻。

且喜酒。
病反胃半年。
脈澀不勻。
重取大而無力。
用新溫牛乳細飲之。
日夜八九盞。

以滋精血。
佐甘蔗汁以解酒毒。
而安。
一人多服金石房中藥。
病噎膈。
得吐則快。

脈澀。
重取弦大。
用竹瀝御米煮為粥。
頻頻少與之。
遂不吐。
繼以米粥入竹瀝。

又繼以四物加陳皮。
月餘而安。
此皆病重藥輕。
不知何以奏捷如此。
及考汪石山治噎膈案。
一曰面青性急。

肝木盛也。
脈緩而弱。
脾土虛也。
用異功加神麯。
少佐黃連。
一曰脈皆浮洪弦虛。

得之酒與勞。
年逾六十。
大虛證也。
用人參三錢。
白朮、歸身、麥冬各一錢。
陳皮七分。

香附六分。
黃芩五分。
白芍八分。
乾薑四分。
黃連三分。
煎服五帖。

而脈斂膈寬。
飲食能進。
方為堂堂之陣。
正正之旗。
後當仰則於此。


汪石山見一人。

形瘦而蒼。
年逾五十。
診其脈皆弦澀而緩。
尺脈浮而無根。
曰。
尺脈當沉反浮。

病主腎水虧乏。
其餘脈皆弦澀而緩者。
弦脈屬木。
澀為血少。
緩。
脾脈也。

以脈論之。
乃肝木凌脾而血液枯槁。
當成噎膈證也。
問之。
胸膈微有礙。
曰。
不久膈病成矣。
病成非藥可濟。
後果病膈而卒。


震按石山論脈。

最為精細。
若今人診得弦澀而緩。
必謂緩為有胃氣。
則生也。
至如尺脈之浮而無根。
或匆匆不及致群矣。


虞天民治一人。

年五十餘。
夏秋間得噎證。
胃脘痛。
食不下。
或食下良久復出。
大便燥結。

人黑瘦甚。
右手關前弦滑而洪。
關後略沉小。
左三部俱沉弦。
尺帶芤。
此中氣不足。

木來侮土。
上焦濕熱。
鬱結成痰。
下焦血少。
故大便結燥。
陰火上衝吸門。

故食不下。
用四物以生血。
四君以補氣。
二陳以祛痰。
三合成劑。
加姜炒黃連、枳實、栝蔞仁。
少加砂仁。
又間服潤腸丸。
或服丹溪墜痰丸。
半年服煎藥百餘帖而全愈。


震按此與石山用人參三錢之案。
大同小異。


王中陽治一村夫。

因食新筍羹。
咽納間。
忽一噎。
延及一年。
百藥不效。
王以蓽茇、麥芽、青皮、人參、苦梗、柴胡、白蔻、木香、良薑、半夏曲為末。

每一錢。
水煎熱服。
次日病家來報曰。
病人近日。
自己津唾亦咽不下。
昨藥幸納之。

胸中沸然作聲。
覺有生意。
王遂令其以米作粉。
煮粥入藥。
再煎勻啜之。
一吸而盡。
連服數日。
得回生。
因名其方曰還魂散。


震按風勞鼓膈四大惡病。

而噎膈尤惡。
十有九死。
此云村夫食筍成噎。
想不過阻其氣道耳。
亦必無一年之久。
若一年則胃氣垂絕矣。

些微之人參。
豈敵青皮、麥芽、木香、桔梗、柴胡、薑、茇等之辛燥攻散耶。
至如華元化以蒜酢吐蟠胸之蛇。
絳州僧以藍靛化破喉之魚。
南唐烈祖食飴而噎。
吳廷紹之用楮實。

外臺王燾幼年反胃。
衛士之用驢溺。
凡屬醫書。
無不詳載。
然求其驗者殊少。
要知返魂散及此種單方。

非以治七情酒色之噎膈也。
若憂鬱憤懣。
或縱酒肆欲而成者。
惟人參為主。
合對證之藥投之。
十中猶救一二。

余皆宛轉就死。
無法可施也。
孫兆用附子一個。
刳中。
納丁香四十九粒。
浸以生薑自然汁。

煮乾末服。
想治陰寒之膈。
嵩崖用黃連濃煎。
遞入金銀田螺蘿菔韭梨柏葉四汁。
再加竹瀝、童便、人、羊、牛三乳熬膏。
想治熱燥之膈。

方可並驅。
效難操券也。
張雞峰謂須內觀靜養。
丹溪王案。
詳載坐功運氣二說。
有至理存焉。
猶恐迫不及待耳。


李士材治邑宰張孟端夫人。

憂怒之餘。
得食輒噎。
膈中隱隱痛。
李曰。
脈緊且滑。
痰在上脘。

用二陳加薑汁、竹瀝。
曰半夏燥乎。
李曰。
濕痰滿中。
非此不治。
遂用四劑。

病尚不減。
改大半夏湯。
服四帖。
胸痛乃止。
又四帖而噎亦減。
服二十劑而安。


又治江右太學方春和。

年近五旬。
多欲善怒。
患噎三月。
日進粉飲一鍾。
腐漿半鍾。
且吐其半。

六脈細軟。
此虛寒之候也。
用理中湯加人乳、薑汁、白蜜、半夏。
一劑便減。
十劑而日進糜粥。
更以十全大補加竹瀝、薑汁四十帖。

諸證皆愈。
嘉定錢遠之。
二十五歲。
以鼓盆之戚。
悲哀過度。
不能食飲。

又十餘日。
粥亦不能食。
隨食隨吐。
二便閉澀。
自謂必死。
求診於李。

李曰。
脈按有力。
非死證也。
以酒蒸大黃加桃仁、當歸、砂仁、陳皮。
蜜丸與服。
凡五服而下燥屎乾血甚多。
病若失矣。
數日之間。
能食倍常。


震按此非噎膈。

不過憂忿而氣閉血瘀。
暫時關格耳。
其所以易愈者。
病暴起而脈有力也。
若前二案。
未必見效。


易思蘭治一人。

胸膈胃脘飽悶。
腹仍飢而不能食。
腰腿痠疼。
坐立戰搖。
日夜臥榻。
大便燥結。

每日雖進清粥一二鍾。
食下即嘔吐酸水。
醋心。
眾作膈治。
不效。
易診左右寸關俱沉大有力。

兩尺浮中沉三候俱緊。
按之無力。
乃曰。
此氣膈病也。
兩寸居上。
其脈當浮。

今卻沉大。
左寸沉者。
神之郁也。
右寸沉者。
氣之郁也。
大者火也。

氣有餘即是火。
火鬱在上。
故胸膈飽悶。
凡湯水入咽。
逆而不下。
停於胃口。

為火熏蒸。
而成酸水矣。
兩尺俱緊者。
此又寒邪從虛而入。
主腰腿痠疼。
坐立戰搖而不能起矣。

法當開導其上。
滋補其下。
乃以越鞠丸加蘇梗、桔梗、木香、沙參、貝母作湯服。
以暢衛舒中。
火鬱發之之義也。
另用八味丸以補下焦。

又塞因塞用之法也。
服數日。
上則噯氣。
下轉失氣。
可以納穀而自立矣。


周慎齋治一人。

年五十五。
胸前微痛。
無休息時。
六脈俱無胃氣。
惟胃脈略緩。
蓋胸中受氣于丹田。

時時心下微痛。
乃丹田陽氣不到胸中。
膈氣無疑。
脾脈微緩。
調理脾胃。
猶可遷延。
保元湯加山藥、沉香。


又治一女。

喉間常起噎哽。
飲食難消。
舌上乾燥。
胸前痛如有所傷。
兩腿無力。
面上肉緊。
六年矣。
方用六味湯加白芷、細辛各八分。


一人飲食能進。

遇子時則作吐作瀉。
慎齋謂其人必苦憂思。
思則脾氣鬱結。
不能散精於肺。
下輸膀胱。
故津液直入大腸而瀉也。

吐者。
脾不健運。
不能傳化幽門。
宿食積於胃中。
子時陽生。
衝動陳垢。

故吐也。
宜扶脾為主。
用人參、白茯苓、山藥各一錢。
炙草五分。
附子、制烏藥三分。
姜一片。
煎服愈。


震按慎齋三案。

非真膈證。
然治法新奇。
可與喻西昌分道揚鑣。
西昌載膈證三案。
亦非真膈證。
如李思萱室以參湯調赤石脂末。

是胎前嘔噦洞瀉也。
黃咫旭室以六君加旋覆煎湯調石脂末。
是胎前大嘔痰沫。
二便不通也。
倪慶雲先服理中六劑。
次用旋覆煎湯調赭石末。

是嘔吐黑臭水及噫氣不絕也。
此皆暴病形似關格。
與由噎而膈。
以漸加重者懸殊。
故不錄。


張路玉治朱彥真酒膈。

不食。
惟日飲熱酒一二觥。
少頃即作酸嘔出。
膈間大痛。
治久不效。
良由平昔好飲熱酒。

死血留胃口之候。
授以人參散。
參一兩煎成。
加麝香五釐。
冰片三釐。
三劑便能進食。
蓋麝片善散胃口之痰與瘀血耳。
十劑後。
改服柏子仁湯而愈。


沈錫蕃平昔大便燥結。

近患噎膈月餘。
雖素稟豐腴。
日來面色皎白。
大非昔比。
時方穀雨。
正此證危殆之際。

始求治於石頑。
診得六脈沉澀。
按久則衰。
幸舉指即應。
為疏六君子湯下一味狗寶作散調服。
甫十劑而嘔止食進。

再二十劑而穀肉漸安。
起居如故。
惟大便尚覺艱難。
乃以六味丸去澤瀉。
加歸、芍、首烏作湯。
服至月餘。

便溺自如。
秋深更服八味丸。
三月而康。
大抵噎膈之人。
體肥痰逆者可治。
枯癯津衰者多不可治。

同時有同道王公峻患此。
稟氣病氣。
與沈相類。
誤信方士。
專力委之。
而致不起。

顧人月亦患此證。
自謂脹急。
不當用參。
日服仙人對坐草而斃。
郭孝聞八月間噎食艱進。
六脈弦勁搏指。

延至來春三月。
告殂。
然瘦人間有可療者。
昔秦伯源噎膈。
形神枯槁。
神志鬱抑。

且不能勝湯藥之費。
予門人鄒恆友。
令其用啄木鳥入麝熬膏。
時嗅其氣以通其結。
內服逍遙散加香、砂以散其鬱。
不數劑。

所患頓除。
厥後海貨行陳君用噎膈。
亦用此法而愈。
兩君至今。
色力尚強。
又一農人噎膈不食。

時嘔清涎如赤豆沙水。
此屬血瘀於內可知矣。
庸師不審。
誤用消克破氣藥。
而致絕粒不食。
其鄰叟憐之。

述伊病苦。
求救於予。
遙擬一方。
用桂苓飲加當歸、桃仁、丹皮、牛膝。
以熬枯黑糖和䗪蟲漿調服。
下溏黑如汙泥者甚多。

當知農人戮力受傷。
血鬱於內而致嘔逆。
但當攻其積血。
嘔逆自已。
孰謂治病不求其本。
而可輕議其藥哉。


震按石頑治病。

喜用古方。
而雜以新藥。
能生後學之智慧。
如此數條。
雖皆前賢成法。
無甚精義。

然錄之亦可以充廣識見。
至如臨證指南有生薑瀉心湯。
附子瀉心湯進退。
黃連湯。
外臺茯苓飲加黃連乾薑。
理中湯加丁香吳茱。

及妙香丸與鮮地、麥冬、柏仁、杏仁、蘇子、松子、芝麻諸汁。
亦是前賢成法。
總可以治假膈證。
不可以治真膈證。
試觀仲景金匱只有反胃。
湯藥不戰。
噎膈情形。
雖醫中之聖。
亦無法以治之也。



<h2>喑</h2>
呂元膺治一僧病。

診其脈。
獨右關浮滑。
餘部無恙。
曰。
右關屬脾絡胃。
挾舌本。

蓋風中廉泉。
得之醉臥當風而成喑。
問之而信。
乃取荊瀝化至寶丹飲之。
翌日遂解語。


震按右關浮滑。
豈無風與痰為嘔吐煩懣等證。
而獨決其醉臥當風以成喑耶。
此必於望聞問之間參合得之。
然亦巧矣。


丹溪治一中年男子。

傷寒身熱。
醫與傷寒藥。
五七日。
變神昏而喑。
遂作本體虛有痰治之。
人參五錢。

黃耆、白朮、當歸、陳皮各一錢。
煎湯。
入竹瀝薑汁飲之。
十二日。
其舌始能語一字。
又服之半月。

舌漸能轉運言語。
熱除而痊。
蓋足少陰脈挾舌本。
脾足太陰之脈連舌本。
手少陰別脈系舌本。
故此三脈虛。

則痰涎乘虛閉塞其脈道。
而舌不能轉運言語也。
若此三脈無血。
則舌無血營養亦喑。
經曰。
刺足少陰脈。

重虛出血。
為舌難以言。
又言刺舌下中脈太過。
血出不止為喑。
治當以前方加補血藥也。
一男子五十餘歲。

嗜酒。
吐血後。
不食。
舌不能言。
但渴飲水。
脈略數。

與歸身、芍、地各一兩。
參、術二兩。
陳皮一兩五錢。
甘草二錢。
入竹瀝、童便、薑汁少許。
二十餘帖。

能言。
若此三脈。
風熱中之。
則其脈弛縱。
故舌亦弛縱。
不能轉運而喑。
風寒客之。
則其脈縮急。
故舌卷而喑。
在中風半身不收求之也。


震按此三條皆治舌喑。

非喉喑也。
首條化痰通竅。
是實證。
次條傷寒五七日神昏而喑。
豈無實熱證。
用大黃、黃連、石膏者耶。

而猥云作體虛有痰治也。
魏注云。
恐熱傳少陰心經。
此案不可為訓。
極是。
但細讀之。

案中不載舌乾胎黑便秘煩躁等證。
則所謂神昏者。
身熱人靜而嘿嘿耳。
且必有欲言不能言之狀也。
其脈亦必濡滑無力也。
參、耆、術服之數日病無進退。

即可知其對證。
觀於十二日舌始語得一字。
又半月而舌能言。
熱乃退。
全繪一虛證情形矣。
凡遇傷寒舌喑者。

宜以此條尋繹之。
勿竟以陶氏熱傳手少陰心經句籠統為治。
第三條吐血後不食。
舌不能言。
是虛證無疑矣。
渴飲水。
脈帶數。
不與滋陰而與參、術。
翁之見識高哉。


孫兆治曹都使。

新造一宅落成。
遷入經半月。
飲酒大醉。
臥起失音。
喑不能言。
召孫視之。

曰。
因新宅故得此疾耳。
半月當愈。
先服補心氣薯蕷丸。
繼用細辛、川芎。
十日其疾漸減。

二十日全愈。
曹既安。
見上。
問誰醫。
曰孫兆。
上乃召問曰。

曹何疾也。
對曰。
凡新宅。
壁皆濕。
地亦陰多。
人乍來。

陰氣未散。
曹心氣素虛。
飲酒至醉。
毛竅皆開。
陰濕之氣從而乘心經。
故不能語。
臣先用薯蕷丸。
使心氣壯。
然後以川芎、細辛去濕氣。
所以能語也。


〔附〕一人驚氣入心絡。

喑不能言。
以密陀僧研細一匙許。
茶調服。
遂愈。
有人因伐木山中。
為狼所逐而得是疾。

或授以此方。
亦愈。
蓋心開竅於舌。
故濕氣入心。
驚氣入心。
皆使舌喑也。


丹溪治一人遺精。

誤服參耆及升浮劑。
遂氣壅於上焦而喑。
聲不出。
乃用童便浸香附為末。
調服。
疏通上焦以治喑。
又用蛤粉、青黛為君。
黃柏、知母、香附佐之為丸。
填補下焦以治遺。
十餘日良愈。


江云。
本草言尿主久嗽失音。
故治喑多用尿白。
能降火故也。


一男子年近五十。

久病痰嗽。
忽一日感風寒。
食酒肉。
遂厥氣走喉。
病暴喑。
與灸足陽明別之豐隆二穴。

各三壯。
足少陰照海穴。
各一壯。
其聲立出。
信哉聖經之言也。
仍以黃芩降火為君。
杏仁、陳皮、桔梗瀉厥氣為臣。
訶子瀉逆。
甘草和元氣為佐。
服之良愈。


一鄉人力田辛苦。

復飢甚。
飲食驟飽。
倦臥半響。
醒後忽喑啞不言。
如是者二十餘日矣。
高鼓峰診之曰。

勞倦傷脾。
飢飽傷胃。
陽明之氣遏而不升。
津液不行。
賁門擁澀。
故語言不能出耳。
以補中益氣湯十大劑與之。
偶午睡覺。
通身汗下。
言語如常。


王惟一數年前雖有血證。

而年壯力強。
四月間。
忽患咳嗽。
服發散藥後。
痰中見血數口。
繼服滋陰藥過多。

遂聲颯而啞。
時覺胸中氣塞。
遷延月餘。
邀張路玉診之。
脈雖沉澀。
而按之益力。

舉之應指。
且體豐色澤。
絕非陰虛之候。
張曰。
臺翁之聲啞。
是金實不鳴。

非金破不鳴之比。
因疏導痰湯。
加人中黃、澤瀉。
專一滌痰為務。
四劑後。
痰中見紫黑血數塊。

其聲漸出而颯未除。
更以秋石兼人中黃、棗肉丸服。
經月而聲音清朗。
始終未嘗用清理肺氣。
調養營血藥也。


震按四條皆是喉喑。

而治法各異。
其異處仍合於古訓。
切於病情。
故能取效。
若今人之用叫子、蘆衣等物。
雖若新奇而與病無涉。
效何由得。



<h2>咳嗽</h2>
張戴人治埊陽劉氏男子。

年二十餘。
病勞嗽咯血。
吐唾黏臭不可聞。
秋冬少緩。
春夏則甚。
寒熱往來。

日晡發作。
狀如痎瘧。
寢汗如水。
累服麻黃根、敗蒲扇止汗。
汗自若也。
又服寧神散、寧肺散止嗽。

嗽自若也。
戴人先以獨聖散湧其痰。
痰如雞黃。
汗隨湧出。
昏憒三日不醒。
時時飲以涼水。

精神稍開。
飲食加進。
乃與桂苓甘露飲、人參半夏丸。
服之不輟。
數日乃愈。


又治東門高三郎。

咳嗽年半。
耳鳴三月矣。
嗽膿血。
面多黑䵟。
身熱。
喉中不能發聲。

戴人曰。
嗽之源。
心火之勝也。
秋傷於濕。
冬生咳嗽。
冬水既旺。

水濕相接。
隔絕於心火。
火不下降。
反而炎上。
肺金被爍。
發而為嗽。

金煅既久。
聲不能發。
醫者補肺腎。
皆非也。
令備西瓜、冰雪等物。
乃用湧泄之法。
繼以去濕之藥。
病日已矣。


丹溪治一男子。

三十五歲。
因連夜勞倦不得睡。
感嗽疾。
痰如黃白膿。
嗽聲不出。
時初春大寒。

醫與小青龍湯四帖。
覺咽喉有血腥氣上逆。
遂吐血線自口中左邊出一條。
頃遂止。
如此每一晝夜十餘次。
診其脈弦大散弱。

左大為甚。
人倦而苦於嗽。
丹溪云。
此勞倦感寒。
因服燥熱之劑以動其血。
不急治。

恐成肺痿。
遂與參、耆、朮、歸、芍、陳皮、炙甘草、生甘草、不去節麻黃。
煎成。
入藕汁。
服兩日而病減嗽止。
卻於前藥去麻黃。

又與四帖。
而血證除。
脈之散大未收斂。
人亦倦甚。
食少。
遂於前藥去藕汁。
加黃芩、砂仁、半夏。
至半月而安。


丹溪治一人。

年五十餘。
患咳嗽。
惡風寒。
胸痞滿。
口稍干。
心微痛。

脈浮緊而數。
左大於右。
蓋表盛裡虛。
問其素嗜酒肉。
有積。
後因接內。

涉寒冒雨忍飢。
繼以飽食酒肉而病。
先用人參四錢。
麻黃連根節一錢五分。
與二三帖。
嗽止寒除。
改用厚朴、枳實、青陳皮、栝蔞、半夏為丸。
參湯送下。
痞除。


震按咳嗽痰血聲不出。

今人不過養陰清肺而已。
有敢用吐下藥者哉。
又敢用參、耆、歸、朮、麻黃者哉。
至如暴嗽惡風寒。
其脈證皆屬表邪。
而其因則系裡虛。

今人不過輕劑散之和之而已。
敢以人參、麻黃並用哉。
然非麻黃、人參並用。
勢必淹纏日久。
合於傷風不醒積成癆之說矣。
可見善醫者法門廣大無邊。
不善醫者小心與大膽均誤也。


汪石山治一婦。

年三十。
質弱。
產後咳嗽痰臭。
或作肺癰治。
愈劇。
兩腳漸腫至膝。

大便溏泄。
小腹脹痛。
午後發熱。
面紅氣促。
不能向右臥。
汪診脈虛小而數。

曰。
凡咳嗽左右向不得眠者。
上氣促下泄瀉者。
發熱不為瀉減者。
皆逆候也。
按此病原於脾。

經曰。
脾主諸臭。
入肺為腥臭。
入心為焦臭。
入肝為腐臭。
自入為穢臭。

蓋脾不能運行其濕。
濕鬱為熱。
釀成痰之臭也。
經曰。
左右者。
陰陽之道路。

脾虛則肺失所養。
氣劣行遲。
壅遏道路。
故咳嗽氣促。
不能右臥也。
脾虛必奪母氣以自養。

故心虛發熱而見於午也。
脾主濕。
濕勝則內滲於腸胃為溏泄。
外滲於肌肉為浮腫。
今用參、朮、甘草補脾為君。
茯苓滲濕為臣。

麥冬保肺氣。
棗仁安心神為佐。
陳皮、前胡消痰下氣為使。
東壁土受陽氣最多。
用之為引。
蓋土能解諸臭。

亦能補土。
取錢氏黃土湯之義也。
服一帖。
前病略減。
病者喜。
汪曰未也。

過時失治。
午後發熱。
真陽脫矣。
泄而腳腫。
脾氣絕矣。
必數服後無反復。
方是佳兆。


震按難經本文。

心主臭。
入肝為臊臭。
入腎為腐臭。
入脾為香臭。
蓋腐即穢也。
汪公以臊臭作腐臭。

香臭作穢臭。
換易字面。
牽合已說。
殊屬未妥。
何不於釀成痰臭之下。
繼之曰脾虛則土陷水中。

反現所勝之臟之臭而穢也。
第其立方。
專主於補。
不用清熱藥以解臭。
而佐東壁土以解臭。
洵是高手。


又按脾臭主香者。

如無病人見飲食。
自有馨香氣味。
即脾臟本體之臭為用也。
若病人見飲食。
不以為香。
反以為惡。
是脾失其職。
體變而用亦變也。
此義汪公未曾詳說。


一人年十九。

面白質弱。
因勞思夢遺。
遂吐血碗余。
自是微咳倦弱。
後忽身發大熱。
出疹。

疹愈。
陰囊癢甚。
搓擦水流。
敷以壁土。
囊腫如盞大。
遂去土。

以五倍子塗少蜜。
炙燥為末敷之。
遂愈。
復感風寒。
其嗽尤甚。
繼以左右脅痛。

石山診其脈虛而數。
外證畏風寒。
嘔惡。
倦動。
糞溏氣促。
曰。

此金極似火也。
夫心屬火而藏神。
腎屬水而藏志。
二經俱屬少陰。
而上下相通。
今勞思則神不寧而夢。

志不寧而遺。
遺則水不升而火獨亢也。
肝屬木。
主藏血。
其象震。
震為雷。

心火既亢。
同類相應。
引動龍雷之火。
載血而溢出於上竅矣。
肝脈環繞陰器。
亦因火擾而痛癢腫脹也。

火勝金。
故肺經虛而乾咳。
皮毛為肺之合。
更因火鬱而發疹。
大腸為肺之府。
故亦傳導失宜而糞溏。

金虛不能平木。
木火愈旺而凌脾。
脾虛則嘔惡食減。
經曰。
壯火食氣。
脾肺之氣為壯火所食。

故倦於動作。
而易感風寒也。
經言。
兩脅者陰陽往來之道路也。
為火阻礙。
則氣不利而痛矣。

然火有虛有實。
有似火而實非火。
故經言有者求之。
無者求之。
虛者責之。
實者責之。

此治火大法。
前證之火。
皆虛火也。
非水濕所能折。
惟甘溫之劑。
可以祛除。

且經言形寒飲冷則傷肺。
又謂脾胃喜溫而惡寒。
當用甘溫健其脾。
則肺經不虛。
而咳嗽氣促自愈。
肝木有制。

而咳嗽吐血自除。
虛妄之火亦自息矣。
以參耆各四錢。
神麯、山楂各七分。
白朮、麥冬、貝母各一錢。
甘草五分。
炒乾姜四分。
服十餘帖。
脈數減。
嗽漸平。


震按此證似宜養陰。

其復感風寒。
似宜清理。
即見識高者。
亦必先以輕劑解表。
後用養陰健脾。
乃汪公竟進參、耆各四錢。

佐乾薑少許。
豈今人所能及哉。
脈數減。
嗽漸平。
信非熟地、阿膠所能勝任。


薛立齋治儒者張克明咳嗽。

用二陳、芩、連、枳殼。
胸滿氣喘。
清晨吐痰。
加蘇子、杏仁。
口出痰涎。
口乾作渴。

薛曰。
侵晨吐痰。
脾虛不能消化飲食也。
胸滿氣喘。
脾虛不能生肺金也。
涎沫自出。

脾虛不能收攝也。
口乾作渴。
脾虛不能生津液也。
遂用六君、炮薑、肉果補脾。
更用八味丸以補土母。
而愈。


震按此條不載脈象。

以意度之。
脈必虛數。
觀前醫之用芩、連。
脈數可知矣。
若脈虛軟不數。
誰不能用六君、八味哉。
汪薛二公高處在此。
然又不可奉為秘訣。
請閱後述諸案。
便知法非一例。


〔附〕韓飛霞旅寓北方。

夏秋久雨。
天行咳嗽頭痛。
用天水散。
以蔥薑湯調服。
應手取效。
日發數十斤。
此蓋甲己土運。
濕令痰壅肺氣上竅。
但瀉膀胱下竅而已。
不在咳嗽例也。


李士材治太學史明粦。

經年咳嗽。
歷醫無效。
自謂必成虛癆。
李曰。
不然。
脈不數不虛。

惟右寸浮大而滑。
是風痰未解。
必多服酸收。
故久而彌盛。
用麻黃、杏仁、半夏、前胡、桔梗、甘草、橘紅、蘇子。
五劑知。
十劑已。


張遠公三年久嗽。

服藥無功。
委命待盡。
偶遇士材而乞診。
李曰。
飢時胸中痛否。
遠公曰。

大痛。
視其上唇白點如粞者十餘處。
此蟲齧其肺。
用百部膏一味。
加烏梅、檳榔與服。
不十日而痛若失。
咳頓止矣。
令其家人從淨桶中覓之。
有寸白蟲四十餘條。
自此不復發。


孫東宿治許卓峰。

多酒多怒人也。
上吐血。
下溲血。
咳嗽聲啞。
醫皆以為瘵。
辭不治。

孫診其脈。
左關弦大。
右寸下半指。
累累如薏苡子狀。
乃曰。
此有餘證也。

作瘵治者非。
蓋其人好酒。
酒屬濕熱。
助火生痰。
火性炎上。
迫肺不降。

積而生痰。
壅於肺竅。
以致失音。
此痰壅之啞。
非肺痿之啞也。
其性又多怒。

怒氣傷肝。
故血妄行而不歸經。
以致吐血尿血。
法宜清熱開鬱化痰。
導血歸原。
若二地、二冬輩滋陰之藥。

反助其塞而益其熱。
聲音何由而開。
況血隨氣行。
氣不清。
血又何得歸原哉。
乃用滑石、青蒿。

解酒熱為君。
貝母、鬱金、山梔仁、香附。
開鬱為臣。
杏仁、桔梗、丹皮、丹參、小薊、甘草。
化痰清血為佐使。
服十帖。

血果止。
又以貝母一兩。
童便浸一日。
為末。
柿霜等分。
時時抄舌上化下。
五日而聲音爽矣。


張路玉治包山金孟珍。

正月間。
忽咳吐清痰。
咽痛。
五六日後。
大便下瘀晦血甚多。
延至十餘日。

張診其脈。
六部皆沉弦而細。
此水冷金寒之候也。
遂與麻黃附子細辛湯。
其血頓止。
又與麻黃附子甘草湯。

咽痛亦可。
而覺心下動悸不寧。
詢其受病之源。
乃醉臥渴引冷飲所致。
改用小青龍去麻黃加附子。
悸即止。

咳亦大減。
但時吐清痰一二口。
乃以桂、酒製白芍。
入真武湯中與之。
咳吐俱止。
尚覺背微惡寒倦怠。
更與附子湯二劑而安。


震按咽痛下血。
不以風火治。
而以辛溫燥熱藥始終獲效者。
由其善於識脈也。


又治禮科姜如農長媳。

喘咳無痰。
灼熱自汗。
而懷妊七月。
先曾服和解清肺藥二十餘劑。
其咳轉劇。
胎漸不安。

邀張診之。
六脈皆濡大無力。
右手寸關獨盛而澀。
曰。
此熱傷肺氣也。
反與和解藥。

逼令汗出。
致肺氣益燥而咳逆愈甚。
不得已。
復用苦寒折之。
則火轉鬱伏而不散也。
遂用大劑葳蕤。

及川芎、杏仁、白薇、甘草。
取葳蕤湯之半。
更以當歸、桔梗、五味、黃耆。
益氣生津。
固肌斂肺。
二劑汗止咳減。
胎亦向安。
更加生訶子皮。
四劑而痊。


又治吳佩玉次女。

傷風咳嗽。
先前自用疏風潤肺止嗽之藥。
不應。
轉加嘔渴咽痛。
石頑診之。
六脈浮滑應指。

因與半夏散三啜而病如失。
或問咳嗽咽痛而渴。
舉世咸禁燥劑。
今用半夏輒效。
何也。
曰。

用藥之權衡。
非一言而喻也。
凡治病必求其本。
此風邪挾飲上攻之暴嗽。
故用半夏、桂枝。
開通經絡。

迅掃痰涎。
兼甘草之和脾胃而致津液。
風痰散。
營衛通。
則咽痛燥渴自已。
設泥其燥渴而用清潤。

滋其痰濕。
經絡愈壅。
津液愈結。
燥渴咽痛。
愈無寧宇矣。
不獨此也。

近世治風寒咳嗽。
雖用表藥。
必兼桑皮、黃芩、花粉。
甚則知、柏之類。
少年得之。
必種吐血虛損之根。

中年以後得之。
多成痰火喘嗽之患。
然此輩之妙用。
在於預為地步。
診時泛謂陰虛。
防變不足之證。

初時元氣未衰。
服之邪熱暫伏。
似覺稍可。
久之真氣漸傷。
轉服轉甚。
安慮其不成虛損耶。

及見吐血。
則不問何經腑臟。
屬火屬傷。
血之散結。
色之晦鮮。
瘀之有無。

概以犀角地黃寒涼止截之劑投之。
致血蓄成根。
向後或二月一月一發。
雖日服前藥不應矣。
凡此之類。
未遑枚舉。

嘗見一人患項腫發熱。
延傷寒家視之。
則曰大頭傷寒。
以表藥發之。
並頭亦脹。
確然大頭無疑矣。

病家以其治之益甚。
又延雜證家視之。
則曰濕熱痰火。
以里藥攻之。
則頭與項前左半皆消。
但項後右側偏腫。

則又確乎非大頭而為雜證矣。
病家又以腫在偏旁。
疑為癰毒。
更延癰疽家視之。
則曰對口偏疽。
以托裡敷外藥治之。

則氣血益滯。
熱不得泄。
郁遏竟成潰瘍矣。
本一病也。
治之迥異。
證亦屢遷。

可見其病隨藥變之不誣耳。
第末俗所趨。
非此不足以入時。
何怪乎聖人性命之學。
淪胥不返。
遂至若是耶。


震按張公此論。

曲盡時醫醜態。
然謂表藥必兼桑皮、芩、粉。
血證必用犀角、地黃。
恐不至眾人皆醉如此。
至於病隨藥變。
實有其事。

所以舊有不服藥為中醫之說。
若欲見病知源。
投藥輒效。
隨其寒熱虛實。
應以溫涼補瀉。
不執一法。

不膠一例。
變化生心。
進退合轍者。
其惟丹溪先生乎。
丹溪則藥隨病變。
病隨藥愈。

寧有病隨藥變。
藥為病困之理哉。
臨證指南咳嗽門。
方法大備。
溫涼補瀉皆全。
而輕鬆靈巧處。
與丹溪未易軒輊也。



<h2>喘</h2>
朱丹溪治一人。

病喘不得臥。
肺脈沉而澀。
此外有風涼濕氣。
遏其內熱不得舒。
以黃芩、陳皮、木通各一錢五分。
蘇葉、麻黃、桂枝各一錢。
生薑、黃連各五分。
甘草二分。
煎服數帖而愈。


又治吳輝妻孕時足腫。

七月初旬。
產後二日。
因洗浴即氣喘。
但坐不得臥者五月矣。
惡寒。
得暖稍寬。

兩關脈動。
尺寸皆虛無。
百藥不效。
朱以丹皮、桃仁、桂枝、茯苓、乾薑、五味、枳實、厚朴、桑皮、紫蘇、栝蔞實煎服。
一服即寬。
三服得臥。
病如失。
蓋作汙血感寒治之也。


震按首案宜用定喘湯。

此方尚未妥貼。
以黃連與沉澀脈不合也。
次案用藥似雜。
而與病情恰對。
毫無可議。
丹溪尚有一案。
身痛與氣喘並作。
已收在痛風門。
可以同閱。


汪石山治一人。

體肥色白。
年近六十。
痰喘聲如曳鋸。
夜不能臥。
汪診之。
脈浮洪。

六七至中或有一結。
曰。
喘病脈洪。
可治也。
脈結者。
痰礙經隧耳。

宜用生脈湯加竹瀝。
服之至十餘帖。
稍定。
患者嫌遲。
更醫用三拗湯、五拗湯。
勢漸危。
於是復以前方。
服至三四十帖。
病果如失。


又治一婦人。

年五十餘。
素有嗽病。
忽一日大喘。
痰出如泉。
身汗如油。
脈浮而洪。

似命絕之狀。
令速用生脈散一帖。
喘定汗止。
三帖後。
痰亦漸少。
再於前方加栝蔞實、白朮、黃芩、當歸、芍藥。
服二十帖而安。


又一人年逾六十。

病氣喘。
汪診之。
脈皆縈縈如蛛絲。
曰。
病不出是夜矣。
果如期而逝。


震按石山三案。
以脈洪為可治。
脈微細為不治。
所當著眼。


又一人形長。

色蒼瘦。
年四十。
每秋涼病痰嗽氣喘不能臥。
春暖即安。
病此多年。
醫用紫蘇、薄荷、荊芥等以發表。

用桑皮、石膏、半夏等以疏內。
雖暫輕可。
不久復作。
汪診之。
脈頗洪滑。
此內有鬱熱也。

秋涼則皮膚緻密。
內熱不能發泄。
故病作矣。
內熱者。
病本也。
今不治其本。

徒用發散以虛其外。
則愈不能當風寒。
疏內以耗其津。
則愈增鬱熱之勢。
遂進三補丸加大黃、貝母、栝蔞。
丸服。
仍令每年立秋。
先服滾痰丸四十粒。
病漸安。


又一婦年五十。

形色脆弱。
每遇秋冬。
痰嗽氣喘。
自汗體倦。
或噁心作嘔。
汪診之。

脈皆浮緩而濡。
曰。
表虛不御風寒。
激內之鬱熱而然。
遂用參、耆各三錢。
麥冬、白朮各一錢。

黃芩、歸身、陳皮各七分。
甘草、五味各五分。
煎服十餘帖而安。
次年秋間。
滯下。
腹痛後重。

脈皆濡細稍滑。
汪曰。
此內之鬱熱欲下也。
體雖素弱。
經云。
有故無殞。

遂以小承氣利兩三次。
腹痛稍除。
後重未退。
再以補中益氣加枳殼、黃芩、芍藥煎服。
仍用醋澆熱磚。
布裹。
坐之而愈。


震按秋涼喘嗽之證。

近日甚多。
若外寒束其內熱。
不過此證中之一種耳。
然已虛實不同如此。
故必辨之以脈。
乃無差誤。


李士材治宋敬夫令嬡。

中氣素虛。
食少神倦。
至春初。
忽然喘急。
悶絕不知人。
手足俱冷。

咸謂立斃矣。
李曰。
氣虛極而金不清肅。
不能下行。
非大劑溫補。
決無生理。

遂以人參一兩。
乾薑三錢。
熟附子三錢。
白朮五錢。
一服即蘇。
後服人參七斤余。
薑、附各二斤。
遂全愈不復發。


又治孫芳其令嬡。

久嗽而喘。
凡順氣化痰。
清金降火之劑。
幾於遍嘗。
絕不取效。
一日喘甚煩躁。

李視其目則脹出。
鼻則鼓扇。
脈則浮而且大。
肺脹無疑矣。
遂以越婢加半夏湯投之。
一劑而減。

再劑而愈。
李曰。
今雖愈。
未可恃也。
當以參朮補元。
助養金氣。
使清肅令行。
竟因循月許。
終不調補。
再發而不可救矣。


文學顧明華。

十年哮嗽。
百藥無功。
診其兩寸數而澀。
李曰。
澀者。
痰火風寒。

久久盤踞。
根深蒂固矣。
須補養月餘。
行吐下之法。
半年之間。
凡吐下十次。

服補劑百餘。
遂愈。
更以補中益氣為丸。
加雞子秋石。
服年許。
永不復發。


震按士材三案。

一用大劑溫補。
一用疏解化痰。
一用吐下。
間以補養。
三法如鼎足。
治病無偏欹。


孫東宿治少司空凌繹泉。

年已古稀。
原有痰火之疾。
正月初。
因勞感冒。
內熱咳嗽。
痰中大半是血。

鼻流清水。
舌胎焦黃芒刺。
語言強硬不清。
大小便不利。
喘急不能睡。
亦不能仰。

以高桌安枕。
日惟額伏枕上而已。
醫治半月不瘳。
孫診之。
兩手脈浮而洪。
兩關滑大有力。

知其內有積熱痰火。
為風邪所閉。
復為怒氣所加。
故血上逆。
議者以高年見紅。
脈大發熱為懼。

孫曰。
此有餘證。
諸公認為陰虛而用滋陰降火。
故不瘳。
法當先驅中焦痰火積熱。
後以地黃補血等劑收功。

可也。
乃以栝蔞、石膏各三錢。
半夏曲、橘紅、桑皮、前胡、杏仁、酒芩、蘇子水煎。
沖萊菔汁一小盞。
一劑而血止。
次日診之。

脈仍浮而洪大。
尚惡寒。
此因先時不解表。
竟用滋陰。
又加童便降下太速。
以致風寒鬱而不散。

故熱愈甚也。
改以定喘湯。
一劑而喘減。
二劑而熱退不惡寒。
再診之。
兩手浮象已無。

惟兩關脈鼓指。
此中焦痰積膠固。
不可不因其時而疏導之。
以清中丸同當歸龍薈丸共二錢進之。
其夜下稠黏穢積甚多。
予憶丹溪有云。

凡哮喘火盛者。
白虎湯加黃連、枳實有功。
正此證對腔法也。
與十劑。
外以清中丸同雙玉丸夜服。
調理而安。


震按此人以富貴之體。

古稀之年。
不能臥又半月之久。
亦殊危矣。
乃竟用消痰發表。
清火行滯。
重劑收功。

可見病無一定之局。
只恐棄活著而走死著。
又防活著認得不清。
必以半攻半補。
不攻不補。
為持重之法。
仍是死著也。
後案喻公之蛤蚧二十枚。
人參十兩。
可謂棋逢敵手。


喻嘉言治施眉蒼肺痿喘嗽。

吐清痰。
肢體痿軟不能舉動。
脈來虛數。
以蛤蚧二十枚酒浸酥炙。
人參、黑參各十兩。
蜜丸。
時時噙化。
不終劑而痊。


孫起伯肺脹。

服耗氣藥過多。
張路玉診之。
脈浮大而重按豁然。
飲食不入。
幸得溺清便堅。
與局方七氣。

每劑用人參三錢。
肉桂、半夏曲、炙甘草各一錢。
生薑四片。
四劑霍然。
蓋肺脹實證居多。
此脈虛大。
不當以尋常論也。


又治一尼肺脹。

喘鳴肩息。
服下氣止嗽藥不應。
漸至胸腹脹滿。
脈得氣口弦細而澀。
此必勞力氣上。
誤飲冷水傷肺。
肺氣不能收斂所致也。
遂與越脾湯減麻黃。
加細辛、葶藶。
大瀉肺氣而安。


震按此方加減最巧。

上案用七氣湯成方亦巧。
觀其論脈溯因。
而細心體貼之。
乃知其巧。
予邑有友範君。
哮喘已久。

向用金匱腎氣丸。
時效時不效。
吳門繆松心先生診之曰。
伏飲內踞有年。
明是陽衰濁泛。
但綿延日久。

五旬外。
痰中雜以血點。
陰分亦漸損傷。
偏剛偏柔。
用藥兩難措置。
仿金水六君煎意。

用熟地炭四錢。
當歸炭一錢。
茯苓三錢。
炙草四分。
川貝一錢半。
青鹽、陳皮一錢。

淡菜漂三錢。
杏仁三錢去皮尖鹽水炒。
半月後復診。
晨用金匱腎氣丸以治本。
晚服苓桂術甘加味以治標。
生於術米泔浸切片曬三兩。

粗桂木曬八錢。
炒半夏二兩。
雲苓三兩。
炙草六錢。
杏仁霜一兩六錢。
鹿脊骨三兩。

用麻黃四錢煎湯。
炙北細辛三錢曬。
水泛丸。
此證向來背脊畏寒。
甚則哮發。
服此方而畏寒除。

隔三年。
忽起淋濁。
莖中痛脹。
繆曰。
此新病。
以瀉丙出壬為正治。

但素有痰飲。
滋膩之品。
傷陽助濕。
究非所宜。
當變法治。
庶與本證無礙。

羊脊骨五錢。
小木通一錢。
鹽水炒黃柏三分。
生甘草梢五分。
赤白茯苓各半三錢。
水飛辰砂五分。

調入服。
三劑淋濁即愈。
半年後改定丸方。
曰。
飲踞中焦。
歷年已久。

前主溫煦太陽寒水之臟。
與病機極合。
用藥可無事更張。
第溺管有精淋。
由來已非旦夕。
雖云腎氣不堅所致。

其降多而升少。
亦非所宜。
今造一方以兼顧之。
嫩毛鹿角二兩鎊。
羊脊骨三兩炙黃打碎。
生菟絲子三兩曬。

北細辛三錢曬。
生黃耆皮一兩五錢曬。
蜜水炙麻黃三錢。
桂枝粗木七錢曬。
生於術米泔水浸曬乾三兩。
茯苓三兩曬。

炙黑甘草五錢炒黃。
半夏一兩五錢。
杏霜一兩五錢。
橘紅一兩曬。
為末。
用苡仁煮漿糊丸。

後隔數年。
已六旬余。
換丸方用熟地四兩水煮。
歸身一兩五錢。
製半夏炒黃一兩半。
雲苓三兩。

橘紅曬一兩。
炙黑甘草五錢。
生臺術三兩米泔水浸生用。
嫩毛鹿角一兩五錢。
蛤蚧兩對去頭足炙。
熟附子七錢。

淮牛膝一兩四錢。
生左牡蠣二兩研細水飛。
羊脊骨三兩炙黃打碎。
杏仁三兩去皮尖油。
北細辛三錢曬。
澤瀉一兩五錢炒。

為末。
苡仁煮漿搗丸。
以上諸方。
攝納腎陽。
溫通督脈。
疏刷肺氣。
開豁濁痰。
標本悉能照顧。
巧更極矣。
宜乎服之而宿疾全瘳也。



<h2>喘脹</h2>
羅謙甫治不潾吉歹元帥夫人。

年逾五旬。
身體肥盛。
值八月中霖雨不止。
因飲酒及潼乳過度。
遂病腹脹喘滿。
聲聞於外。

不得安臥。
大小便澀滯。
氣口脈大。
兩倍於人迎。
關脈沉緩而有力。
因思霖雨之濕。

飲食之熱。
濕熱大盛。
上攻於肺。
所謂盛則為喘也。
邪氣盛則實。
實者宜下之。

為制平氣散。
內經曰。
肺苦氣上逆。
急食苦以瀉之。
白牽牛苦寒。
瀉氣分濕熱上攻喘滿。

故用二兩。
半生半熟以為君。
陳皮苦溫。
體輕浮理肺氣。
用五錢。
青皮苦辛平。

散肺中滯氣。
用三錢以為臣。
檳榔辛溫。
性沉重。
下痰降氣。
亦用三錢。

大黃苦寒。
盪滌滿實。
用七錢以為使。
末服三錢。
生薑湯調下。
兩服而喘愈。
止有胸膈不利。
煩熱口乾。
時時咳嗽。
以瀉白散加知母、黃芩、桔梗、青皮全愈。


程明佑治張丙中滿氣喘。

眾醫投分心氣飲、舟車丸。
喘益甚。
一醫作氣虛治。
以參、耆補之。
喘急瀕死。
程診其脈沉而滑。

曰。
此痰病也。
痰滯經絡。
臟腑痞塞。
致生䐜脹。
投滾痰丸。

初服。
腹雷鳴。
再服。
下如雞卵者五六枚。
三服。
喘定氣平。
繼以參苓平胃散出入。
三十日而安。


一富翁素強健。

忽病喘滿。
不咳不吐痰。
日久腿腳陰囊盡水腫。
倚臥肩息。
困極。
王中陽曰。

非水證也。
但胸膈有敗痰。
宜服滾痰丸。
彼不信。
針刺放水。
備嘗諸苦。

年餘。
忽吐臭痰。
復詣王。
王與龍腦膏一料。
服未盡而愈。


震按脹而兼喘。

病熱急矣。
必非輕劑所能治。
此三條是實證治法。
若虛寒證。
當重用桂、附。
如天真丸、黑錫丹、金液丹之類。
皆可類推。
不得以五子五皮沉香椒目等。
為穩當法也。


沈宗常治盧陵人。

脹而喘。
三日食不下咽矣。
視脈無他。
問何食飲。
對以近食羊脂。
沈曰。

得之矣。
脂冷則凝。
溫熨之所及也。
溫之。
得利而愈。


震按是案較沈誠莊治肅藩嗜乳酪致病。
用濃茶頻飲得愈。
彼如昭文之鼓琴。
此如師曠之杖策矣。



<h2>腫脹</h2>
莊季裕云。

予自許昌遭金兵之難。
憂勞艱危。
沖冒寒暑。
遂感痎瘧。
八月起病。
至次年春末。

尚苦跗腫腹脹。
氣促不能食。
而大便利。
身重足痿。
杖而後起。
得陳子翁專為灸膏肓俞。

七日內灸三百壯。
即胸中氣平。
腫脹俱損。
利止而食進。
後又加百壯。
諸證盡痊。

以至康寧。
時親舊見此殊功。
灸者數人。
宿疴皆除。
孫真人謂若能用心方便。
求得其穴而灸之。
無疾不愈。
信不虛也。


震按古人治病多用針灸。

今則針灸有專家。
凡診脈處方者。
反以卑術視之。
不知處方易而針灸難。
蓋切脈與取穴同一難。
而取穴之難。
尤難於切脈也。
孫真人之言。
誠為格言。


宋有里醫。

為李生治水腫。
以藥飲之不效。
以受其延待之勤。
一日忽為灸水分穴與氣海穴。
翌早。
觀其面如削矣。
因思明堂云。
若是水病灸大良。
以此穴能分水。
不使妄行故耳。


震按水分穴。

可灸不可針。
考資生經曰。
水腫惟得針水溝。
若針余穴。
水盡即死。
此明堂銅人所戒也。

庸醫多為人針水分。
殺人多矣。
又千金方曰。
凡水病。
忌腹上出水。
出水者一月死。

而今有專門治腫脹者。
用銅管子從臍下刺入。
出水如射。
頃刻盈缶。
腹脹即消。
以此水露一夜。

明晨視之。
浮面者是清水。
中央者是淡血。
沉底者是脂膏。
蓋病者清濁不分。
氣血皆變為水。

決而出之。
去水即去其氣血也。
雖一時暫快。
或半月。
或一月。
腫脹仍作。
再針之亦死。
不針之亦死矣。
孫真人之言。
預知有此詭術耳。


張子和云。

余昔過夏邑西。
有婦人腹脹如鼓。
飲食乍進乍退。
寒熱更作。
而時嘔吐。
且三載矣。

師覡符咒。
無所不至。
惟俟一死。
會十月農隙。
田夫聚獵。
一犬役死。

磔於大樹下。
遺腥在根上。
病婦偶至樹根。
頓覺昏憒。
眩瞀不知人。
枕於根側。

口中蟲出。
其狀如蛇。
口眼皆具。
以舌舐其遺腥。
其人驚見。
以兩袖裹其手。

按蟲頭極力出之。
且二尺許。
重幾斤。
剖而示人。
其婦遂愈。
此正與華元化治法同。
蓋偶得吐法耳。


震按此妄言也。

蛇長二尺。
重幾斤。
何以不齧破腸胃耶。
子和不過引為偶得吐法耳。
然荒唐無證。
所謂吐下之神功。

大率類此。
又閱孫一奎與吳生問答一條。
載生之堂嫂。
病臌三載。
腹大如箕。
時或脹痛。

四肢瘦削。
三吳名醫歷治不瘳。
吳俗死者。
多用火葬。
燒至腹。
忽響聲如炮。

蟲從腹中爆出。
高二三丈。
燒所之天為昏。
俄而墜地。
細視之。
皆蛔也。

不下千萬。
大者長尺余。
蟲腹中復生小蟲。
甚多不可數。
而一奎又於萬曆癸巳至淮陰。
有王鄉官者。

子年十六。
新娶後。
腹脹大。
按之有塊。
形如削瓜。
四肢瘦削。

發熱晝夜不退。
已半年矣。
醫惟以退熱消脹之劑投之。
其脹愈甚。
其熱愈熾。
喉中兩耳俱瘡。

診之。
脈滑數。
其唇則紅。
其腹則疼。
又多嗜肥甘。
因思諸凡腹痛者。

唇色必淡。
不嗜飲食。
今其若此。
得非蟲乎。
遂投以阿魏積塊丸。
服之果下蟲數十。

大者二。
一紅一黑。
長尺余。
蟲身經線自首貫尾。
蟲腹中復有蟲。
大者數條。

小者亦三四條。
蟲下則熱漸減。
脹漸消。
三下而愈。
始信吳生之言為不虛。


震觀此二則。

較子和之說。
稍覺近理。
然蛔蟲不下千萬數。
亦屬荒唐。
第其辨證則佳矣。
較之客座新聞載江陰訓導治生員腹脹。

曰脈洪而大。
濕熱生蟲之象。
況飲食如常。
非臌脹也。
以石榴椿樹兩項東行根皮。
加檳榔各五錢煎服。
瀉下一長蟲而愈者。
相似。


儒門事親又載蹴鞠張承應。

年幾五十。
腹如孕婦。
面黃食減。
欲作水氣。
或令服黃耆建中湯及溫補之劑。
小溲涸閉。

從戴人療焉。
戴人曰。
建中湯攻表之藥也。
古方用之攻裡。
已誤也。
今更以此取積。

兩重誤也。
先以湧劑吐之。
置火於其旁。
大汗之。
次與豬腎散四錢。
以舟車丸引之。

下六缶。
殊不困。
續下兩次。
約三十餘行。
腹平軟。
健啖如昔。

常仲明曰。
向聞人言瀉五六缶。
人豈能任。
及問張承應。
渠云果然。
乃知養生與攻疴本自不同。
今人以補劑療病。
宜乎不效。


〔附〕周恭醫說續編云。

子和之書。
非子和之筆也。
特麻徵君文之耳。
丹溪曰。
脾虛不能行濁氣。
氣聚則為水。

水潰妄行。
當補脾氣。
自能健運。
得以升降運其極機。
則水自行。
此千古聖人之至言也。

奈何云補劑療病。
宜乎不效。
夫人之所賴以生者元氣為之耳。
苟不顧元氣。
專行峻利之藥。
能免虛虛之禍耶。


震按此段。

駁得極是。
即就本條。
謂建中為攻表之藥。
古人誤用以攻裡。
已屬可笑。
方義未明。
浪指為攻。
可見子和治病。
止有攻之一字。
不必以麻徵君代為之諱也。


丹溪曰。

楊兄年近五十。
性嗜酒。
病瘧半年。
患脹病。
自察必死。
來求治。

診其脈弦而澀。
重則大。
瘧未愈。
手足瘦而腹大如蜘蛛狀。
予教以參、術為君。
歸、芍、川芎為臣。

黃連、陳皮、茯苓、厚朴為佐。
生甘草些少。
作濃湯飲之。
一日服三次。
彼亦嚴守禁忌。
一月後。

瘧因汗而愈。
又半年。
小便長而脹愈。
中間雖稍有加減。
大意只是補氣行濕而已。


又治一女子。

稟厚。
患胸腹脹滿。
自用下藥。
利十數行。
脹滿如故。
脈皆大。

按則散而無力。
朱曰。
此表證。
反攻裡。
當死。
賴質厚。

時又在室。
可救也。
但壽損矣。
以四物加參、朮、陳皮、炙甘草。
煎服。
至半月尚未退。

自用蘿蔔種煎浴一度。
又虛其表。
遂以前方去芍藥、地黃。
加黃耆。
倍白朮。
大劑濃煎飲之。

又以參為丸吞之。
十日後。
乃得如初病時。
然食難化而自利。
以參、術為君。
肉果、訶子為臣。

稍加陳皮、山楂為佐使。
粥丸吞之。
四五十帖而安。
又治陳時叔。
年四十餘。
性嗜酒。

大便時見血。
於春間患脹。
色黑而腹大。
其形如鬼。
診其脈數而澀。
重似弱。
屬陰虛。
朱以四物湯加芩、連、木通、白朮、陳皮、厚朴、生甘草作湯與之。
近一年而安。


震按丹溪三條。

一用參朮加血藥寒藥。
一用參朮加血藥溫藥。
一用血藥加寒藥。
用術去參。
切貼脈證以治。
井井有條。

可為後世師法。
但前後兩條一嗜酒病瘧。
一嗜酒便血。
營陰先虧。
自當參用四物。
若女子脈大而散。

何以不用附子。
而猶用四物耶。
總之。
丹溪善用補藥。
慎用熱藥。
其慎處亦極是。

如述其友俞仁叔。
年近五十。
得腹脹。
自制禹餘糧丸服之。
丹溪診其脈。
弦澀而數。

曰。
此丸新制。
煅煉之火邪尚存。
溫熱之藥味太多。
宜自加減。
不可執方。

病者曰。
此方不可加減。
服之一月。
口鼻中出黑血。
骨立而死。
此先幾之見。
亦難及矣。
即此三證。
皆以持久得愈。
非老手斷不能。


項彥章治一女。

腹痛。
脹如鼓。
四體骨立。
其六脈弦滑而數。
項曰。
弦為氣結。

滑為血聚。
此氣薄血室。
實邪也。
其父曰。
服芎歸輩血藥多矣。
曰。

失於順氣也。
夫氣。
道也。
血。
水也。
氣一息不運。

則血一息不行。
故治血必先順氣。
俾經隧得通而後血可行。
乃投蘇合香丸。
三日而腰作痛。
曰。

血欲行矣。
以硝黃逐之。
下瘀數十塊而愈。
又二女病同。
一脈虛。
一脈純弦。
皆辭不治。
果死。


震按氣為血之先。

血隨氣行。
故攻瘀先以順氣。
極是。
然投蘇合香丸。
三日而腰痛。
恐未必也。
其得力處。
仍賴硝黃耳。


虞恆德治一族兄。

素能飲酒。
年五十。
病通身水腫。
腹脹尤甚。
小便澀而不利。
大便滑泄。

虞曰。
或戒酒色鹽醬。
尚可保全。
不然。
去生漸遠。
兄曰。

自今日戒起。
虞以丹溪法。
用參、術為君。
加利水道制肝木清肺金等藥。
十帖而小水長。
大便實。

腫退而安。
又半月。
友人勸之飲。
遂痛飲沉醉。
次日疾復如前。
虞曰。
不可為矣。
一月而逝。


震按此條以飲酒而病復發。

又一條以開鹽而病復發。
皆至於死。
故今專門治腫脹者。
開列戒單。
不可犯絲毫鹽醬。
考其義以鹽能助腎水之邪。

豆與麥面助濕發熱也。
然胃氣旺者固能戒。
若胃氣弱者食難進而漸減。
亦當顧慮。
張路玉用伏龍肝泡水澄之。
入青鹽以代食鹽。
用淮麥為面。
同赤豆作面而成醬。
其法甚巧。
似可通融。


薛立齋治一男。

素不善調攝。
唾痰口乾。
飲食不美。
服化痰行氣之劑。
胸滿腹脹。
痰涎愈甚。

服導痰理脾之劑。
肚腹膨脹。
二便不利。
服分氣利水之劑。
腹大脅痛。
不能睡臥。

服破血消導之劑。
兩足皆腫。
脈浮大不及於寸口。
朝用金匱腎氣丸。
夕用補中益氣湯。
煎送前丸。

月餘。
諸證漸退。
飲食漸進。
再服月餘。
自能轉側。
又兩月而能步履。

卻服大補湯、還少丹。
又半載而康。
後稍失調理。
其腹仍脹。
服前藥即愈。


震按立齋此法。
為脹滿虛證的對之方。
與下條石山所用香連丸。
雖出兩路。
各能奏功。


汪石山治一婦。

年逾四十。
瘦長善飲。
診之脈皆洪滑。
曰可治。
脈訣云。
腹脹浮大。

是出厄也。
此濕熱太重。
宜遠酒色。
可保終吉。
遂以香連丸。
令日吞三次。
每服七八十丸。
月餘良愈。


又治一人。

年三十餘。
病水腫。
面光如胞。
腹大如箕。
腳腫如槌。
飲食減少。

汪診之。
脈浮緩而濡。
兩尺尤弱。
曰。
此得之酒色。
宜補腎水。

家人駭曰。
水勢如此。
視者不曰通利。
則曰滲泄。
先生乃欲補之。
水不益深耶。

汪曰。
經云。
水極似土。
正此病也。
水極者。
本病也。

似土者。
虛象也。
今用通利滲泄。
則下多亡陰。
腎水益耗。
是愈傷其本病。

而增濕土之勢矣。
豈知亢則害。
承乃制之旨乎。
遂令空腹服地黃丸。
再以四物湯加黃柏、木通、厚朴、陳皮、參、術。
煎服十餘帖。
腫遂減半。
三十帖而愈。


震按汪公論病甚佳。

用藥非是。
就此脈證。
宜六君子湯送濟生腎氣丸。
何反用地黃丸、四物湯陰濕柔黏之藥。
豈以脈之緩濡為濕熱。
故更佐以黃柏耶。
三十帖愈。
未敢深信。


一婦形弱瘦小。

脈細濡近快。
一婦身中材頗肥。
脈緩弱無力。
俱病鼓脹。
大如箕。
垂如囊。

立則遮攔兩腿。
有礙步履。
石山視之。
曰。
腹皮寬。
縋已定。

非藥可斂也。
惟宜安心寡欲。
以保命耳。
後皆因產而卒。
或曰。
病鼓脹有孕。

何也。
汪曰。
氣病而血未病也。
產則血亦病。
陰陽兩虛。
安得不亡。
又一婦鼓脹如前。
越十餘年無恙者。
由寡居無所損也。


震按此案可以警世。
女子如此。
則男子有脹病而不絕欲者。
豈不速其死耶。


趙氏或問曰。

松江一男子。
年三十餘。
胸腹脹大。
發煩躁渴。
面赤不得臥而足冷。
余以其人素飲酒。

必酒後入內。
奪於所用。
精氣溢下。
邪氣因從之上逆。
逆則陰氣在上而為䐜脹。
其上焦之陽因下逆之邪所迫壅塞於上。

故發煩躁。
此因邪從下上而盛於上者也。
於是用吳茱萸、附子、人參輩以退陰逆。
冰冷飲之以解上焦之浮熱。
入咽覺胸中頓爽。
少時腹中氣轉如牛吼。
泄氣五七次。
明日其證愈矣。


震按準繩及治法匯皆引此條。

以其議論高爽。
能發內經之精微也。
惜不言脈。
愚意其脈必細而緊。
或沉而澀也。
若滑大數實。

則此方不可用矣。
喻嘉言治劉泰來。
年三十二歲。
面白體豐。
夏月常用冷水灌汗。
坐臥巷曲當風。

新秋病瘧截早。
變成脹滿。
二便俱閉。
氣喘不食。
能坐不能臥。
能俯不能仰。

勢甚危急。
醫以二便不通。
服下藥不應。
商用大黃二兩作一劑。
喻曰。
傷寒病因發熱。

致津液枯槁。
腸胃乾結。
乃用下藥以開其結。
然有不轉失氣者。
不可攻之戒。
正恐誤治太陰經之腹脹也。

此病因腹中之氣散亂不收。
故津水隨氣橫決四溢而作脹。
全是太陰不能統攝。
一散一結。
相去天淵。
再用大黃猛劑。

大散其氣。
若不脹死。
定須腹破矣。
病者曰。
大黃服過二劑。
尚未見行。

奈何。
喻曰。
腹中真氣漸散。
今晚子醜二時。
陰陽交剝之界。
必大汗暈眩。

難為力矣。
急投理中湯。
用人參至三錢。
次日略加黃連。
其脹大減。
猶以不大便為憂。

喻曰。
腹中原是大黃推蕩之泄糞。
其所以不出者。
以膀胱脹大。
將大腸撐緊。
任憑極力努掙。

無隙可出耳。
吾當以藥通膀胱之氣。
不治大便而大便自至也。
用五苓散。
藥才入喉。
小便先出。
大便隨之。
頃刻泄下半桶。


震讀此案。

不禁拍案叫絕。
只恨不載脈象若何。
難以摩仿。
且案末不載脹愈。
並有慨嘆語氣。
想未必收功也。
但議論高爽。
不減趙氏。
並錄於此。
以作脹病之大訓天球。


趙氏又曰。

嘉定沈氏子。
年十八。
患胸腹身面俱脹。
醫治半月不效。
余診其脈。
六部皆不出也。

於是用紫蘇、桔梗之類。
煎服一盞。
胸有微汗。
再服。
則身盡汗。
六部和平之脈皆出。
一二日。
其證悉平。


傅滋治一人。

能大餐。
但食肉必泄。
忽頭腫。
目不可開。
膈如築。
足麻至膝。

惡風。
陰器挺長。
脈左沉。
重取不應。
右短小。
卻和滑。

令單煮白朮湯空心服探吐之。
後以白朮二錢。
麻黃、川芎各五分。
防風三分。
作湯下保和丸五十丸。
吐中得汗。

上截居多。
腫退眼開。
氣順食進。
以前方去麻黃、防風。
加白朮三錢。
木通、甘草各五分。
下保和丸五十丸。
五日而安。


江篁南次子。

素食少。
五月間。
因多食楊梅。
至六月。
遍身面目浮腫。
腹亦膨脹。

用蒼白二術土炒為君。
木通、赤苓、澤瀉為臣。
半夏、陳皮、大腹皮、桑白皮、桔梗為佐。
蘇梗、厚朴、草果、姜皮為使。
一日兩服。
另用紫蘇、忍冬藤、蘿蔔種煎湯。

一日浴一次。
至四日。
腫脹消十之八。
乃用參苓白朮散。
以紫蘇煎湯調。
日服二次。

小水黃。
又加木通煎湯煎藥。
六帖後。
去紫蘇。
加木瓜、滑石。
最後加連翹、梔子。
八帖全愈。


震按此三條。

皆和平淺近。
法卻是醫門之布帛菽粟。
斷不可缺。
傅江二案用藥加減。
及補瀉進退。
又有細針密線道理。


〔附〕明成化間。

欽天監臺官張景芳得腹脹病。
危劇。
遇一龐眉叟授以方。
用杏仁、陳皮、海螵蛸等分為末。
佐以谷樹葉、槐樹葉、桃枝各七件。
午時汲水煎三四沸。

至星上時。
再煎一沸。
患者就浴。
令壯人以手湯中按摩臍之上下百數。
少時轉失氣。
病即退矣。


震按此方不及江氏。

當合參之為更妙。
他如田螺、大蒜、車前草搗餅貼臍。
及蜘蛛隨藥中煎熟服之。
溺長脹退等說。
俱不見效。
故不錄。


李士材治錢賞之遍體腫急。

臍突背平。
法在不治。
舉家堅請用藥。
以金匱腎氣丸料大劑煎服。
兼進理中湯。
五日不效。

乃以人參一兩。
生附三錢。
牛膝、茯苓各五錢。
小便忽通。
進食。
計服人參四斤。
附子、桂、姜各斤余而安。


太學何宗魯。

夏月好飲水。
一日學院發放。
自早起候至未申。
為炎威所逼。
飲水計十餘碗。
歸寓便脹悶不能食。

越旬日。
脹如抱甕。
氣高而喘。
士材曰。
皮薄而光。
水停不化也。

且六脈堅實。
其病暴成。
法當利之。
遂以舟車丸。
每服三錢。
香薷湯送。

再劑而二便湧決如泉。
復進一錢五分。
腹減如故。
用六君子十帖。
即愈。


震按此二案。

峻補急攻。
如獅子摶象。
全副神力。
學者要看其病因。
觀其論脈。
即知前賢非蠹心大膽也。


又治光祿卿吳伯玉夫人。

患腹滿而痛。
喘急異常。
大便不通。
飲食不進。
醫用理氣利水藥。
二十日不效。

李診之。
脈大而數。
右尺為甚。
令人按腹。
手不可近。
乃曰。

此大腸癰也。
脈數為膿已成。
用黃耆、角刺、白芷、銀花、甘草節之類。
加葵根一兩。
煎一碗。
頓服之。

未申痛甚。
至夜半而膿血大下。
昏暈不支。
即與獨參湯稍安。
更與十全大補。
一月而愈。


震按此案亦脹滿證中必不可少之案。


孫一奎治馬二尹。

年五十五。
過食鰻肉捲餅。
心腹脹痛。
市醫遽用硝黃下之。
大便不行。
脹痛愈增。

繼至者。
以木香檳榔丸、大小承氣湯。
連服十日。
脹痛益甚。
粒米不進。
大便並不行。

小水亦僅點滴。
後醫以硝黃不效。
雜進備急丸、白餅子、十棗湯、黑白醜之屬。
服數日。
不惟大便不行。
並小便點滴亦無矣。

脹不可言。
眾醫大叫稱怪。
一人為灸中脘三十壯。
毫不為動。
因斷三日後當死。
孫至。

觀其色蒼黑。
神藏不露。
聲音亮。
惟腹大如覆箕。
不能反側。
診其脈。

兩手皆滑大。
兩尺尤有力。
詢其病源。
閱其前方。
駭然以為未聞未見也。
因思一治法。

先進香砂六君子湯。
參朮各用二錢。
眾醫皆驚。
謂中滿脹痛。
二便俱閉。
如何用補。

況蒼黑之人。
尤忌參朮乎。
孫曰。
此非鼓脹證。
乃內傷證也。
當始傷時。

猶在上鬲。
法當用吐。
經所謂在上者因而越之也。
不用吐而用下藥以傷其脾。
脾傷則失運動之職。
是以愈下愈傷。

愈傷愈脹。
脾氣全然不動。
藥亦全然不行矣。
故用六君子以醒其脾。
香砂以助其運動。
再用吐法。

吐出前藥。
始有生機。
此方非治病。
乃治藥也。
且予非慮大便不行。
獨慮行之不止耳。

醫曰。
求其行而不得。
何以不止為慮。
孫曰。
君試思常人能服硝黃幾何。
巴豆牽牛幾何。

今幸其未行。
藥性未動。
尚可為計。
一行而諸藥性動。
譬瓶水底漏。
其中能蓄點滴哉。

危矣。
醫又問多服下藥而大便不行。
何也。
孫曰。
此易知之。
始為食傷。

繼為藥傷。
所傷在上中二焦。
下元未損。
故兩尺脈尚有神氣。
難經曰。
人之有尺。

如樹之有根也。
內經曰。
腎者胃之關。
蓋腎主大便。
觀其色蒼黑。
神藏氣固。

皆由根本未動。
賴此猶可為耳。
服藥後。
腹中大痛。
一奎謂其藥力已動。
改用人參蘆、防風蘆、升麻、桔梗各三錢。

煎服少頃。
用鵝翎探吐之。
前服藥物。
一湧而出十數碗。
病者喜曰。
目前有光矣。

此巳時也。
孫曰。
酉時大便必行。
可備人參數斤以備不虞。
至午。
進至寶丹一帖。

以溫中氣。
未申間。
腹中汩汩有聲。
濁氣下滾。
頃刻腹寬數寸。
至晚。

大便行一次。
小水略通。
孫即用人參、白朮各五錢。
炮姜三錢。
茯苓二錢。
陳皮一錢。

木香、甘草各五分。
令急煎服。
四鼓又大便一次。
小水繼至。
脹痛漸減。
次日大便瀉十餘次。
因以是方。
煎丸並進。
計瀉七十二日。
服人參二斤余而收功。


〔附〕喻嘉言治袁仲卿之子。

僕水救出。
大熱呻吟。
兒科以驚風丸散與服。
二日遂昏迷不醒。
胸高三寸。
頸軟息微。

喻診之曰。
脈無根。
僅如蛛絲。
不可為矣。
以湯二茶匙。
滴入口中。

微有吞意。
因思病雖因驚而得。
其實跌僕水中。
感冷濕之氣而發熱。
胃中食物不化。
當比夾食傷寒例治。

乃以金石寒冷藥鎮墜其邪。
深入臟腑。
神識因而不清。
其食停胃中者。
得寒涼而不運。
所進之藥。

皆在胃口之上。
不能透入。
轉積轉多。
以致胸高而突。
宜以理中藥運轉前藥。
或有生機。

即煎理中湯一盞。
灌入喉中。
大爆一口。
果然從前二日所受之藥。
一齊俱出。
胸突頓平。

頸亦稍硬。
但脈仍不出。
人亦不醒。
喻曰。
此為食尚未動。
關竅堵塞之故。

再灌前藥些少。
熱亦漸退。
乃用元明粉一味化水。
連灌三次。
下黑糞甚多。
繼以生津藥調理而愈。


震按以藥換藥。
與孫公先後一轍。
故並載於此以便覽。


查少川向有哮喘。

每發時。
以麻黃、石膏、杏仁、枳殼、細茶大劑煎服。
立刻見效。
屢發屢服。
而嗜酒縱欲。
不避風寒。

漸至腹大如覆箕。
兩腿光腫如柱。
內外廉疥瘡中。
清水涓涓不絕。
腥氣逼人。
不能伏枕而臥者五月。

醫者駭辭不治。
孫東宿至。
見其坐高椅之上。
氣喘身熱。
又畏寒甚。
周圍環火五盆。

首戴絨帽。
籠以貂套。
套外復束一帕。
鼻用絨套籠之。
診其脈浮大無力。
睇其色。

白中隱青。
因問惡寒身熱。
從何時起。
答以十日。
孫曰。
予得之矣。

此病是氣虛中滿。
法當溫補下元。
人徒知利小水。
不知小水不利者。
由下焦之氣不充。
不能滲從膀胱故道而行。

若利之急。
則氾濫而橫流肌膚。
下於陰囊。
甚則脹裂崩塌而出矣。
必待下焦元氣壯盛。
斯能升降變化。

水自行而脹自消耳。
至如近來之惡寒身熱。
由寒邪在表而然。
合先散之。
胸膈焦辣者。
乃陰盛格陽。

虛陽之火。
被寒氣驅逼上行。
非真熱也。
亦待下元一溫。
熱自下行。
用蘇葉、細辛、羌活、防風、蒼朮、陳皮、白豆蔻、人參、炙草、生薑。

一帖而得微汗。
遂撤火盆。
去首帕。
獨鼻寒如初。
乃用防風、黃耆二兩煎湯熏之。
一日三熏。

鼻套亦除。
但嘔惡不止。
用人參溫膽湯加丁香。
一帖而止。
又謂鯉魚能利水。
一日盡二斤。

半夜脹極。
復告急於孫。
孫曰。
病勢如是。
敢縱恣若此乎。
等閒之劑。

曷能消釋。
沉思久之。
以平胃散一兩。
入橄欖肉一兩。
煎服。
兩劑而定。

獨腹脹小水不利。
不能伏枕為苦。
乃以附子理中湯。
加砂仁、補骨脂、赤豆、桂心。
連進四帖。
小水略長。

繼以尊重丸。
每服五丸。
日三服。
五日後。
小水通利。
可貼席而睡矣。


震按此證甚險惡。

用藥亦平庸。
而投劑輒效。
恐未必然。
惟防耆熏法及平胃散加橄欖二法。
頗巧。
理中尊重二方補瀉互用。
亦巧。


周慎齋治一人。

腹脹時吐。
小便利則大便閉。
大便通則小便閉。
周曰。
此證中氣實。
故脹。

濁陰不降而逆於上。
故吐。
清陽下陷。
填塞下焦。
故二便不能齊通。
用炮姜三錢。

溫中而健運。
升麻一錢五分。
升陽於下。
吳茱萸一錢。
降濁於上。
八帖愈。


又治一女。

脹而脈覺。
用黃柏、青鹽、升麻而愈。
門人問其故。
慎齋曰。
此因命門火鬱。
使腎之真陽不升。

心之真陰不降。
故用黃柏以解命門壯火。
使水中得升其真陽。
用青鹽以潤心。
使無邪火之熾而得下其真水。
水火既濟。

而復以升麻提其青氣。
青氣一升。
濁氣自降。
而脾肺無內郁之弊。
脹證愈矣。
蓋其本在腎而標在心。
故三藥奏效捷也。


震按慎齋立論最高。

定方最奇。
然以此三味治脹。
殊未敢信。
易思蘭治齒脹亦用此方。
則於理為近。


張路玉治王庸若。

嘔逆水腫。
溲便涓滴不通。
或用五苓八正。
不應。
六脈沉細如絲。
因與金液丹十五丸。
溺如泉湧而勢頓平。
後以濟生腎氣培養而安。


李時珍治一士妻。

自腰以下胕腫。
面目俱腫。
喘急欲死。
不能伏枕。
大便溏泄。
小便短少。

脈沉而大。
沉主水。
大主虛。
乃病後冒風所致。
是名風水。
用千金神秘湯加麻黃。

一服。
喘定十之五。
再以胃苓湯吞深師薷術丸。
二日小便長。
腫消十之七。
調理數日全安。


震按金液丹、神秘湯人所罕用。

而善用之則各奏奇功。
因思古方。
具在簡冊。
特患尋不著對頭帽子耳。
又按神秘湯。
乃生脈散合二陳湯。

去麥冬、茯苓。
加紫蘇、桑白皮、桔梗、檳榔。
以生薑三片為引。
施於此證恰好。
加麻黃更好。
並非八寸三分通行之帽也。



<h2><span class="orange">卷六</span></h2>

<h2>不寐</h2>
汪石山治一女。

年十五。
病心悸。
常若有人捕之。
欲避而無所。
其母抱之於懷。
數婢護之於外。

猶恐恐然不能安寐。
醫者以為病心。
用安神丸、鎮心丸、四物湯。
不效。
汪診之。
脈皆細弱而緩。
曰。
此膽病也。
用溫膽湯。
服之而安。


〔附〕許學士治四明董生。

臥則魂飛揚。
身雖在床而神魂離體。
驚悸多魘。
通宵不寐。
群皆以為心病。
醫之無效。

許曰。
以脈言之。
肝經受邪。
遊魂為變。
非心也。
以肝有邪。

魂不得歸於肝。
是以臥則飛揚若離體也。
肝主怒。
必小怒則劇。
用真珠母為君。
龍齒佐之。
因有龍齒安魂虎睛定魄之說。


震按此二條。

俱憑兼見之證。
辨為肝膽之病。
若汪案之脈細弱而緩。
何以不認作陽氣兩虛。
許案不載脈象。
亦難核辨。

然肝膽之不寐易治。
而心之不寐難瘥。
蓋心藏神。
腎藏精與志。
寐雖由心。
心賴腎之上交。

精以合神。
陰能包陽。
水火既濟。
自然熟寐。
內經謂陽氣滿則陽蹺盛。
不得入於陰。

陰虛。
故目不瞑。
又云。
陰蹺陽蹺。
陰陽相交。
陽入陰。

陰出陽。
交於目銳眥。
陽氣盛則瞋目。
陰氣盛則瞑目。
此是不寐要旨。
非肝膽病之不寐也。

如人並無外邪侵擾。
亦無心事牽掛。
而常徹夜不寐者。
其神與精必兩傷。
大病將至。
殊非永年之兆。

雖投補心補腎之藥。
取效甚難。
即內經秫米半夏湯。
亦有效有不效。
或初效繼不效。
而病者輾轉床褥。

必求其寐。
愈不肯寐。
更生煩惱。
去寐益遠。
慈山先生老老恆言云。
寐有操縱二法。

操者如貫想頭頂。
默數鼻息。
返觀丹田之類。
使心有所著。
乃不紛馳。
庶可獲寐。
縱者任其心遊思於杳渺無朕之區。
亦可漸入朦朧之境。
此誠慧心妙悟。
可補軒岐所不逮。



<h2>怔忡</h2>
滑伯仁治一人。

病怔忡善忘。
口淡舌燥。
多汗。
四肢疲軟。
發熱。
小便白而濁。

眾醫以內傷不足。
擬進茸、附等藥。
未決。
脈之虛大而數。
曰。
是由思慮過度。

厥陰之火為害耳。
夫君火以明。
相火以位。
相火代君火行事者也。
癀¸火一擾。
能為百病。

百端之起。
皆由心生。
越人云。
憂愁思慮則傷心。
其人平生志大心高。
所謀不遂。

抑鬱積久。
致內傷也。
服補中益氣湯、硃砂安神丸。
空心進小坎離丸。
月餘而安。


一人因事恐怖。

心常惕惕。
如畏人捕之狀。
診其脈。
豁豁然虛大而浮。
體熱多汗。
曰。

凡病得之從高墜下。
驚僕擊搏。
惡血留滯。
皆從中風論。
終歸厥陰。
此海藏之說也。

蓋厥陰多血。
其化風木故也。
有形當從血論。
無形當從風論。
今疾是走無形也。
從風家治之。
兼化痰散結。
佐以鐵粉硃砂丸。
愈。


吳茭山治一婦氣盛血少。

火旺痰多。
因事忤意。
得怔忡之患。
心惕惕然而驚。
時發時止。
清晨至晚。

如此無度。
每服鎮心金石之藥。
愈不安。
吳診其脈左弦而大。
知血少火旺。
右浮滑不勻。

氣盛痰多也。
遂也溫膽湯入海粉、蘇子。
數服而安。
次以安神丸。
常服全愈。


高果哉治錢塞庵相國怔忡不寐。

診得心脈獨虛。
肝脈獨旺。
因述上年驛路還鄉。
寇盜充斥。
風聲鶴唳。
日夜驚懼而致。

高用生地、麥冬、棗仁、元參各五錢。
人參三錢。
龍眼肉十五枚。
服數劑。
又用夏枯草、羚羊角、遠志、茯神、甘草、人參。
大效。
仍以天王補心丹。
常服全愈。


震按怔忡本非重病。

而居官者多患之。
因勞心太過。
或兼驚憂所致。
治法不外養血安神。
補元鎮怯。
然亦難效。

莫若拋棄一切。
淡然漠然。
病自肯去。
老子曰。
內觀其心。
心無其心。

廣成子曰。
毋勞爾形。
毋搖爾精。
毋使爾思慮營營。
豈惟卻病。
並可長生。



<h2>癇</h2>
丹溪治一婦人。

有孕六閱月。
發癇。
手足揚擲。
面紫黑。
閤眼流涎昏憒。
每蘇。

醫與鎮靈丹五十帖。
時作時止。
至產後方自愈。
其夫疑丹毒發求治。
脈舉弦按澀。
至骨則沉滯數。

朱意其癇必於五月復作。
應前舊時。
至則果作。
皆巳（脾）午（心）時。
乃制防風通聖散減甘草。
加桃仁、紅花。
或服或吐。
四五劑漸輕。
發疥而愈。


一婦人積怒嗜酒。

病癇。
目上視。
揚手擲足。
筋牽喉響流涎。
定則昏昧。
腹脹疼。

衝心。
頭至胸大汗。
病與癇間作。
晝夜不息。
此肝有怒邪。
因血少而氣獨行。

脾受刑。
肺胃間久有酒痰。
為肝氣所侮。
鬱而為痛。
酒性喜動。
出入升降。

入內則痛。
出外則癇。
乘其入內之時。
用竹瀝、薑汁、參、術膏等藥甚多。
癇痛間作無度。
乘痛時。

灸大敦行間中脘。
間以陳皮、芍藥、甘草、川芎湯。
調膏與竹瀝。
服之無數。
又灸大沖然谷巨闕及大指半甲肉。
且言鬼怪。

怒罵巫者。
朱曰。
邪乘虛而入。
理或有之。
與前藥。
佐以荊瀝除痰。
又用秦承祖灸鬼法哀告我自去。
餘證調理而安。


一少年夏間。

因羞怒發昏。
手搐如狂。
時作時止。
發則面紫黑。
睪丸能動。
左右相過。

醫與金箔鎮心丸、抱龍丸、妙香散、定志丸。
不效。
脈微弦。
六至。
輕重有。
朱曰。

此內素有濕熱。
因激起厥陰相火。
又時令相火。
不宜服麝香之藥。
況肝病先當救脾土。
諸藥多燥血壞脾者。

遂以黃連為君。
人參為臣。
酒浸芍藥和白陳皮為佐。
生甘草為使。
生薑一片。
煎服八帖而安。


一女八歲病癇。

遇陰雨及驚則作。
羊鳴吐涎。
知其胎受驚也。
但病深不愈。
乃以燒丹丸。
繼以四物湯入黃連、生甘草。
隨時令加減。
且令淡味以助藥力。
半年而愈。


汪石山治一人。

年三十餘。
久病癇證。
多發於晨盥時。
或見如黃狗走前。
則昏瞀仆地。
手足瘛瘲。

不省人事。
良久乃蘇。
或作痰火治。
而用苓、連、二陳湯。
或作風痰治。
而用全蠍、殭蠶、壽星丸。

或作痰迷心竅。
而用金箔鎮心丸。
皆不中病。
汪診之。
脈皆緩弱頗弦。
曰。

此木火乘土之病也。
夫早辰陽分。
而狗陽物。
黃土色。
胃屬陽土。
虛為木火所乘矣。

經曰。
諸脈皆屬於目。
故目擊異物而病作矣。
理宜實胃瀉肝而火自息。
越人云。
泄其肝者緩其中。
遂以參、耆、歸、朮、陳皮、神麯、茯苓、黃芩、麥冬、荊芥穗。
煎服十餘帖。
病減。
再服月餘而安。


震按癇證案雖少而法頗備。

能細閱之。
已可長進學問。
臨證指南癇案僅四條。
皆用豁痰清火。
苦泄肝膽。
辛通心絡。

以治實證則可。
若予生平所見。
多系虛證。
河車六味丸、人參定志丸、天王補心丹、龜鹿二仙膠。
服者疾發之期遠。
勢亦漸輕。

因不敢浪用克代藥。
蓋癇與癲狂。
虛實不同。
癲狂實者八九。
癇證虛者八九也。
又常見息癇之人。
少年多夭折。
中年得此病者。
亦無高壽。
其為虛也可知矣。



<h2>癲狂</h2>
一男子落馬發狂。

起則目瞪狂言不識親疏。
棄衣而走。
罵言湧出。
氣力加倍。
三五人不能執縛。
燒符作醮無益。

牛黃、冰、麝不靈。
乃求治於戴人。
戴人以車軸埋之地中。
約高二尺許。
上安中等車輪。
其輞上鑿一穴。

如作盆之狀。
縛狂病人於其上。
使之伏臥。
以軟裀襯之。
又令一人於下。
坐機一枚。

以棒攪之。
轉千百遭。
病人吐出青黃涎沫一二斗許。
繞車輪數匝。
其病人曰。
我不能任。

可解我下。
從其言而解之。
索涼水。
與之冰水。
飲數升。
狂不作矣。


滑伯仁治一僧。

病發狂譫語。
視人皆為鬼。
診其脈累累如薏苡子。
且喘且搏。
曰。
此得之陽明胃實。

素問云。
陽明主肉。
其經血氣並盛。
甚則棄衣升高。
逾垣妄詈。
遂以三化湯三四下。
復進以火劑乃愈。


滄洲治一人。

因恐懼遂驚氣入心。
終日逐逐奔走。
不避水火。
與人語則自賢自貴。
或泣或笑。
切其脈。

上部皆弦滑。
左部勁於右。
蓋溢膻中。
灌心胞。
因驚而風經五臟耳。
即投以湧劑。
湧痰涎一頮器。
徐以驚氣丸。
服之盡一劑。
病瘳。


〔附〕滄州又治一人。

寓僧舍病狂。
其脈三部皆弦直上下行。
而左寸口尤浮滑。
曰。
此風痰留心胞證也。
以藥湧吐痰沫四五升。
即熟睡意日。
及寤則病盡去。
以安神之劑調之。
全愈。


吳茭山治一女子。

瘦弱性急。
因思過度。
得顛疾。
或哭或笑。
或裸體而走。
或閉戶而多言。

諸療罔效。
吳診其脈浮而澀。
思慮過傷。
神不守舍也。
用紫河車二具。
漂洗如法。

煮爛如豬肚。
切片。
任意啖之。
二次即愈。
後服定志丸一料。
日煎補心湯一服。
調理百日後。
乃畢婚。
次年生子。
身肥壯。


〔附〕嘉善朱懷音兄患癲狂。

用消痰清火藥而愈。
越三年復發。
消痰清火不應。
用天王補心丹而愈。
越二年又發。
進以前二法。

皆不應。
用歸脾湯而愈。
越一年又發。
發時口中哼哼叫號。
手足牽掣搐掉。
如線提傀儡。

臥則跳起如魚躍。
或角弓反張。
其喊聲聞於屋外。
而心卻明白。
但以顫掉之故。
口欲語時。

已將唇舌嚼壞。
如此光景。
半刻即止。
止則神識昏懂。
語言謬妄。
又半刻而發如前矣。

一吳姓名醫。
用人參、鹿茸、肉桂、熟地、龍齒、青鉛、遠、茯等藥。
服之甚相安。
然匝月不見效。
乃就正於葉天翁。
葉笑曰。

渠用貴重之藥。
必自信為名醫。
但多費病家之財。
與病毫無干涉。
即庸醫也。
吾以輕淡藥。

二十劑當減半。
四十劑當全瘳耳。
因叩其掣掉作則心明。
掣掉止則神昏之故。
曰。
操持太過。

謀慮不決。
肝陰膽汁兩耗。
陽蹺陰蹺脈空風動。
非虛寒也。
用白芍、萸肉各一錢五分。
白石英、淮小麥、南棗肉各三錢。

炙草五分。
病人見其方。
殊不信。
旁人亦以藥太輕淡。
並兩帖為一帖。
服十帖。
病減半。
二十帖病全瘳矣。


倪維德治一婦。

狂歌痛哭。
裸裎妄罵。
問之則瞪視默默。
脈沉堅而結。
曰。
得之憂憤沉鬱。

痰與血交積胸中。
湧之。
皆積痰裹血。
後與大劑清其上膈。
數日如故。


又一婦哭笑不常。

人以為鬼所憑。
倪診其脈俱沉。
胃脘必有所積。
有所積。
必作疼。
遂以二陳湯導之。
吐痰升許而愈。
所謂積痰類祟也。


震按以上數條。

不過吐下清三法。
惟吳與葉二案為異。
又閱本事方云。
軍中有一人犯法。
褫衣將受刀。
得釋。

神失如癡。
與驚氣丸一粒。
服訖而寢。
及覺病已失矣。
江東張提轄妻。
因避寇失心。

已數年。
授以方隨愈。
黃山沃巡檢妻。
狂厥逾年。
久醫不愈。
亦授此方。

去附子。
加鐵粉。
不終劑而愈。
鐵粉非但化痰鎮守。
至於摧抑肝邪特異若多恚怒。
肝邪太盛。

鐵粉能制之。
素問言陽厥狂怒。
治以鐵落。
金制木之意也。
此諭亦在吐下清三法之外者。
附載於此。


王中陽治一婦。

疑其夫有外好。
因病失心狂惑。
晝夜言語相續不絕。
舉家圍繞。
捉拿不定。
王投滾痰丸八十丸。

即睡不語。
次夜再進一服。
前後兩次逐下惡物。
患人覺知羞赧。
遂飲食起坐如常。
五七日能針指。

終是意不快。
王慮其復作。
陰令一人。
於其前對旁人曰。
可憐某婦人。
中暑暴死。

患者忻然。
問汝何以知之。
說者曰。
我適見其夫備後事也。
患者有喜色。
由是遂痊。

王再詢其家人曰。
患者月水通否。
其姑曰。
近來月餘不進飲食。
瘦損羸劣。
想不月也。

王曰。
如血稍鮮時。
即來取藥。
既而報曰。
血間鮮紅矣。
即令服婚合門中滋血湯止之。
再服增損四物湯。
半月全安。
更不舉發。


震按此所謂心病還將心藥醫也。

昔有患貧而病者。
醫令人詭以財帛與之。
遂愈。
皆一時權宜之法。
然一旦真情忽露。
其病必發。

不若以正理開導之。
使豁然省悟。
乃無反覆。
一人患心疾。
見物如獅子。
伊川先生教以手直前捕之。

見其無物。
久久自愈。
豈非真能破偽。
偽難飾真邪。
此聖門正心之學。
然使昏憒。
此法難用。
醫者能求其因而解之。
即軒岐傳心之學矣。


汪石山治一人。

年逾三十。
形肥色白。
酒中為人所折辱。
遂病心恙。
或持刀。
或逾垣。

披頭大叫。
診其脈濡緩而虛。
按之不足。
此陽明虛也。
宜變例以實之。
庶幾可免。

先有醫者。
已用二陳湯加紫蘇、枳殼等藥。
進二三帖矣。
聞汪言。
即厲聲曰。
吾治將痊。

誰敢奪吾功乎。
汪告歸。
醫投牛黃清心丸如彈丸者三枚。
初服頗快。
再服燥甚。
三服狂病倍發。

撫膺號曰。
吾熱奈何。
急呼水救命。
家人守醫戒。
禁不與。
趨樓見神前供水一盆。

一呷而盡。
猶未快也。
復趨廚下。
得水一桶。
滿意飲之。
狂勢減半。

其不死幸耳。
復請汪治之。
以參、耆、甘草甘溫之藥為君。
麥冬、片黃芩甘寒之劑為臣。
青皮疏肝為佐。
竹瀝清痰為使。

芍藥、茯苓。
隨其兼證而加減之。
酸棗仁、山梔子。
因其時令而出入。
服之月餘。
病遂輕。

然或目系漸急。
即瞀昧不知人。
良久復甦。
汪曰無妨。
此氣血未復。
神志昏亂而然。

令其確守前方。
夜服安神丸。
朝服虎潛丸。
年餘。
熟寢一月而安。


震按此人酒中受折辱。

必然肝火鬱勃。
狂至持刀上屋。
大渴恣飲。
則痰火實證無疑。
大膽者將用戴人之吐下。
小心者亦必以黃連、石膏、羚羊、膽星、菖蒲、竺黃等藥正治之。

其人狂必愈甚。
狂愈甚則元氣脫。
奄然以死。
未死仍狂。
死乃狂止。
而醫猶未悟也。

幸遇石山之能識脈。
用參、耆月餘始愈。
醫可輕言哉。
變例以實之句。
云非常法也。
亦當著眼。



<h2>鬼疰</h2>
羅謙甫治入國信副使許可道。

到雄州詣羅診候。
羅診之。
脈乍大乍小。
乍長乍短。
此乃氣血不勻。
邪氣傷正。

本官云。
在路到邯鄲驛中。
夜夢一婦人。
著青衣。
不見面目。
用手向脅下打了一拳。

遂一點痛。
往來不止。
兼之寒熱不能食。
乃鬼擊也。
羅曰。
可服八毒赤丸。

本官言嘗讀明醫錄中。
見李子豫八毒赤丸。
為殺鬼杖子。
遂與藥三粒。
臨臥服。
明旦下清水二斗。
立效。


又治陳慶玉子。

因晝臥於水仙廟中。
夢得一餅食之。
心懷憂慮。
心腹痞滿。
飲食減少。
約一載余。

漸瘦弱。
腹脹如蠱。
屢易醫藥及巫禱。
皆不效。
不得安臥。
羅診之。

問其病始末。
因思之。
此疾既非外感風寒。
又非內傷生冷。
將何據而治。
因思李子豫八毒赤丸。

頗覺相當。
遂與五七丸服之。
下青黃之涎鬥余。
漸漸氣調。
而以別藥理之。
數月良愈。

此藥有神驗。
合時必齋戒沐浴。
淨室澄心修合。
方以雄黃、礬石、硃砂、附子炮、藜蘆、牡丹皮、巴豆各一兩。
蜈蚣一條。
八味為末。
蜜丸如小豆大。
每服五七丸。
冷水送下無時。


又一人被鬼擊。
身有青痕作痛。
以金銀花水煎服。
愈。


震按僧慎柔治癆疰。
多用金銀花藤蓋本於此。
然如傳屍癆實有鬼物憑依者。
用之方驗。
若精血耗損之虛癆有何關涉。


李士材治文學朱文哉。

遍體如蟲螫。
口舌糜爛。
朝起必見二鬼。
自謂不祥將死。
李診其寸脈乍大乍小。
意其為鬼祟。

細察兩關弦滑且大。
遂斷為痰飲之疴。
投滾痰丸三錢。
雖微有所下。
而病患如舊。
更以小胃丹二錢與之。

復下痰積及水十餘碗。
遍體之痛減半。
至明早。
鬼亦不見矣。
更以人參三錢。
白朮二錢煎湯。

服小胃丹三錢。
大瀉十餘行。
約有二十碗。
病若失矣。
乃以六君子為丸。
服四斤而瘥。


震按此所謂痰多怪證。
亦不為奇。
奇者以大劑參朮煎湯送小胃丹。
開後學攻補兼施之法。



<h2>邪祟</h2>
丹溪治一少年。

暑月。
因大勞而渴。
恣飲梅漿。
又連大驚。
妄言妄見。
病似邪鬼。

脈虛弦而帶沉數。
數為有熱。
虛弦是驚。
又梅漿停郁中脘。
宜補虛清熱。
導去淡滯乃可。

遂與參、朮、陳皮、茯苓、芩、連。
併入竹瀝、薑汁。
旬日未效。
乃虛未回。
痰未導也。
以前藥入荊瀝。
又旬日而安。


又治浦江鄭姓者。

年二十餘。
秋間大發熱。
口渴。
妄言妄見。
病似邪鬼。
七八日後。

請朱治之。
脈之。
兩手洪數而實。
視其形肥。
面赤帶白。
卻喜露筋。

脈本不實。
涼藥所致。
此因勞倦成病。
與溫補藥自安。
曰。
柴胡七八帖矣。

以黃耆附子湯冷與之。
飲三帖後。
困倦鼾睡。
微汗而解。
脈亦稍軟。
繼以黃耆白朮湯。
至十日。
脈漸收斂而小。
又與半月而安。


虞恆德治一婦。

年近三十。
有姿色。
得一證。
如醉如癡。
頰赤面青。
略有潮熱。

飲食不美。
其脈乍疏乍數而虛。
每夜見白衣少年與睡。
一醫與八物湯。
服數十帖不效。
虞見其家有白狗。

臥枕戶閾。
虞曰。
必此所為。
命殺狗取其心血及膽汁。
丸安神定志之藥。
以八物湯舌下。
丸藥用遠志、石菖蒲、川歸、黃連、茯神、硃砂、側柏葉、草龍膽等藥。


震按此三條甚奇。

卻難效法。
首條若在今日。
惟有清熱導痰耳。
敢用人參耶。
丹溪則以脈之虛弦。
因之大勞。

認得清。
故雖旬日未效。
仍守前藥。
設有遊移。
則前功盡棄。
病不痊而謗隨之矣。

次條脈證。
俱似實熱。
乃云脈本不實。
涼藥所致。
苟非具大本領者。
誰敢道此。

然用耆、附、術。
而不用人參。
想其審證處。
必另有會心也。
第三條誠系邪魅。
然以白衣疑及白狗。

近於詭幻。
倘仍不效。
能無雉罹於羅之嘆。
匯而錄之。
以備考訂。


張路玉治文學黃稚潔。

譫妄顛仆。
數月以來。
或六七日一發。
或二三日一發。
或一日二三發。
發則大吐涎水血沫。

或一日半日而蘇。
或二三時而蘇。
醫禱不靈。
近於邪祟。
術士皆言宿孽所致。
晝夜恆見亡婢僕婦二鬼纏綿。

或時昏憒不省。
或時妄言妄見。
精氣不時下脫。
不能收攝。
服二冬、二地、連、柏、金櫻、石蓮之屬無算。
反加作瀉不食。

後延張診之。
脈來寸盛尺微。
前大後小。
按之忽無。
舉之忽有。
知為神氣浮散之候。

因與六君子加龍齒、菖蒲、遠志。
送養正丹。
間續而進。
前後共三七服。
是後譫妄顛仆。
絕不復發。

邪祟亦不復見。
惟夢泄為平時痼疾。
不能霍然。
更與平補鎮心丹。
兩月而安。
其尊人及昆弟親戚。

咸謂金石之藥。
能鎮鬼神。
曷知從前譫妄。
皆神氣浮散之故。
得養正鎮攝之功。
當無神魂飛越之患矣。
因識此以破杯影弓蛇之惑。


震按鬼祟豈能病人。
不過病似鬼祟耳。
或痰或虛。
從其脈象以施治法。
諸案皆先資之助也。



<h2>遺精</h2>
丹溪壯年有夢遺證。

用鳳髓丹、河間秘真丸。
唯有小效。
遺終不除。
改用遠志、菖蒲、桑螵蛸、益智仁、韭子、棗仁、牡蠣、龍骨、鎖陽等為丸。
服之尋愈。


一人年六十五。
精滑常流。
丹溪以黃柏、知母、蛤粉、牡蠣、山藥飯丸。
鹽湯下。


一人每至夜。

脊心熱而夢遺。
丹溪用珍珠粉丸、豬苓丸。
遺止。
終服紫雪。
脊熱畢除。


一人虛損。
盜汗遺精白濁。
丹溪用四物加參、耆、朮、牡蠣、五味、杜仲煎服而愈。


丹溪治鄭叔魯。

年二十餘。
夜讀書常至四鼓。
忽得疾。
臥時但陰器著物。
便夢遺。
不著則否。

飲食日減。
倦怠少氣。
蓋以用心太過。
二火俱起。
夜弗就枕。
則血不歸肝而腎水漸虧。

火乘陰虛。
入客下焦。
鼓其精房。
則精不得聚藏而欲走。
因玉莖著物。
猶厥氣客之。

故作接內之夢也。
於是上補心安神。
中調脾胃升其陽。
下用益精生陰固陽之劑。
不三月而疾如失。


一人夢遺白濁。

少腹有氣耕沖。
每日腰熱。
卯作酉涼。
若腰熱作則手足冷。
前陰無氣來耕。
腰熱退。

則前陰氣耕。
手足溫。
又旦多下氣。
暮多噫。
一旬二旬必遺。
朱診之。

脈旦弦搏而大。
午尤洪大。
知其有鬱滯也。
先用滾痰丸大下之。
次用加減八物湯。
下滋腎丸百粒。

若稍與蛤、牡等澀藥。
則遺與濁滋甚。
或一夜二遺。
遂改用導赤散大劑。
而遺濁皆止。


又二中年男子。

皆夢遺。
醫與澀藥反甚。
連遺數夜。
丹溪先與神芎丸大下之。
繼制豬苓丸。
服之皆痊。


鎮海萬戶蕭伯善。
以便濁而精不禁。
百藥罔效。
丹溪用倒倉法而愈。
於此見夢遺屬鬱滯者多矣。


一老人年六十歲。

患瘧而嗽。
多服四獸飲。
積成濕熱。
乘於下焦。
已岌岌乎殆矣。
丹溪診之。

尺數而有力。
與補中益氣加涼劑。
三日。
與黃柏丸。
次早尺數頓減。
詢其有夜夢否。

曰。
有之。
幸不泄耳。
是蓋年老精衰。
固無以泄。
從前大熱結於精房。

今得泄火益陰之藥。
其火散走於陰竅。
疾可廖矣。
再服兩日而又夢。
瘧嗽全愈。


震按夢遺原是惡病。

此條及廣筆記載張漣水治紀華山案。
卻以夢遺愈病。
蓋此條乃熱結下焦。
紀生乃鬱結中焦。
其腎系久不通於心。
忽然得通。

則伏邪隨之而泄。
瘀垢隨之而下。
故本病隨愈。
亦由兩人向來葆養。
精元未竭耳。
若縱欲者。
及素有夢泄者。
不能望此僥倖也。


汪石山治一人。

年四十餘。
泄精久之。
神不守舍。
夢亂心跳。
用清心蓮子飲罔效。
取袖珍方治小便出髓條服之。

又服小菟絲子丸。
又服四物加黃柏俱罔效。
汪診之。
一日間其脈或浮濡而快。
或沉弱而緩。
曰。

脈之不常。
虛之故也。
其證初因腎水有虧。
以致心火亢極乘金。
木寡於畏而侮其脾。
此心脾腎三經之病。

理宜補脾為主。
兼之滋胃養心。
病可療也。
方用人參為君。
白朮、茯苓、麥冬、棗仁、梔子、生甘草為佐。
蓮肉、山楂、黃柏、陳皮為使。

其他牡蠣、龍骨、白芍、川芎、熟地之類。
隨其變證而出入之。
且曰。
必待人參加至五錢病脫。
其人未信。
服二十餘日。

人參每服三錢。
溲精減半矣。
又月餘。
加人參至五錢。
尋愈。


盛啟東治郁文質遺精。

形體羸弱。
兼痰嗽交作。
日夕不能休。
群醫治之轉劇。
盛視之曰。
此陽脫也。

急治則生。
緩則死。
非大料重劑則不能療。
於是以附子、天雄、合參、苓、白朮。
晝夜服之。
自秋徂冬。
約服附子百餘枚。
厥疾乃廖。


震閱葉案治項姓者夢遺。

色黃食少。
腹脹便溏。
用生菟絲、覆盆、蛇床、五味、韭子、益智、補骨脂、龍骨。
以建蓮粉丸。
較之此案。
溫熱稍輕。

而靈巧更勝矣。
一友仿之治一夢遺久者。
色悴食減。
常加傷風咳嗽。
服諸補腎澀精藥無效。
乃用巴戟、蓯蓉、骨脂、鹿茸、陽起石、桂、附等而愈。

是又善學盛御醫者。
葉天翁又治一人遺滑。
月五六作。
兼有腹痛。
觸冷即痛。
痛極昏暈。

初以荊公妙香散。
不應。
乃用鹿茸二錢。
人參一錢。
雄羊腎十枚去膜研。
茯神、龍骨各一錢五分。
金櫻膏三錢。
十劑而愈。


江篁南治一壯年。

患遺精。
醫用滋陰降火罔效。
更醫。
用龍、牡等止澀藥。
其精愈泄。
又服芩、連、知、柏等藥甚多。

兼服小便。
亦罔效。
又或作痰火治。
作濕熱治。
蓋年餘矣。
江診之。

左脈浮濡無力。
右寸浮散近快。
兩尺尤弱。
不任尋按。
其人頭暈。
腰痛骨酸。

畏風。
小便黃。
腹中時鳴。
乃以熟地、遠志、人參、歸身、桑螵蛸、石蓮、茯神、石菖蒲、甘草。
十餘帖後。
精固。

惟筋骨猶酸。
小便猶黃。
腹或至晚猶鳴。
前方再加黃柏。
兼用補陰丸。
加人參、鹿茸、菟絲、桑螵蛸、茯神之類丸服。
兩月而愈。


李士材治武科張寧之。

稟質素強。
縱飲無度。
忽小便畢。
有白精數點。
自以為有餘之疾。
不肯醫治。

經三月以來。
雖不小便。
時有精出。
覺頭目眩運。
因服固精澀脫之劑。
治療兩月。

略不見功。
李診之。
六脈滑大。
此由酒味濕熱。
不幹精藏。
遂以白朮、茯苓、橘紅、甘草、乾葛、白蔻。
加黃柏少許。
兩劑即效。
不十日而康復如常人。


周慎齋治一人。

知飽不知飢。
胸膈飽悶。
脾虛也。
常起火。
喉痛。
口唇生瘡。

牙根作脹。
齒縫出血。
火在上。
上盛也。
骨痠痛。
不能久立。

雞鳴精自遺。
下虛也。
上盛下虛。
所謂陽精下降其人夭。
名曰下消。
善治不若善養。
用補中益氣湯以散上焦之火。
六味湯以實下焦之腎。
所以斂火歸本也。


震按向來醫書咸云。

有夢而遺者。
責之心火。
無夢而遺者。
責之腎虛。
二語誠為括要。
以予驗之。

有夢無夢。
皆虛也。
不虛則腎堅精固。
交媾猶能久戰。
豈有一夢即遺之理。
故治此證者。

惟濕熱鬱滯二項。
勿以虛治。
而二項又各分二種。
曲糵之濕熱。
宜端本丸。
膏粱之濕熱。

宜豬䐗丸。
積痰之鬱滯。
宜滾痰丸、神芎丸。
伏火之鬱滯。
宜滋腎丸、豬苓丸。
除此二項。

必須人參。
如荊公妙香散以治心虛。
桑螵蛸散以治腎虛。
三才封髓丹以治陰虛。
固精丸以治陽虛。
或分用。

或合用。
再參之以熟地、萸肉、湘蓮、芡實、五味、牡蠣、線膠、金櫻膏。
而已無餘蘊矣。
然亦有效有不效。
則因虛者之有小虛有大虛。
而虛者之心。

或有嗜欲。
或無嗜欲也。
人若於欲事看得雪淡。
更極畏怕。
則熟寐時亦能醒覺。
先賢云。

醉猶溫克方稱學。
夢亦齋莊始見功。
此為上乘。
其次則用劉海蟾吸撮提三字。
做運想功夫。
先以一擦一兜。

左右換手。
九九之數。
真陽不走之訣。
繼以一吸便提氣。
氣歸臍。
一提便咽。

水火相見之訣。
久久行之。
功成可以不泄。
尚有欲念。
再於上床臨睡時。
以兩手大肉擦熱。

反向背後擦腎腧穴三十六次。
腎腧熱則相火不作。
夜無淫夢。
斯皆應驗之金丹。
殊勝㕮咀之草藥。
故不憚饒舌以告同人。



<h2>便濁</h2>
丹溪曰。

一婦年近六十。
形肥味厚。
中焦不清。
積為濁氣。
流入膀胱。
下注而成白濁。

濁氣即是濕痰。
用二陳湯加升、柴、蒼白朮四帖。
濁減半。
覺胸滿。
因升、柴升動胃氣。
痰阻而滿悶耳。

用二陳加炒麵、白朮、香附以泄其滿。
素無痰者。
升動亦不悶也。
繼以青黛、樗皮、蛤粉、黃柏、乾薑、滑石為末。
神麯為丸。
服之全安。


丹溪又治一人。

便濁半年。
或時夢遺形瘦。
作心虛治。
以珍珠粉丸合定志丸。
服之愈。


〔附〕南安太守張汝弼。

曾患渴疾白濁。
久服補腎藥不效。
遇一道人。
俾服酒蒸黃連丸。
以川連一斤。
煮酒浸一宿。

甑上累蒸至黑。
曬乾為末。
蜜丸桐子大。
日午臨臥。
酒吞三十丸。
遂全瘳。


潘見所弱冠患白濁。

醫治三年不愈。
其脈兩寸短弱。
兩關滑。
兩尺洪滑。
孫東宿曰。
君疾易愈。

第待來春之仲。
一劑可瘳。
而今時不可。
因問何以必待來年。
孫曰。
經云。

升降浮沉必順之。
又云。
天時不可伐。
君脈為濕痰下流證也。
洪大而見於尺部。
是陽乘於陰。

法當從陰引陽。
但今冬令。
為閉藏之候。
冬之閉藏。
實為來春發生根本。
天人一理。

若不顧天時。
而強用升提之法。
是伐天和而泄元氣。
根本既虧。
來春何以發生。
聞言不信。

別尋醫藥。
仍無效。
至春分。
東宿以白螺螄殼火煅存性四兩。
牡蠣二兩。
半夏、葛根、柴胡、苦參、川柏各一兩。
曲糊丸。
早晚服。
名曰端本丸。
不終劑而全愈。


震按醫書向有精濁、溺濁之分。

以予驗之。
濁必由精。
溺則有淋無濁也。
凡患濁者。
竅端時有穢物黏滲不絕。
甚則結蓋。

溺時必先滴出數點而後小便隨之。
小便卻清。
惟火盛則色黃。
亦不混濁。
古書乃云漩面如油。
光彩不定。

漩腳下澄。
凝如膏糊。
此是膏淋與下消證。
非白濁也。
白濁之因。
有欲心萌而不遂者。

有漁獵勉強之男色者。
有醉酒及用春方以行房。
忍精不泄者。
皆使相火鬱遏。
敗精瘀腐而成。
故白濁多有延成下疳重候。

豈溺病乎。
內經謂水液混濁。
皆屬於熱。
熱甚則為赤濁。
或白濁久而血不及化為精。
亦變赤濁。

此則危矣。
治法不外養陰清熱。
佐以堅腎利水。
蓋癸竅宜閉。
壬竅宜通也。
初起者。

當兼疏泄敗精之品。
如滑石、冬葵子、牛膝、萆薢之類。
日久者。
當兼補元實下之品。
如人參、熟地、湘蓮、芡實之類。
亦無甚艱難。

茲選四案。
濕痰濕熱居其二。
蓋恐人只守定治腎一法耳。
夫濕痰濕熱。
似非精病。
不知濕熱內侵腎臟。

則精不清而為濁。
生生子案。
及世人用腐漿沖滑石。
或白果漿者。
去其濕熱。
精自固也。

濕痰下注腎臟。
則精不寧而為濁。
丹溪首案。
及李士材治武科張姓案。
消其濕痰。
精自駐也。

若系溺病。
何以不用淋證門石葦散、八正散等方耶。
即日久而元氣下陷。
有用補中益氣湯者。
亦以元氣得補。
才能升舉其精。

不使滲漏耳。
惟夏月冒暑便濁。
用辰砂六一散。
及筋疝之白物如精。
隨溲而下。
用龍膽瀉肝湯。
二條方是溺病。
然與赤白濁情形原有別也。



<h2>五淋</h2>
吳茭山治一婦。

患淋數而疼痛。
身煩躁。
醫以熱淋治之。
用八正散、連子飲。
服之愈劇。
吳診脈沉數無力。

知氣與火轉鬱於小腸故也。
遂與木通、夌藁節、車前子、淡竹葉、麥冬、燈心、甘草梢、腹皮之類。
服之而安。
蓋小腸乃多氣少血之經。
今病脈系氣鬱。
反用大黃、梔、芩味厚苦寒之藥。

寒極傷氣。
病轉加矣。
不知血中有熱者。
乃有形之熱。
為實熱也。
氣中有熱。

乃無形之熱。
為虛熱也。
凡氣中有熱者。
當行清涼薄劑。
無不獲效。
更分氣血多少之經。
辨溫涼厚薄之味。
審察病機。
斯無失也。


中書右丞合剌合孫。

病小便數而少。
日夜約二十餘行。
臍腹脹滿。
腰腳沉重。
不得安臥。
至元癸未季春。

羅謙甫奉旨診之。
脈沉緩。
時時帶數。
常記小便不利者有三。
不可一例而論。
若津液偏滲於腸胃。

大便泄瀉而小便澀少。
一也。
宜分利而已。
若熱摶下焦津液。
則熱澀而不行。
二也。

必滲泄則愈。
若脾胃氣澀。
不能通利水道。
下輸膀胱而化者。
三也。
可順氣令施化而出也。

今右丞平素膏粱濕熱內蓄。
不得施化。
膀胱竅澀。
是以起數而見少也。
當須緩之泄之。
必以甘淡為主。

遂用茯苓為君。
滑石甘寒。
滑以利竅。
豬苓、琥珀之淡。
以滲泄而利水道。
三味為臣。

脾惡濕。
濕氣內蓄。
則脾氣不治。
益脾勝濕。
必用甘為助。
故以甘草、白朮為佐。

鹹入腎。
鹹味下泄為陰。
澤瀉之咸以瀉伏水。
腎惡燥。
急食辛以潤之。
津液不行。

以辛散之。
桂枝味辛。
散濕潤燥。
此為因用。
故以二物為使。
煎用長流甘瀾水。

使下助其腎氣。
大作湯劑。
令直達於下而急速也。
兩服減半。
旬日良愈。


震按前兩案論治淋道理。

最為明白曉暢。
後兩案乃淋證別因。
雖由問而知之。
而唐公之靈悟。
更不可及。


羅又治劉太保淋疾。

劉問曰。
近夏月來。
同行人多有淋證。
氣運使然。
抑水土耶。
羅曰。

此間別無所患。
獨公有之。
殆非氣運水土使然。
繼問公近來多食何物。
曰。
宣使賜木瓜百餘對。

遂多蜜煎之。
每客至。
以此待食。
日三五次。
曰。
淋由此也。

內經曰。
酸多食之。
令人癃。
奪飲則已。
曰。
醋味致淋。

其理安在。
曰。
小便主氣。
經云。
酸入於胃。
其氣澀以收。

上之兩焦。
弗能出入也。
不出則留胃中。
胃中和溫。
則下注膀胱之胞。
胞薄以懦。

得酸則縮蜷。
約而不通。
水道不行。
故癃而澀。
乃作淋也。
果如言而愈。


唐與正治吳巡檢。

病不得前溲。
臥則微通。
立則不能涓滴。
醫遍用通小腸藥。
不效。
唐因問吳。

常日服何藥。
曰。
常服黑錫丹。
問何人結砂。
曰。
自為之。

唐灑然悟曰。
是必結砂時鉛不死。
硫黃飛去。
鉛砂入膀胱。
臥則偏重。
猶可溲。

立則正塞水道。
以故不能通。
令取金液丹三百粒。
分為十服。
煎瞿麥湯下之。
膀胱得硫黃。
積鉛成灰。
從水道下。
猶累累如細砂。
病愈。


丹溪治一老人。

因疝疼二十年。
多服蒼朮、烏、附等藥。
疝稍愈。
又患淋十餘年。
其間服硝、黃諸淋藥。
不效。

忽項右邊發一大疽。
連及缺盆。
不能食。
淋痛愈甚。
叫號困憊。
時當六月。

脈短澀。
左微似弦。
皆前烏、附積毒所致。
凝積滯血。
蓄滿膀胱。
脈澀為敗血。

短為血耗。
忍痛傷血。
叫號傷氣。
知其溺後有如敗膿者。
詢之果然。
遂先治淋。

令多取土牛膝根莖葉濃煎湯。
並四物湯大劑與之。
三日痛與敗膿漸減。
五七日漸止。
瘡勢亦定。
蓋四物能生血也。

但食少。
瘡未收斂。
用四物加參、耆、白朮熬膏。
以陳皮、半夏、砂仁、木香煎取清汁。
調膏與之。
逐漸能食。
一月瘡安。


震按土牛膝汁。

治血淋最效。
以其能疏通滯血也。
脈澀者。
更宜之。
丹溪合四物同用。
因脈兼短耳。
即不短。
亦宜之。
澀為血瘀。
亦主血虛也。


〔附〕周慎齋治一人年老。

因入房忍而不泄。
小便不利。
諸藥不效。
此腎虛而氣滯血凝也。
用土牛膝搗汁。
酒服二碗。
小便出物長三寸長六寸者二蟲而愈。


丹溪又治一男子。

患淋久。
囊大如球。
莖如槌。
因服利藥多。
痛甚。
脈微弱如線。

以參、耆、歸、術加肉桂、元胡各一錢。
木通、山梔、赤芍、赤茯苓、甘草梢等藥。
一服痛稍減。
二服不溲利。
四服愈。


薛立齋治大尹劉天錫。

內有濕熱。
大便滑利。
小便澀滯。
服淡滲之劑。
愈加滴瀝。
小腹腿膝皆腫。

兩眼脹痛。
此腎經虛熱在下焦。
淡滲導損陽氣。
陰無以化。
遂用地黃滋腎二丸。
小便如故。
更以補中益氣。
加麥冬、五味。
兼服而康。


震按服利藥既多。

脈微弱如線。
法必宜補矣。
猶兼延胡、赤芍、木通、赤苓、山梔等利血利水藥者。
以其證仍痛甚也。
可見淋證宜利者多。
惟薛案所敘病因病情。

必該用所用三方。
其合滋腎丸者。
以小便仍澀滯也。
若果陽虛脈微。
又當用金匱腎氣丸。
與知、柏不宜。
至如葉氏治淋。
有虎杖、麝香、大黃、牽牛、兩頭尖、威喜丸、連、柏、膽、薈、參、茸、八味等方。
較薛氏法多而且備矣。


孫東宿治丁耀川令堂。

年四十四。
常患胃脘痛。
孀居茹素十五年。
七月中。
觸於怒。
吐血碗許。

不數日平矣。
九月又怒。
吐血如前。
加腹痛。
至次年二月。
忽裡急後重。

肛門大疼。
兩胯亦痛。
小便短澀。
出惟點滴。
痛不可言。
腰與小腹之熱。

如滾湯泡。
日惟仰臥不能側。
一側則左胯並腿痛甚。
小便疼。
則肛門之痛減。
肛門疼。

則小便之痛減。
遇驚恐。
則下愈墜而疼。
經不行者兩月。
往常經來時。
腰腹必痛。

下紫黑血塊甚多。
今又白帶如注。
口渴。
通宵不寐。
不思飲食。
多怒。

面與手足虛浮。
喉中梗梗有痰。
肌肉半消。
孫診之。
脈僅四至。
兩寸軟弱。

右關滑。
左關弦。
兩尺澀。
據脈。
上焦氣血不足。
中焦有痰。

下焦氣凝血滯。
鬱而為火。
蓋下焦之疾。
肝腎所攝。
腰胯乃肝之所經。
而二便乃腎之所主也。

據證面與手足虛浮。
則脾氣極弱。
飲食不思。
則胃氣不充。
不寐由過於憂愁思慮而心血不足。
總為七情所傷故耳。

內經云。
二陽之病發心脾。
女子不月。
此病近之。
且值火令當權之候。
誠可慮也。

所幸者脈尚不數。
聲音清亮耳。
因先為開鬱清熱。
條達肝氣。
保過夏令後。
再為驟補陰血。

必戒絕怒氣。
使血得循經。
方可獲生也。
初投當歸龍薈丸。
以撤下部之熱。
繼以四物湯、膽草、知、柏、柴胡、澤蘭煎吞滋腎丸。
連服四日。
腰與小腹之熱始退。
後以香薷、石葦、膽草、桃仁、滑石、杜牛膝、甘草梢、柴胡煎吞滋腎丸。
大小便痛全減。


東宿曰。

族侄孫伍仲。
三十歲。
善飲好內。
小便血淋疼痛。
予以滑石、甘草梢、海金沙、琥珀、山梔、青蒿。
以茅草根煎膏為丸。

每晨燈心湯送三錢而愈。
後五年。
因子遲。
服補下元藥過多。
血淋又發。
小便中痛極。

立則不能解。
必蹲下如婦女狀。
始能解出。
皆大血塊。
每行一二碗許。
諸通利清熱藥。

遍嘗不應。
脈俱洪數。
予以五靈脂、蒲黃、甘草梢各二錢。
小薊、龍牙草各三錢。
二帖而痛減半。
血仍舊。

改用瞿麥、山梔、甘草梢各二錢。
茅根、杜牛膝、車前草葉各三錢。
生地、柴胡、川柏、木通各一錢。
四帖痛全減。
血全止。
惟小便了而不了。
六脈亦和緩不似前矣。
後以四君子加葛根、青蒿、白芍、升麻、知、柏。
調理萬全。


震按上條不用補。

次條不用養陰。
認證最清。
設效立齋景岳。
狃於歸脾湯補中益氣六味生脈者。
必為二證之戈矛矣。


又治李寅齋。

患血淋幾二年不愈。
每發十餘日。
小水艱澀難出。
竅痛不可言。
將發。
必先面熱牙疼。

後則血淋。
前數日飲湯水。
欲溫和。
再二日欲熱。
又二日。
非冷如冰者不可。

煩渴之甚。
每連飲井水二三碗。
其未發時。
大便燥結。
四五日一行。
發則瀉而不實。

脈左寸短弱。
關弦大。
右寸下半指與關皆滑大。
兩尺俱洪大。
據此中焦有痰。
肝經有瘀血也。

向服滋陰降火。
及淡滲利竅之劑。
皆無效。
且年六十有三。
病已久。
血去多。

何可不兼補治。
當去瘀生新。
提清降濁。
用四物湯加杜牛膝補新血。
滑石、桃仁消其瘀血。
枳實、貝母以化痰。

山梔仁以降火。
柴胡升提清氣。
二十帖而諸證漸減。
再以滑石、知母、黃柏各一兩。
琥珀、小茴、肉桂各一錢五分。
元明粉三錢。

海金沙。
沒藥各五錢。
茅根汁熬膏為丸。
每服一錢。
空心及晚。
茅根湯送下而愈。


又治祝芝崗秀才。

每喜酒後御女。
行三峰採戰對景忘情之法。
致成血淋。
自仲夏至歲杪未愈。
便下或紅或紫。
中有塊如筋膜狀。

或如蘇木汁色。
間有小黑子。
三五日一發。
或勞心。
或勞力。
或久立坐亦發。

百治不效。
東宿觀其色白而清。
肌肉削甚。
診其脈左寸沉弱。
關尺弦細。
右寸略滑。

據此。
必肺經有濁痰。
肝經有瘀血。
總由酒後竭力縱欲。
淫火交煽。
精離故道。

不識澄心調氣。
攝精歸源之法。
以致凝滯經絡。
流於溺道。
故新血行至。
被阻塞而成淋濁也。

三五日一至者。
盈科則溢耳。
先與丹參、茅根濃煎服。
小便以瓦器盛之。
少頃即成金色黃沙。
乃用腎氣丸加琥珀、海金沙、黃柏。

以杜牛膝連葉搗汁熬膏為丸調理。
外以川芎三錢。
當歸七錢。
杜牛膝草根煎服。
臨發時。
用滑石、甘草梢、桃仁、海金沙、麝香為末。
以韭菜汁、藕汁調服。
去其凝精敗血則新血始得歸原。
而病根可除矣。
三月全愈。


震按前案云。

何不可兼補治。
而所謂補者。
不過四物湯耳。
其餘則皆消瘀及清利藥也。
次方知、柏各一兩。
小茴、肉桂各錢半。

即滋腎丸意。
而重用滑石、元明粉、沒藥、海金沙為佐。
茅根汁為丸。
仍是清利兼消瘀。
以六旬之老。
二年之久。

治法如此。
信乎血淋之宜通不宜補矣。
後案用腎氣丸加黃柏、琥珀、海金沙。
以杜牛膝汁熬膏為丸。
是於溫補下元藥中。
佐清利濕熱疏通瘀竅之法。

較前案稍異。
而煎方之芎、歸、杜牛膝。
末藥之滑石、金沙、桃仁、麝香、韭汁、藕汁。
仍是行瘀通竅。
並無參、耆、熟地等藥。
大旨約略可見。


李士材治邑宰嚴知非。

患淋經年。
痛如刀錐。
凡清火疏利之劑。
計三百帖。
病勢日甚。
至歲暮。

李診之曰。
兩尺數而無力。
是虛火也。
從來醫者皆泥痛無補法。
愈疏通則愈虛。
愈虛則虛火愈熾。

遂以八味丸料加車前、沉香、人參。
服八劑。
痛減一二。
而頻數猶故。
原醫者進云。
淋證作痛。

定是實火。
若多溫補。
恐數日後。
必將悶絕不可救矣。
知非疑懼。
復來商之。

李曰。
若不宜溫補。
則服藥後病勢必增。
今既減矣。
復何疑乎。
朝服補中益氣湯。
晚服八味丸。
逾月而病去其九。
更倍用參、耆。
十四日而霍然。


張路玉治太史沈韓倬。

患膏淋。
小便頻數。
晝夜百餘次。
晝則滴瀝不通。
時如欲解。
痛似火燒。

夜雖頻迸而所解倍常。
溲中如脂如涕者甚多。
先曾服清熱利水藥。
半月餘。
其勢轉劇。
面色痿黃⾀飲食艱進。

張診之。
脈得弦細而數。
兩尺按之益堅。
而右關澀大少力。
此腎水素虧。
加以勞心思慮。

肝木乘脾所致。
法當先實中土。
使能堤水。
則陰火不致下溜。
清陽得以上升。
氣化通而疼澀瘳矣。

若用清熱利水。
則氣愈陷而精愈脫。
溺愈不通耳。
乃定補中益氣湯。
用人參三錢。
服二劑。

痛雖少減。
而病者求其速效。
改進四苓散加知母、門冬、沙參、花粉。
甫一服。
徹夜痛苦倍甚。
於是專服補中益氣兼六味丸。
用紫河車熬膏代蜜調理。
服參盡斤余而安。


震按淋證。

如孫東宿之治法。
經也。
此二案之治法。
權也。
經權合宜。
皆審脈以為辨。

莊子曰。
匠石覺而診其夢。
夢何以診。
診之為言審也。
向來但云診脈。
未達診字之義。

不知善診。
即是善審。
審得明白。
病自顯然。
推之望聞問切。
素稱四診。
可見四件都要細審也。



<h2>溺閉</h2>
李東垣治長安王善夫。

病小便不通。
漸成中滿腹大。
堅硬如石。
腿腳亦脹裂出水。
雙睛凸出。
晝夜不得眠。

飲食不下。
痛苦不可名狀。
服甘淡滲泄之藥皆不效。
李曰。
病深矣。
非精思不能處。

因記素問有云。
無陽則陰無以生。
無陰則陽無以化。
又云。
膀胱者。
州都之官。

津液藏焉。
氣化則能出矣。
此病小便癃閉。
是無陰而陽氣不化也。
凡利小便之藥。
皆淡味滲泄為陽。

止是氣藥。
陽中之陰。
非北方寒水陰中之陰所化者也。
此乃奉養太過。
膏粱積熱。
損北方之陰。

腎水不足。
膀胱腎之室。
久而乾涸。
小便不化。
火又逆上而為嘔噦。
非膈上所生也。

獨為關。
非格病也。
潔古云。
熱在下焦。
填塞不便。
是關格之法。

今病者內關外格之病悉具。
死在旦夕。
但治下焦可愈。
隨處以稟北方寒水所化大苦寒之味者。
黃柏、知母。
桂為引用。

丸如桐子大。
沸湯下二百丸。
少時來報。
服藥須臾。
前陰如刀刺火燒之痛。
溺如瀑泉湧出。

臥具皆濕。
床下成流。
顧盼之間。
腫脹消散。
李驚喜曰。
大哉聖人之言。

豈不可遍覽而執一者乎。
其證小便閉塞而不渴。
時見躁者是也。
凡諸病居下焦。
皆不渴也。
二者之病。

一居上焦。
在氣分而必渴。
一居下焦。
在血分而不渴。
血中有濕。
故不渴也。
二者之殊。
至易別耳。


震按前賢之不可及者。

以其善悟經旨而創立治法耳。
若今人不過尋章摘句。
即舊時成法。
尚未通曉。
豈能另標新義。
恰合病情乎。


朱丹溪治一人。

小便不通。
醫用利藥益甚。
脈右寸頗弦滑。
此積痰在肺。
肺為上焦。
膀胱為下焦。

上焦閉則下焦塞。
如滴水之器。
必上竅通而後下竅之水出焉。
以藥大吐之。
病如失。


李士材治郡守王鏡如。

痰火喘嗽正甚時。
忽然小便不通。
自服車前、木通、茯苓、澤瀉等藥。
小腹脹悶。
點滴不通。
李曰。

右寸數大。
是金燥不能生水之故。
惟用紫菀五錢。
麥冬三錢。
北五味十粒。
人參二錢。
一劑而小便湧出如泉。
若淡滲之藥愈多。
反致燥急之苦。
不可不察也。


江右袁啟莘。

平素勞心。
處事沉滯。
時當二氣。
小便不通。
用六一散。
不效。

再用苓、瀉、木通、車前等。
又不效。
李診兩寸洪數。
知為心火刑金。
故氣化不及州都也。
用黃連、茯神、牛膝、人參、麥冬、五味。
一劑而愈。


士材曰。

先兄念山。
謫官浙江按察。
鬱怒之餘。
又當盛夏。
小便不通。
氣高而喘。

服胃苓湯四帖。
不效。
余曰。
六脈見結。
此氣滯也。
但用枳殼八錢。
生薑五片。
急火煎服。
一劑稍通。
四劑霍然矣。


孝廉俞彥直。

修府志勞神。
忽然如喪神守。
小便不通。
士材曰。
寸微而尺鼓。
是水涸而神傷也。

用地黃、知母各二錢。
人參。
丹參各三錢。
茯苓一錢五分。
黃柏一錢。
二劑稍減。
十劑而安。


王金壇曰。

一婦人年五十。
初患小便澀。
醫以八正散等劑。
展轉小便不通。
身如芒刺加於體。
予以所感霖淫雨濕。

邪尚在表。
因用蒼朮為君。
附子佐之。
發其表。
一服得汗。
小便即時便通。


又治馬參政父。

年八旬。
初患小便短澀。
因服藥分利太過。
遂致閉塞。
涓滴不出。
予以飲食太過。

傷其胃氣。
陷於下焦。
用補中益氣湯。
一服小便通。
因先多用利藥。
損其腎氣。

遂致通後遺尿一夜不止。
急補其腎然後已。
凡醫之治是證者。
未有不用泄利之劑。
安能顧其腎氣之虛哉。


〔附〕本事方云。

頃在毗陵。
一貴官妻。
小便不通。
臍腹脹痛不可忍。
眾醫皆作淋治。
如八正散之類。

皆治不通。
病益甚。
許曰。
此血瘕也。
非瞑眩藥不可去。
乃用桃仁煎。

初服至日午。
大痛不可忍。
臥少頃。
下血塊如拳者數枚。
小便如黑豆汁一二升。
痛止得愈。
此藥猛峻。
氣虛血弱者。
宜斟酌之。


震按仲景云。

小便利者為有血。
小便不利者為無血。
乃辨傷寒蓄血之規矩也。
此卻因蓄血而小便閉。
豈非規矩又貴變通乎。


孫東宿治一富家婦。

當仲秋。
大小便秘者三日。
醫以巴豆丸二服。
大便瀉而小便愈秘。
脹悶。
臍突二寸余。

前陰脹裂。
不能坐臥。
啼泣欲盡。
此轉脬病也。
桕樹東行根皮一寸。
滑石三錢。

延胡、桃仁、當歸、瞿麥各一錢。
水煎。
入韭菜汁半杯。
服後食頃而小便稍行。
玉戶痛甚。
小便非極力努之則不出。

改用升麻、桔梗、枳殼、延胡。
煎成。
調元明粉二錢。
乃提清降濁之意。
大小便俱行而愈。


僧慎柔治一婦。

年五十。
小便時。
常有雪白寒冰一塊。
塞其陰戶。
欲小便。
須以手摳出方溺。

否則難。
慎柔曰。
此胃家寒濕。
因脾胃虛寒。
凝結而下墜。
至陰戶口而不即出者。

脾胃之氣。
尚未虛脫。
但陷下耳。
用六君加薑、桂。
二十劑全愈。


震按小便不通。

乃至危至急之候。
此集所選僅十一條。
似乎簡略。
然諸法畢備。
並不重複。
學者苟能觸類引伸。
定有無窮變化。



<h2>遺尿</h2>
丹溪治一婦。

患心中如火一燒。
便入小腸。
急去小便。
大便隨時亦出。
如此三年。
求治。
脈滑數。
此相火送入小腸經。
以四物加炒連、柏、小茴、木通。
四帖而安。


李士材治方伯張七澤夫人飲食不進。

小便不禁。
李曰。
六脈沉遲。
水泉不藏。
是無火也。
投以八味丸料。
兼進六君子加益智、肉桂。
三劑減。
數劑而安。


文學俞元倩憂忿經旬。

忽然小便不禁。
醫皆以補脬固腎之劑投之。
凡一月而轉甚。
李曰。
六脈舉之則軟。
按之則堅。

此腎肝之陰有伏熱也。
用丹皮、茯苓各二錢。
苦參八分。
甘草梢六分。
黃連一錢。
煎成。

調黃雞腸與服。
六劑而安。
適有醫云。
既愈當大補之。
數日後。
仍復不禁。

再來求治。
曰。
肝家素有鬱熱。
得溫補而轉熾。
遂以龍膽瀉肝湯加黃雞腸服之。
四劑即止。
更以四君子加黃連、山梔。
一月而痊。


震按丹溪案是相火送入小腸。
此案是肝腎陰中伏熱。
病情微有不同。
須看其用藥亦微有不同處。


張路玉治吳興閔少江。

年高體豐。
不遠房室。
得一病。
已十三年。
過勞心嗔恚。
或飲食失宜。

則小便頻數。
滴瀝澀痛不已。
至夜略得交睫。
溺即遺出。
覺則阻滯如前。
凡服人參、鹿茸、河車無算。

然皆平穩無礙。
觸犯丹皮、白朮。
即脹痛不禁。
張曰。
此病名胞痹。
因膏粱積熱於上。

作強傷精於下。
濕熱乘虛結聚於膀胱之內胞也。
用腎瀝湯。
頗有效。
但原其不得安寢。
寢則遺溺。

知肝虛火擾。
而致夢魂不寧。
疏泄失職。
可以服牡丹疏肝之藥則脹者。
不勝其氣之竄以擊動陰火也。
服白朮補脾之藥亦脹者。

不勝其味之濁以壅滯濕熱也。
服參、茸、河車溫補之藥無礙者。
虛能受熱。
但補而不切於治也。
更擬加減桑螵蛸散。
用羊腎湯泛丸服。
更戒以絕欲。
乃安。


震按寤則淋澀。

寐則溺遺。
原與不禁有別。
故以胞脾證治。
其論藥病不合處。
理精義確。
後來葉氏處方。

最講此旨。
再觀下二案。
病情同而治法不同。
用藥俱有妙解。
能細參之。
庶不犯枳、樸、歸、苓。
到手便撮之誚。


黃元吉年六十餘。

因喪明蓄妾。
而患小便淋澀。
春間因顛仆。
昏憒遺尿。
此後遂不時遺溺。
或發或止。

至一陽後大劇。
晝日溺澀不通。
非坐於熱湯則涓滴不出。
交睫便遺之不禁。
張診其脈。
或時虛大。

或時細數。
而左關尺必顯弦象。
此腎氣大虧而為下脫之兆也。
乃與地黃飲子數服。
溺澀稍可。
遺亦少間。
後與八味丸除丹皮、澤瀉。
加鹿茸、五味、巴戟、遠志。
調理而痊。


陝客亢仁軒。

年壯色蒼。
體豐善啖。
患胞痹十餘年。
其脈軟大而澀澀不調。
不時蹲踞於地。
以手揉其莖囊。

則溲從穀道點滴而滲。
必以熱湯沃之。
始得少通。
寐則有時而遺。
其最者中有結塊如橘核之狀。
外裹紅絲。

內包黃水。
雜於脂膩之中。
此因恣飲不禁。
酒濕乘虛襲入髓竅。
故有是患。
因令堅戒菸草、火酒、濕面、椒蒜、糟醋、雞豕、炙爆等味。

與半夏、茯苓、豬苓、澤瀉、萆薢、犀角、竹茹作湯。
四劑。
勢減二三。
次與腎瀝湯加萆薢。
數服。
水道遂通。

溲亦不痛。
但覺食不甘美。
後以補中益氣加車前、木通調之而安。
石頑曰。
又有胞痹二證。
一因挾妓致病。

用腎瀝湯。
加減八味丸收功。
一因陰虛多火。
用腎瀝湯、生脈散。
合六味丸收功。
若萆薢分清。

滲水傷精之味。
咸為切禁。
此人則肥盛多濕。
故先與清胃豁痰之藥。
然後理腎調脾。
治各有宜耳。


孫東宿治南都大司馬袁洪溪。

沖暑理事。
致發熱燥渴。
因食冰浸瓜梨新藕。
遂成泄瀉。
小水短少。
醫以胃苓湯加滑石、木通、車前子利之而瀉止。

大便又因之結燥。
艱澀不堪。
乃用潤腸丸。
復瀉不止。
又進以前通利之劑。
瀉雖止而小水不能流通直遂。

臍下脹急。
立起解之。
則點滴不出。
臥則流之不竭。
以頻取溺器。
致通宵不寐。

治半月餘而精神削。
寢食廢。
諸醫俱不識。
將認為癃。
則立解時點滴不出。
認為閉。

臥則涓涓而流。
謂氣虛下陷。
心血不足。
而補中益氣與安神丸服皆無效。
孫診其脈兩寸短弱。
關緩大。

兩尺洪大。
語之曰。
此余暑未解。
而司馬素善飲。
濕熱流於下部也。
今已下午。

恐脈未准。
俟明早細察定方。
司馬曰。
望子久矣。
姑求一劑。
以邀夜間一睡。

孫不得已。
以益元散三錢。
煎香薷湯進之。
略無進退。
次早復診。
六脈如昨。

思之而恍然悟曰。
此證尿竅不對也。
司馬曰。
名出何書。
孫曰。
內經云。

膀胱者。
脬之室也。
脬中濕熱下墜。
故立解而竅不對。
小水因不得出。
臥則脬不下墜而尿滲出膀胱。

亦以竅不對。
雖涓涓而流。
終不能通達直遂。
故了而不了也。
治惟提補上中二焦元氣。
兼清下焦濕熱。

斯得矣。
又有一法。
今氣虛下陷已久。
一兩劑未能取效。
安得睡耶。
但此不寐。

非心血不足。
因著心防閒小便而不敢寐也。
暫將布袋襯於席上。
任其流出而不必防閒。
免取便器。
自然熟睡矣。
方用補中益氣湯加黃柏、知母。
如法果愈。


震按起立則溺閉。
眠臥則不禁。
與張氏案又有別。
尿竅不對之說。
從唐與正治吳巡檢案悟來。



<h2>小便澀數</h2>
薛立齋治商主客。

素膏粱。
小便赤數。
口乾作渴。
吐痰稠黏。
右寸關數而有力。
此脾肺積熱移於膀胱。
用黃芩清肺飲調理脾肺。
再用滋腎丸、六味丸以滋腎水。
尋愈。


司徒邊華泉少便頻數。

澀滯短赤。
口乾吐痰。
此腎經虛而熱燥。
陰無以化。
用六味滋腎二丸而愈。


大司徒許函谷因勞發熱。

小便自遺。
或時不利。
此因肝火陰挺。
不能約制。
午前用補中益氣加山藥、黃柏、知母。
午後服地黃丸。
月餘全愈。


司馬李悟山小便如淋。

莖中作痛。
口乾吐痰。
此因思色精降而內敗。
用補中益氣、六味地黃。
尋愈。


一儒者發熱。

飲水不絕。
每如廁厠。
小便澀痛。
大便牽痛。
此精極復耗所致。
用都氣丸及補中益氣。

幸其自守謹篤。
尋愈。
後兼肢體畏寒。
喜熱飲食。
用八味丸。


縣令顧榮甫尾閭癢而小便赤澀。

左尺脈洪數。
屬腎經虛熱。
法當滋補。
渠不然其言。
服黃柏、知母等藥年許。
高骨腫痛。

小便淋瀝。
肺腎二脈洪數無倫。
薛曰。
子母俱敗。
鮮克濟矣。
果尋卒。


震按小便數。

有熱有虛。
數而少。
為實熱。
宜滲之。
頻數不可略忍。
又復短少。

日數十次。
或有餘瀝。
為腎大虛之候。
數而多。
色黃者。
為陰虛。

宜滋陰。
數而多。
色白體羸者。
為陽虛。
升者少而降者多。
宜補火。
立齋諸案。
具備諸法。



<h2>二便不通</h2>
王中陽治一人。

弱冠未婚。
病遺瀝日久。
每作虛寒脫泄治之。
愈甚。
王診其六部弦數。
不記至數。

人已骨立。
不能自支。
乃曰苦哉。
此三焦不利。
膀胱蓄熱。
五淋病也。

患者曰。
膏血砂垢。
每溺則痛不可言。
遂用局方五淋散加山梔、赤芍、木通、瞿麥、鮮車前、滑石作大劑。
入燈心二十莖煎服。
五七日全愈。

無奈頻發。
一日忽來告急云。
九日便溲俱不通。
秘悶將死。
王即令用細灰。
於患人連臍帶丹田作一泥塘。

徑如碗大。
下令用一指厚灰。
四圍高起。
以新汲水調朴硝一兩許令化。
漸漸傾入灰塘中。
勿令漫溢橫流。

須臾。
大小便迸然而出。
溺中血條如指。
若非熱解氣快。
其如龜竅之小。
何由連出三四日惡物。
復得回生。
再令服黃連解毒丸。
三載約四斤。
乃不復發。


丹溪治一婦。

痹疼後。
大小便不通。
此痰隔中焦。
氣聚下焦。
二陳加木通煎服。
再一服探吐之。


李時珍曰。

外甥柳喬。
素多酒色。
病下極脹痛。
二便不通。
不能坐臥。
立哭呻吟者七晝夜。

醫用通利藥不效。
遣人叩予。
予思此乃濕熱之邪在精道。
壅脹隧路。
病在二陰之間。
故前阻小便。

後阻大便。
病不在大腸膀胱也。
乃用楝實、茴香、穿山甲諸藥。
入牽牛加倍。
煎服。
一服減。
三服平。
牽牛達右腎命門。
走精隧。
人所不知。


震按二便不通。

脈實者。
八正散倍大黃。
或倒換散亦妙。
若形弱及老人。
或病後產後有此。
悉從虛秘治。

潤燥養陰為主。
下用導引法。
若體健神旺。
二便秘澀者。
必脾胃氣滯不轉輸。
加以痰飲食積。

阻礙濁道。
脈沉實者。
升、柴、二陳、二術湯。
今所選王案。
取其外治之法。
及服黃連解毒丸三載為大奇。
而李時珍之用甲片、牽牛。
走精隧以通淤塞為更奇。
直可與東垣滋腎丸並垂天壤。



<h2>大便秘結</h2>
虞恆德治一婦。

年五十餘。
身材瘦小。
得大便燥結不通。
飲食少進。
小腹作痛。
虞診之。

六脈皆沉伏而結澀。
作血虛治。
用四物湯加桃仁、麻仁煨大黃等藥。
數服不通。
反加滿悶。
與東垣枳實導滯丸及備急丸等藥。

下咽片時即吐出。
蓋胃氣虛而不能久留性速之藥耳。
遂以備急丸。
外用黃蠟包之。
又以細針穿一竅。
令服三丸。

蓋以臘匱者制其不犯胃氣。
故得出幽門。
達大小腸也。
明日下燥屎一升許。
繼以四物湯加減。
煎吞潤腸丸。
如此調理月餘。
得大便如常。
飲食進而安。


一男子因出痘。

大便秘結不通。
兒醫云。
便實為佳兆。
自病至痘瘡愈後。
不如廁厠者凡二十五日。
肛門連大腸痛甚。

叫號聲徹四鄰。
用皂角末及蜜煎導法。
內服大小承氣湯。
及枳實導滯丸、備急丸。
皆不效。
計無所出。

虞曰。
此痘瘡餘毒鬱熱。
結滯於大小腸之間而然。
以香油一大盞令飲。
自朝至暮亦不效。
乃令婢者口含香油。

以小竹筒一個套入肛門。
以油吹入。
過半時許。
病者自云。
其油入腸內。
如蚯蚓漸漸上行。
再過片時許。
下黑糞一二升。
困睡而安。


薛立齋治一婦。

年七十三。
痰喘內熱。
大便不通。
兩月不寐。
脈洪大。
重按微細。

此屬肝肺腎虧損。
朝用六味丸。
夕用逍遙散。
各三十餘劑。
計所進飲食百餘碗。
腹始痞悶。

乃以豬膽汁導而通之。
用十全大補調理而安。
若間前藥。
飲食不進。
諸證復作。


汪石山治一婦。

因改醮。
乘轎勞倦。
加以憂懼。
成婚之際。
遂病小腹脹痛。
大小便秘結不通。

醫以硝、黃三下之。
隨通隨閉。
病增胸膈胃腕脹痛。
自汗食少。
汪診之。
脈皆濡細近快。

心脈頗大。
右脈覺弱。
汪曰。
此勞倦憂懼傷脾也。
蓋脾失健運之職。
故氣滯不行。

以致秘結。
今用硝、黃。
但利血而不能利氣。
遂用人參二錢。
歸身一錢五分。
陳皮、枳殼、黃芩各七分。
煎服而愈。


李時珍曰。

一宗室夫人。
年幾六十。
平生苦腸結病。
旬日一行。
甚於生產。
服養血潤燥藥。

則膩膈不快。
服硝黃通利藥。
則若罔知。
如此三十餘年矣。
予診其人。
體肥膏粱而多憂鬱。

日吐酸涎碗許乃寬。
又多火病。
此三焦之氣壅滯。
有升無降。
津液皆化為痰飲。
不能下滋腸腑。

非血燥比也。
潤劑留滯。
硝黃徒入血分。
不能通氣。
俱為痰阻。
故無效也。

乃用牽牛末。
以皂莢膏丸與服。
即便通利。
自是但覺腸結。
一服即瘥。
亦不妨食。

且復精爽。
蓋牽牛走氣分。
通三焦。
氣順則痰逐飲消。
上下通快矣。


高果哉治溫相國體仁。

初謝政歸烏程。
患大便燥結不通。
胸膈塞悶而不食。
腎脈沉小而無神。
以枳殼五錢。
蓯蓉二兩。

洗淨。
水煎服即效。
後又秘結。
以當歸、生首烏。
大劑煎服。
遂全愈。


李士材治少宰蔣恬庵。

服五加皮酒。
遂患大便秘結。
腹中脹悶。
服大黃一錢。
通後復結。
李曰。

腎氣衰少。
津液不充。
誤行疏利。
是助其燥矣。
以六味湯加人乳一鍾。
白蜜五錢。
三劑後即通。
十日而康復矣。


文學顧以貞素有風疾。

大便秘結。
經年不愈。
士材曰。
此名風秘。
治風先治血。
乃大法也。

用十全大補湯。
加秦艽、麻仁、杏仁、防風、煨皂角仁。
半月而效。
三月以後。
永不患矣。


張景岳治朱翰林太夫人。

年近七旬。
於五月時。
偶因一跌。
即致寒熱。
醫為之滋陰清火。
用生地、芍藥、丹皮、黃芩、知母之屬。

其勢日甚。
張診之。
見其六脈無力。
雖頭面上身有熱。
而口則不渴。
且足冷至股。

乃曰。
此陰虛受邪。
非跌之為病。
實陰證也。
遂以理陰煎加人參、柴胡。
二劑而熱退。

日進粥食二三碗。
而大便以半月不通。
腹且漸脹。
群議燥結為火。
復欲用清涼等劑。
張謂如此之脈。

如此之年。
如此之足冷。
若再一清火。
其原必敗。
不可為矣。
經曰。

腎惡燥。
急食辛以潤之。
正此謂也。
仍以前藥。
更加薑、附。
倍用人參、當歸。
數劑而便即通。
脹即退。
日漸復原矣。


震按花溪峻藥急攻。

妙在臘包穿竅。
而香油解毒。
妙在上飲下吹。
薛案汪案之用補。
輕重不同。
高公李公之用潤。

淡濃微別。
李時珍之牽牛、皂莢。
疏通迥異硝、黃。
張景岳之薑、附、參、歸。
辛熱遠殊寒滑。
精華既錄。
淺陋可刪。



<h2>交腸</h2>
石頑曰。

交腸證雖見於方書。
而世罕見。
綠石山詹石匠之婦。
產後五六日。
惡露不行。
腹脹喘滿。

大便從前陰而出。
省其故。
緣平昔酷嗜菸酒。
所產之兒。
身軟無骨。
因而驚駭。

遂患此證。
余以芎歸湯加莪朮、肉桂、炒黑山楂。
一服惡露通。
而二便如常。
又陸聖祥之女。
方四歲。

新秋患血痢。
而稀糞出於前陰。
作冷熱不調食積治。
與五苓散。
服香連丸。
二劑而愈。

又錢吉甫女。
年十三。
體肥痰盛。
因鄰居被盜。
發熱頭痛。
嘔逆面青。

六脈弦促。
而便溺易位。
此因驚氣亂。
痰襲竅端所致也。
與四七湯下礞石滾痰丸。
開通痰氣而安。


喻嘉言曰。

姜宜人得奇證。
二便俱從前陰而出。
擬之交腸。
有似是實非者。
交腸乃暴病。
驟然而氣亂於中。

此證乃久病。
以漸而血枯於內。
迥然不同也。
原夫疾之所始。
以憂思傷脾。
脾不統血。

下行如崩漏。
在癸汛久絕之年。
實名脫營。
脫營宜大補急固。
乃以崩漏法涼血清火為治。
則脫出轉多。

胞門子戶之血。
日漸消亡。
轉將大腸之血運轉而滲入胞囊。
久之大腸之血亦盡。
而大腸之氣附血而行者。
孤而無主。

渙散錯亂。
幽門不能泌別。
迸入滲血之徑。
釀為穀道。
豈可用交腸所列之方。
以五苓再闢其水道乎。

是必大腸之舊路復通。
乃可撥亂返正。
今病中多哭泣。
所謂臟燥者多泣。
大腸已廢而不用也。
來春棗葉生時。
大腸絕而死矣。
果驗。


震初習醫時。

里有金姓裁縫。
年二十餘歲。
雨途道滑。
臀僕坐地。
亦無痛苦。
次日腹中欲去大便而轉失氣。

從陽具出。
自覺大便不往後去。
轉向前走。
陽具中痛苦不堪。
其糞逼細如稻柴心而出。
震師金上陶先生。

用補中益氣湯。
一服即愈。
四五日。
病復再發。
用此湯不效矣。
小便行時。

並不帶糞。
糞來亦不夾雜小便。
尿孔漸為干糞撐大。
痛苦莫可名言。
大腸竟廢而不用。
是時吳郡名醫王葉薛諸公皆在。

遍求之。
皆不能療。
吾師斷其次年三月死。
當屆期。
人已羸瘠不堪。
然猶能飲食。

二便之迭從陽具出者。
反習以為常。
痛苦亦減。
似可未死。
忽一日。
小便頓閉。

大便仍來。
閉三日。
而小便從鼻孔湧出。
其色黑。
立死。
似與喻案病機彷彿。

予近日治一舟人蛔蟲從陽具出。
蛔活。
有一折疊而出者。
痛不可言。
三日出蛔五條。
從此陰吹甚喧。
投以補中益氣湯。
得愈。



<h2>百合病</h2>
石頑治內翰孟端士尊堂。

因久不見其子。
兼聞有病。
遂虛火上升。
自汗不止。
心神恍惚。
欲食不能食。

欲臥不能臥。
口苦小便難。
溺則灑淅頭暈。
已及一歲。
歷更諸醫。
每用一藥。

輒增一病。
用白朮則窒塞脹滿。
用橘皮則喘息怔忡。
用遠志則煩擾哄熱。
用木香則腹熱咽乾。
用黃耆則迷悶不食。

用枳殼則喘咳氣乏。
用門冬則小便不禁。
用肉桂則顱脹咳逆。
用補骨脂則後重燥急。
用知、柏則小腹枯癟。
用芩、梔則臍下引急。

用香薷則耳鳴目眩。
時時欲人扶掖而走。
用大黃則臍下築築。
少腹愈覺收引。
遂致畏藥如蠍。
惟日用人參錢許。

入粥飲和服。
聊藉支撐。
交春虛火倍劇。
火氣一升。
則周身大汗。
神氣駸駸欲脫。

惟倦極少寐。
則汗不出而神思稍寧。
覺後少頃。
火氣復升。
汗亦隨至。
較之盜汁迥殊。

直至仲春。
邀石頑診之。
其脈微數。
而左尺與左寸倍於他部。
氣口按之似有似無。
診後款述從前所患。

並用藥轉劇之由。
曾遍省吳下諸名醫。
無一能識其為何病者。
石頑曰。
此本平時思慮傷脾。
脾陰受困。

而厥陽之火。
盡歸於心。
擾其百脈致病。
病名百合。
此證惟仲景金匱要略言之甚詳。
本文原云諸藥不能治。

所以每服一藥輒增一病。
惟百合地黃湯為之專藥。
奈病久中氣虧乏逮盡。
復經藥誤而成壞病。
姑先用生脈散加百合、茯神、龍齒以安其神。
稍兼萸、連以折其勢。

數劑稍安。
即令勿藥以養胃氣。
但令日用鮮百合煮湯服之。
交秋天氣下降。
火氣漸伏。
可保無虞。

迨後仲秋。
端士請假歸省。
欣然勿藥而康。
後因勞心思慮。
其火復有升動之意。
或令服左金丸而安。

嗣後稍覺火炎。
即服前丸。
第苦燥之性。
苦先入心。
兼之辛臊入肝。
久服不無反從火化之虞。
平治權衡之要。
可不預為顧慮乎。


震按百合病載於金匱。

原云百脈一宗。
悉致其病。
錢塘李珉臣歸重心肺二經。
以心主血脈。
肺朝百脈也。
此言與百合地黃湯恰合。

今觀孟夫人案。
實由思子鬱結。
病在心肝。
大半似百合病形。
石頑遂附會之耳。
然不用金匱成方。
可云老手。
若日飲百合湯。
何關得失耶。



<h2>人漸縮小、人暴長大</h2>
呂縉叔以制誥知穎州。

忽得疾。
身軀日漸縮小。
臨終僅如嬰兒。
古無此疾。
終無人識。


正德初。

楚人姓潘行三者。
身甚肥壯。
卒之日。
縮如嬰兒。
人皆莫知其由。
後詢之。
平生服硫。
以致如此。
始信呂縉叔之事不妄。


皇甫及者。

生如常兒。
其父為太原少尹。
甚鍾愛之。
至太和十三年。
年十四矣。
忽暴長大。

逾時而身越七尺。
帶兼數圍。
長啜大嚼。
三倍於昔。
明年秋。
無疾而逝。


震按列子載僬僥國人長一尺五寸。

論衡載漢光武時。
穎川張仲師長一尺二寸。
博物志載齊桓公時。
李子昂長三寸三分。
遊於海鵠嗉中。
此短小之至者也。

河圖玉版載龍伯國人長三十丈。
穀梁傳載叔孫得臣殺長狄僑如。
身橫九畝。
斷其首而載之。
眉見於軾。
語林載齊武帝時。

孟業為幽州牧。
肥重千斤。
此長大之至者也。
然奇形異狀。
亦天地所生成耳。
山海經載者更多。

總皆窮荒絕域。
莫可查究。
若中國之人。
或漸縮小。
或暴長大。
豈非怪哉。

是即其人死亡之兆也。
至於元察部將魏淑漸漸縮小。
竟作嬰孩。
其母妻襁抱之。
又漸漸長大。
復還原體。
其主帥仍官之。
此則怪中之怪。
無關於病。
故不收錄。



<h2>諸蟲</h2>
汪石山治一婦。

每臨經時。
腰腹脹痛。
玉戶淫淫蟲出。
如鼠黏子狀。
綠色者數十枚。
後經水隨至。

其夫問故。
汪曰。
厥陰風木生蟲。
婦人血海屬於厥陰。
此必風木自甚。
兼脾胃濕熱而然也。

正如春夏之交。
木盛濕熱之時而生諸蟲是也。
宜清厥陰濕熱。
即令以酒煮黃連為君。
白朮、香附為臣。
研末粥丸。
空腹吞之。
月餘經至。
無蟲。
且妊矣。


〔附〕休寧西山金舉人。

病小腹痛甚。
百藥不效。
一醫為灸關元十餘壯。
次日莖中淫淫而癢。
視之有蟲出。
以手扯去之。

蟲長五六寸。
連日出蟲七條。
痛不復作。
初甚驚恐。
旋即絕跡。
此因其人善飲御內。

膀胱不無濕熱。
遇有留血瘀濁。
則附形蒸化為蟲矣。
蟲為艾火所攻。
勢不能容。
故從溺孔出也。

以是知癆蟲寸白蟲。
皆由內之濕熱蒸鬱而生。
非是外至者也。
又吳茭山治一產後。
惡露不通。
小腹結塊疼痛。

寒熱如瘧。
用琥珀膏貼之。
塊耎而蟲從陰戶出。
亦云。
尿胞濕熱生蟲。


張景岳曰。

一人患心腹大痛。
或止或作。
痛不可忍。
凡用去積行氣等藥。
百方不效。
但於痛極時。

須用拳捶之。
痛得少止。
莫測其故。
忽一胡僧見之。
曰。
余能治也。

令病者先食香餌。
繼進一丸。
打下一硬嘴異蟲。
遂愈。
此因蟲齧腸臟。
所以痛極。

捶之則五內震動。
蟲亦畏而斂伏。
不捶則蟲得自由。
所以復作。
此亦驗蟲奇法。


震按古人論蟲病。

皆以為濕熱所生。
然景岳治胡宅小兒嘔瀉吐蛔案。
蛔至千百條。
日用參、附而蛔尚日生。
究竟以溫補收功。
則濕熱二字。

不足盡之也。
至於逐蟲之藥。
如蔡康積患寸白蟲。
醫者令其空腹飢甚之時。
炙豬肉一臠。
置口中咀嚼而勿咽。

以引蟲頭向上。
覺胸中如萬箭攻攢。
即飲以藥。
方入蟲口。
其藥乃研檳榔細末。
取石榴東行根煎湯調服耳。

祛蟲大法。
不過如是。
然云此蟲惟月三日以前蟲頭向上。
而許叔微又云。
肺蟲惟初四初六日上行。
則所謂上浣蟲頭向上。

中浣蟲頭向橫。
下浣蟲頭向下之說。
又不可執也。
至如喉中之應聲蟲畏藍汁。
腹中之應聲蟲畏雷丸。
書曾備載。

世皆未見。
況灸瘡內鮮血飛如蝴蝶。
皮膚下蟲走聲如兒啼。
臨臥渾身蝨出。
頭皮時有蛆行。
可比齊諧之志怪。
誰逢夏氏之奇方。


一人在姻家過飲醉甚。

送宿花軒。
夜半酒渴。
欲水不得。
遂口吸石槽中水碗許。
天明視之。
槽中俱是小紅蟲。

心陡然而驚。
鬱郁不散。
心中如有蛆物。
胃腕便覺閉塞。
日想月疑。
漸成痿膈。

遍醫不愈。
吳球往視之。
知其病生於疑也。
用結線紅色者。
分開剪斷如蛆狀。
用巴豆二粒。

同飯搗爛。
入紅線丸十數丸。
令病人暗室內服之。
又於宿盆內放水。
須臾欲瀉。
令病人坐盆。

瀉出前物。
盪漾如蛆。
然後開窗令親視之。
其病從此解。
調理半月而愈。


震按吳公之法巧矣。
然再佐以殺蟲藥同丸。
亦無不可。


汪石山治一人。

形長而瘦。
色白而脆。
年三十餘。
得奇疾。
遍身淫淫循行如蟲。
或從左腳腿起。

漸次而上至頭。
復下於右腳。
自覺蟲行有聲之狀。
召醫診視。
多不識為何病。
汪診其脈。

浮小而濡。
按之不足。
兼察形視色。
知其為虛證矣。
傷寒論曰。
身如蟲行。

汗多亡陽也。
遂仿此例。
而用補中益氣湯。
多加參、耆。
以酒炒黃柏五分佐之。
服至三十帖。
遂愈。


〔附〕一人遍身皮底。

渾渾如波浪聲。
癢不可忍。
抓之血出不止。
名氣奔。
用人參、苦杖、青鹽、細辛各一兩。
水煎服之愈。



<h2>中毒</h2>
一人服水銀僵死。

微有喘息。
肢體如冰。
聞葛可久能治奇疾。
求之。
可久視之。
曰。

得白金二百兩。
可治。
病家謝以貧不能重酬。
可久笑曰。
欲得白金煮湯。
熱浴其體耳。

因向富家借得之。
且囑之曰。
浴時如手足動。
當來告我。
有頃。
手足引動。

往告之。
復謂曰。
眼動及能起坐。
悉來告我。
一如其言。
乃取川椒二斤。

置溲桶中。
坐病人於椒上。
久之病脫去。
其水銀已入椒矣。
蓋銀湯能動水銀而不滯。
川椒能來水銀而聚之。
酉陽雜俎云。
椒可以來水銀。
葛公之學博矣。


〔附〕甲志云。

紹興中。
英州僧希賜。
見有客船自番禺來。
舟中士人攜一僕。
腳弱不能行。
舟師憫之。

曰。
吾有一藥。
治此病如神。
餌之而瘥者。
不可勝計。
乃入山求草。

時已薄暮。
且微醉。
得草即漬酒。
授病者。
令天未明服之。
如其言。

藥入口。
即呻吟云。
腸胃如刀割截痛。
遲明而死。
士人已咎舟師。
舟師恚曰。

何有此。
即取昨夕所餘藥。
自漬酒服之。
不逾時亦死。
蓋此山多斷腸草。
人誤食之輒死。

舟師所取藥。
為根蔓所纏。
醉不暇擇。
徑投酒中以此致禍。
因知草藥不可妄用也。


又歙客經潛山。

見蛇腹脹甚。
齧一草。
以腹磨。
頃之脹消。
蛇去。
容念此草。

必消脹毒。
取置筐中。
夜宿旅邸。
鄰房有過客。
為腹脹所苦。
客取藥就釜煎一杯飲之。

頃間。
其人血肉俱化為水。
獨遺骸骨。
急挈裝而逃。
至明。
主人不測何為。

及潔釜炊飯。
則釜遍體成金。
乃密瘞其骸。
既久。
客至。
語其事。


震按金匱要略二十四卷二十五卷載諸中毒。

治法甚詳。
如水銀入人耳及六畜等皆死。
以金銀著耳邊。
水銀即吐。
葛公之法。
原有所本。

而更參他書以廣其法。
故不可及。
金匱又云。
煮薺苨甘草汁飲。
通除諸毒藥。
若舟師歙客之藥。
其毒太急。
聖人亦不能預防也。



<h2>骨哽</h2>
竇夢麟曰。

隆慶三年正月。
鹽商胡小溪家人媳婦。
年二十三歲。
懷娠九月矣。
一日食魚。
魚哽喉間。

至半日。
嘔吐。
繼之以血碗許。
魚骨尚在喉中。
忽吐出一條。
約有二尺余。

形如小腸。
闊五分。
內有所食魚菜粉皮飯未化。
家人為推入口中。
尚餘五寸。
其夫復納入之遂昏倦。

自此嘔吐不止。
湯亦不能進。
延予治之。
即將炭火一盆放病榻前。
以好醋一碗沃之。
使醋氣盈滿其室。

以清其神。
用牛黃清心丸一服。
覺腹有微痛。
再用四物湯加人參、阿膠、紅花、丹皮。
五六帖。
病全愈。

蓋此婦所吐之腸。
有類於腸耳。
若腸出而斷。
頃刻立斃。
豈有得生之理。
此吐出者。

肺之系也。
因嘔吐太甚。
被氣衝逆。
而斷其連肺之一頭。
隨吐而出。
今既納入。

復吐不已。
氣不平耳。
故用醋湯以醒其神。
牛黃丸以清其心。
煎劑以補其氣血。
自然安妥。
醫者意也。
全在活法。
書此以為世勸。


震按此案治法頗佳。

但云吐出者為肺系則謬。
夫穀肉果菜由食管入胃。
豈由肺系入肺。
即如刀傷者。
斷食管可治。
斷氣管必死。

今云斷其連肺之一頭。
是人安得活。
觀其敘證。
曰家人推納入口。
則原未斷也。
然究系何物。

或者即食管耶。
又不詳明骨哽何以脫去。
疏漏殊多矣。
只緣類案骨哽門無有義理可取者。
所載橄欖細嚼。
及核磨汁。

與貫眾煎汁。
或白餳糖吞嚥之。
治魚骨哽。
俱敘其方之所自來耳。
南硼砂含咽。
治火肉骨哽亦然。

然以斯種入集。
又不勝收矣。
故魚骨哽者。
有楮葉搗汁頻咽。
水老鴉翅羽燒灰水服。
及其干屎研末水服。

並以水和塗喉外。
水獺爪爬喉嚨下。
皆妙法也。
而皂角末吹鼻中。
得嚏即出為尤妙。
昔賢云。

凡諸骨並竹木刺。
哽塞咽喉不出者。
不可頻以乾物壓下。
若刺骨堅利者。
愈壓則愈深入矣。
惟以鵝翎微蘸桐油。

入喉探吐。
則刺必隨吐順拔而出。
為勢最順。
或以韭菜之類勿切。
煮半熟略嚼嚥下。
少頃探吐。

勢必牽掛而出。
斯真大有義理。
寶公所治之證。
其哽骨諒亦隨嘔吐去。
只存嘔吐所傷之病。
應如是治。



<h2>誤吞金鐵</h2>
劉遵道。

草窗先生族弟也。
有漁人誤吞釣鉤。
遵道令熔蠟為丸。
從其線貫下。
鉤銳入蠟。
即拽而出。

鹹平中。
魏公在潭州。
有子弟戲吞釣鉤。
至喉中。
急引之。
鉤著肉。

不能出。
魏公大怖。
時有莫都料。
性甚巧。
以一蠶繭剪如錢大。
用手揉四面令軟。

以油潤之。
仍中通一竅。
先穿上鉤線。
次穿大唸佛數珠三五枚。
令兒正坐開口。
漸添引數珠。

俟之到喉。
覺至系鉤處。
乃以力向下一推。
其鉤已下而脫。
即向上急出之。
見繭錢向下裹定鉤線須而出。
並無所損。


張姓女子八歲。

將母金錆子一隻剔齒。
含口中。
不覺嚥下。
胸膈痛不可忍。
憂惶無措。
一銀匠以羊脛炭三錢。
米飲調下。
明日即從大便出。


王氏子甫周歲。

其母以一鐵釘與之玩弄。
不覺納之口中。
吞入喉間。
其父號呼求救。
景岳往視之。
但見其母倒提兒足以冀其出。

口鼻皆血。
危劇之甚。
因曉之曰。
若有倒懸可以出釘而能無傷命者哉。
因速令抱正。
遂聞啼聲。

此蓋釘已下咽。
不在喉矣。
其父曰。
嬌嫩之臟。
安能堪此。
哀求甚切。

張實計無所出。
姑取本草一玩覬啟其機。
見所載曰。
鐵畏朴硝。
遂得一計。
乃用活磁石一錢、朴硝二錢。

並研為末。
以熬熟豬油加蜜和調。
與之吞盡。
是夜三鼓。
忽解下一物。
大如芋子。

瑩如蓴菜。
潤滑無稜。
藥護其外。
撥而視之。
則釘在其中矣。
系京中釘鞋所用蘑菇釘也。

蓋硝非磁石不能使藥附釘。
磁石非硝不能逐釘速出。
非油則無以潤。
非蜜則未必吞。
合是四者。
則著者著。
逐者逐。
潤者潤。
同功合力。
裹護而出矣。


江應宿治一人犯事。

自吞黃金二錢。
心中憒憒。
無可奈何。
少頃。
其事得釋。
欲求生。

邀江治之。
四肢厥冷。
六脈沉伏。
計無所出。
因思銀工熔金必用硼砂。
硼能制金。

急市四錢為末。
粥丸。
分二次服下。
少頃。
煎承氣湯利下。
硼裹金從大便出而安。


江又載凡人溺死者。
及服金屑未死者。
以鴨血灌之。
可活。



<h2>誤吞蟲</h2>
吳少師忽得疾。

數月間。
肌肉消瘦。
每飲食下咽。
少時腹如萬蟲攢攻。
且癢且痛。
皆以為勞瘵也。

張銳為切脈。
戒曰。
明日早。
且忍飢。
勿啖一物。
吳如其言。

時方劇暑。
令取行路黃土一盂。
以溫酒二升。
投土攪勻在內。
使吞之。
少頃。

再以土酒送宣藥百粒。
隨即腸胃掣痛。
洞瀉穢惡鬥許。
有馬蝗千餘。
宛轉盤結。
俱已困死。

吳亦憊甚。
臥久方餐粥。
三日而平。
始言去年夏夜出師。
中途燥渴。
命候兵持孟挹澗水。

甫入口。
似有物。
未暇吐之。
則竟入喉矣。
自此遂得病。
銳曰。

蟲入腸胃裡。
勢漸滋生。
常日遇食時。
則聚丹田間。
吮咂精血。
飽則散而四處。

苟惟知殺之而不能掃盡。
無益也。
故請枵腹以誘之。
此蟲喜酒。
又久不得土味。
乘飢畢集。
乃可以一藥洗空之耳。


震按水蛭生於淤泥。

故以其所嗜者誘使聚而攻下之巧矣。
然有人飲刈藍作靛之水而蛭亦瀉出。
更覺簡便。
及讀靈蘭要覽。
附載一條云。
余於幼時。

見水蛭。
惡而溺之數四。
化為水。
又一日見之。
滴以蜜一匙。
即縮不動。

久之亦化為水。
嗣後雖經陰雨而不復活。
二物之制蛭如此。
而昔人有吞蛭者。
醫者治之。
乃極勞擾。

惜乎其不知此也。
觀金壇之說。
笑雞峰之張皇矣。
震以為抵當丸用蜜丸。
或仲景又先見及此耶。


金莊一農夫。

夏天晝寐於地。
蜈蚣入其口。
既寤。
喉中介介如梗狀。
咯不能出。
咽不能下。

痛癢不定。
甚為苦楚。
一醫以雞卵數枚劈破。
入酒調勻。
頓服。
仍以大黃為末。

和香油飲之。
頃刻瀉出。
蜈蚣尚活。
蓋蜈蚣被雞卵拘攣其足。
不能舒動。
以利藥下之。
故從大便而出。
雞性好食蜈蚣。
亦取相制之意耳。


村店婦用火筒吹火。

不知筒內藏有蜈蚣。
驚竄入喉。
竟下胸臆。
婦人求救無措。
適有過客。
教宰小豬一個。

取血令婦人頓飲之。
須臾。
以生油一口灌婦人。
遂噁心。
其蜈蚣滾在血中吐出。
繼與雄黃細研。
水調服。
愈。


一人忽患腦痛。

或止或作。
數發而不得其由。
一日將午餉。
就案而睡。
適有雞肉一盤在旁。
夢中忽噴嚏。

覺有物出鼻中。
視之。
乃蚰蜒在雞肉上。
自此腦痛不復作。
蚰蜒狀類蜈蚣而細。
好入人耳。
往往食人腦髓。
髓盡人斃。
北方多有之。


〔附〕一人蚰蜒入耳。
癢痛並作。
至不可忍。
用生油灌之而愈。



<h2><span class="orange">卷七</span></h2>

<h2>頭痛</h2>
羅謙甫治柏參謀。

六十一歲。
初患頭昏悶微痛。
醫作傷寒治。
汗後其痛彌篤。
再汗之。
不堪其痛矣。

易醫用藥。
大都相近。
甚至痛不能臥。
且惡風寒。
不喜飲食。
羅診之。

六脈弦細而微。
氣短促。
懶言語。
內經云。
春氣者。
病在頭。

今年高氣弱。
清氣不能上升頭面。
故昏悶耳。
且此證本無表邪。
汗之過多。
則清陽之氣愈虧。

不能上榮。
亦不得外固。
所以頭痛楚而惡風寒。
氣短弱而憎飲食。
以黃耆一錢五分。
人參一錢。

炙甘草七分。
白朮、陳皮、歸芍各五分。
升、柴各三分。
細辛、川芎、蔓荊子各二分。
名之曰順氣和中湯。
食後進之。
一飲而病減。
再飲而病卻。


戴人治一婦。

頭偏痛五七年。
大便燥結。
雙目赤腫。
眩暈。
凡療頭風之藥。
靡所不試。

且頭受針灸無數。
戴人診之。
急數而有力。
風熱之甚也。
此頭角痛是三焦相火之經。
乃陽明燥金勝也。

燥金勝乘肝則肝氣鬱。
肝氣鬱則氣血壅。
氣血壅則上下不通。
故燥結於中。
尋至失明。
以大承氣湯倍加芒硝。
下泄二十餘行。
次服七宣丸、神功丸以潤之。
目豁首輕。
燥澤結釋而愈。


薛立齋治劉尚寶。
怒則太陽作痛。
用小柴胡加茯苓、山梔以清肝火。
更用六味以生腎水。
遂不復作。


李士材治少宰蔣恬庵。

頭痛如破。
昏重不寧。
風藥血藥痰藥。
久治無功。
李曰。
尺微寸滑。

腎虛水泛為痰也。
地黃四錢。
山藥、丹皮、澤瀉各一錢。
茯苓三錢。
沉香八分。
日服四帖。
兩日輒減六七。
更以七味丸。
人參湯送。
五日其痛若失。


孫東宿治蔡樂門令眷。

頭痛如破。
髮根稍動。
則痛延滿頭。
暈倒不省人事。
逾半時乃蘇。
遍身亦作疼。

胸膈飽悶。
飲湯水。
停膈間不下。
先一日吐清水數次。
蛔蟲三條。
原為怒起。

今或惡風。
或惡熱。
口或渴或不渴。
大便秘。
脈則六部皆滑大有力。
孫曰。

此痰厥頭痛證也。
先以藿香正氣散止其吐。
繼以牛黃丸、黑虎丹清其人事。
頭仍疼甚。
又以天麻、藁本各三錢。
半夏二錢。

麻黃、薄荷、白芷、陳皮、生薑、蔥白煎服。
得少汗而頭痛少止。
至晚再服之。
五更痛止大半。
而人事未全清。
孫謂此中焦痰盛。

非下不可。
乃用半夏五錢。
巴霜一分。
麵糊丸。
每服三十丸。
生薑湯送下。

午後大便行三次。
皆稠黏痰積也。
由此飲食少進。
餘證差可。
惟遍身仍略疼。
改用二陳湯加前胡、藁本、薄荷、黃芩、石膏、枳殼、石菖蒲。
調理而安。


僧慎柔治一貴介。

年三旬。
先因齒痛。
用石膏三錢煎服。
頃即滿頭皆腫痛。
牙齦上齶。
腫勢尤甚。

天明稍退。
蓋得陽氣故也。
診之右關細澀。
左關洪。
左尺亦澀。
慎柔謂須納氣下達。

方得脈和。
定方名羌活散火湯。
羌活酒炒五分。
防風三分。
酒連一分。
酒芩二分。

白茯苓一錢。
人參二錢。
甘草五分。
半夏一錢。
破故紙一錢。
枸杞子一錢。

二劑。
其細澀脈即粗大。
是陽氣下行矣。
頭痛稍止。
可見前頭痛是下焦無陽。
陰火上衝。

服至八劑。
頭痛全止。
齒根腫猶未退。
脈則益和。
曰。
將愈矣。
此陽氣已至恙所。
果四五日後。
出膿少許而瘳。


震按羅案是氣虛頭痛。

張案是積熱頭痛。
薛案是肝火頭痛。
李案是腎虛頭痛。
孫案是痰厥頭痛。
僧案是陽升不降頭痛。
六種之外。

又有因風痛者。
抽掣惡風。
鼻塞眼脹。
因寒痛者。
惡寒戰慄。
面慘肢冷。

因濕痛者。
頭痛且重。
天陰轉甚。
或四肢疼腫。
面目浮腫。
此皆外因也。

內因則氣虛之外。
血虛更多。
積痰之外。
積食亦有。
丹溪云。
肥人頭痛。

多是濕痰。
瘦人頭痛。
多是血虛有火。
斯誠要言。
然因雖數端。
靡不兼風。

無風人只作眩不作痛也。
故古方中川芎茶調散、大追風散。
頗亦取效。
痛久則成頭風。
其方更繁。
不能縷述。

真頭痛乃死證。
外灸百會穴。
內進參附湯、黑錫丹。
或冀挽回。
實未試驗。
尋常頭痛亦有死者。

高陽生云。
頭痛短澀應須死。
生平曾見之矣。
頭與腹俱痛有五證。
臭毒、傷酒、傷濕、不伏水土、瘡毒入腹也。
有頭痛止則腹痛。

腹痛止則頭痛。
此屬脾陰虛。
胃火隨氣上下。
芎、歸、芍藥、木香、香附、黃連、蔥白。
又有頭痛諸藥不效。
其痛更甚者。

或因督脈為病。
宜用茸朱丹。
次則香茸八味丸。
復有雷頭風。
另是一項。
乃內郁痰火。

外束風熱。
大頭風即大頭瘟。
或痛或不痛。
或潰或自消。
死生反掌。
至如眉稜骨痛。

系足少陽風熱與痰。
最能傷目。
至兩耳出膿則危矣。
宜以濃茶一碗探吐之。
次用清上藥。
如選奇湯、清空膏之類。
婦人注目針繡。
往往眉骨痠痛。
必須益陰養血。


〔附〕子和治一僧頭熱而痛。

且畏明。
以布圍其頂上。
置冰於其中。
日數易之。
此三陽蓄熱故也。
復灼炭火於暖室。
出汗湧吐。
三法並行。
至七日而瘥。


一人稚年氣弱。

於氣海三里穴時灸之。
及長。
成熱厥頭痛。
雖嚴冬喜朔風吹之。
其患輒止。
少處暖及近煙火。
其痛即作。
此灸之故也。
東垣治以清上瀉火湯。
尋愈。


一室女近窗做女工。

忽患頭疼甚。
諸藥不效。
一醫徐察之。
窗外畜鵝。
知為鵝蝨飛入耳內咬而痛也。
以稻稈煎濃汁灌之。
蝨死而出。
遂不痛。


一人患頭風。

自頤下左右。
有如兩蚯蚓徐行入耳。
復從耳左右分上頂。
左過右。
右過左。
頂上起疙瘩二塊。

如豬腰然。
前後腦如鼓聲鼕鼕然。
冷痛甚。
須重綿帕裹包。
疼甚四肢俱不為用。
醫效罔奏。

後得一方。
用四物各一錢。
皂角刺一錢。
萆薢四兩。
豬肉四兩。
水煎。

去藥渣。
將汁同肉食之。
服至二十劑。
減十之三。
四十劑。
減十之六。

百劑乃安。
江氏曰。
此非頭風也。
其人曾患黴瘡。
頭塊墳起。
皆輕粉結毒。

故萆薢為君。
四物養血。
皂刺為引。
其毒深。
故多服取效也。


震按萆薢當是土茯苓。

廣筆記治黴瘡頭痛方更佳。
但治病必以脈為憑。
丹方有效有不效。
且錄之不勝錄。
上四條雖不載脈。
然證頗疑難。

法殊整暇。
定當入選。
他如江篁南治從嬸。
以補中益氣加川芎、細辛、蔓荊子。
翟文炳治陸母。
先與抑青丸。

繼以補中益氣二條。
只敘見證。
未可摹仿。
且陸母證甚繁雜。
抑青丸一服而愈。
其然豈其然乎。


又南唐書載其相馮延己。

苦腦中痛累日不減。
太醫令吳廷紹。
密詰廚人曰。
相公平日嗜何等物。
對曰。
多食山雞鷓鴣。

廷紹曰。
吾得之矣。
投以甘豆湯而愈。
蓋山雞鷓鴣。
皆食烏豆、半夏。
故以此解其毒。


震按此與名醫錄所載王夫人面上忽生黑斑點。

日久滿面皆黑。
識者云。
病因日食斑鳩。
而斑鳩嘗食半夏苗。
故中其毒。
乃用生薑一片搗汁。
將滓焙乾。
卻用生薑汁煮糊丸。
服一月愈。
其搏物同而用藥之辛甘溫平不同矣。



<h2>心脾痛</h2>
羅謙甫治江淮漕運使崔君長子。

年二十五。
體豐肥。
奉養膏粱。
時有熱證。
因食涼物。
服寒藥。

至元庚辰秋。
久瘧不愈。
醫用砒霜截藥。
新汲水送下。
禁食熱物。
瘧不止。

反加吐利。
腹痛腸鳴。
時復胃脘當心而痛。
屢醫罔效。
延至次年四月。
因勞役煩惱。

前證大作。
羅診之。
脈弦細而微。
手足稍冷。
面色青黃不澤。
情思不樂。

惡煩冗。
食少。
微飽則心下痞悶。
嘔吐酸水。
發作疼痛。
冷汗時出。

氣促。
悶亂不安。
須人額相抵而坐。
內經云。
上氣不足。
頭為之苦傾。

中氣不足。
溲便為之變。
腸為之苦鳴。
下氣不足。
則為痿厥心悗。
又曰。

寒氣客於腸胃之間。
則卒然而痛。
得炅乃已。
炅者。
熱也。
非甘辛大熱之劑則不能愈。

為制扶陽助胃湯。
炮乾薑一錢五分。
人參、草豆蔻、炙草、官桂、白芍各一錢。
陳皮、白朮、吳茱、益智各五分。
炮熟附子二錢。
薑、棗煎。

服三帖。
大勢皆去。
痛減過半。
至秋先灸中脘三七壯。
以助胃氣。
次灸氣海百餘壯。

生髮元氣。
滋榮百脈。
以還少丸服之。
則善飲食。
添肌肉。
明年春。

灸三里二七壯。
乃胃之合穴也。
亦助胃氣。
又引氣下行。
春以芳香助脾。
育氣湯加白檀香。
戒以懲忿窒欲。
慎言節食。
一年而平復。


滑伯仁治一婦人。

盛暑洞泄。
厥逆惡寒。
胃脘當心而痛。
自腹引脅。
轉為滯下。
嘔噦不食。

醫以中暑霍亂療之。
益劇。
脈三部俱微短沉弱。
不應呼吸。
曰。
此陰寒極矣。

不亟溫之。
則無生理。
內經雖曰用熱遠熱。
又曰。
有假其氣。
則無禁也。

於是以薑、附溫藥。
服之七日。
諸證悉去。
再以丸藥除其滯下。
而安。


丹溪治一人。

以酒飲牛乳。
患心疼年久。
飲食無礙。
雖盛暑飲食身無汗。
醫多以丁、附治之。
羸弱食減。

每痛以物拄之。
脈遲弱弦而澀。
大便或秘結或泄。
又苦吞酸。
時七月。
以二陳湯加芩、連、白朮、桃仁、郁李仁、澤瀉。

每旦服之。
屢湧出黑水。
若爛木耳者。
服之二百餘帖。
脈澀漸退。
至數漸添。

純弦而漸充滿。
時冬暖。
意其欲汗。
而血氣未充。
以參、耆、歸、芍、陳皮、半夏、甘草。
服之痛緩。

每旦夕一二作。
乃與麻黃、蒼朮、芎、歸、甘草等藥。
才下咽。
忽暈厥。
須臾而蘇。
大汗。
痛止。


一婦春末。

心脾疼。
自言腹脹滿。
手足寒過肘膝。
須綿裹火烘。
胸畏熱。
喜掀露風涼。

脈沉細澀。
稍重則絕。
輕似弦而短。
渴喜熱飲。
不食。
以草豆蔻丸。

三倍加黃連、滑石。
神麯為丸。
白朮為君。
茯苓為佐。
陳皮為使。
作湯下百丸。
服至二斤而愈。


震按二條脈象。

俱似虛寒。
而丹溪以濕熱治者。
上條屢服熱藥不效。
且年久飲食無礙。
大便或秘或泄。
知其為停飲也。

此條以胸前畏熱喜涼。
及脈沉細澀為據。
所為稍重則絕者。
以細澀故也。
與闊大而軟之為虛寒不同矣。
故加黃連、滑石。

遍觀丹溪案。
凡脈弦細澀者。
俱不用溫藥。
想其閱歷多而認得真也。
又一婦心與頭互換作痛。
用清空膏而愈。
亦云瘦弱脈澀。
以四物加桃仁、酒芩、陳皮、甘草調理。


虞天民治一婦。

四月間多食青梅得病。
日間胸膈中大痛如刀錐。
至晚胸中痛止而膝䯊大痛。
蓋痰飲隨氣升降故也。
醫作胃寒治。
與薑、桂、丁、沉、蓽茇、烏、附之類。

病反劇。
加口渴。
小水淋漓。
虞診其六脈洪數而滑。
知為痰病。
令熬竹瀝。

服三日。
口不渴。
小水亦不淋瀝。
但胸中與膝互痛如舊。
用蘿蔔子研汁小半碗。
吐痰半升。

至夜痛尤甚而厥。
此引動其猖狂之勢也。
再用吐法不效。
一日清晨。
以藜蘆末一錢。
麝香少許。
酸漿水調服。
始大吐。
其痛如脫。
調理而安。


震按此條與丹溪治許文懿公案彷彿。

許因中脘有食積痰飲。
續冒寒濕。
抑遏經絡。
氣血不行。
津液不通。
痰飲上升則為痹疼。

下降則為胯痛。
須湧泄之。
乃以甘遂末一錢。
入豬腰子內煨食之。
連泄七行。
次日胯痛止而足能步。

復又大作嘔吐。
不食煩躁。
氣弱不語。
朱謂多年鬱結。
一旦泄之。
徒引動其猖狂之勢。

隨連用吐劑大吐之。
更以朴硝、滑石、黃芩、石膏、連翹等一斤。
濃煎冷飲。
四日盡四斤。
後又腹微滿。
二便閉。

脈歇至於寅卯時。
朱謂卯酉為手足陽明之應。
此胃與大腸積滯未盡。
二日內令服紫雪至五兩。
得稍安。
又小溲閉痛。

飲以蘿蔔子汁半盂。
得吐立通。
又小腹滿痛不可捫摸。
神思不佳。
以大黃、牽牛作丸。
連下之。

得如爛魚腸、桕油條者。
而神思漸安。
脈乃不歇。
自病半月。
不食不語。
惟脈皆平常弦大。

次年行倒倉法。
全愈。
朱公此案。
宛似戴人。
較之花溪。
更加險峻。

故節錄附此。
又一童子久瘧初愈。
心脾疼。
六脈伏。
痛稍減時。
氣口緊盛。

余皆弦實而細。
意其宿食。
以小胃丹十餘粒。
服十二次。
藥尤狠。
恐難學。


遊以春治一嫠婦。

年三十餘。
忽午後吐酸水碗許。
至未時。
心前作痛。
至申時痛甚。
暈去不省人事。

至戌方蘇。
每日如此。
屢治不效。
遊至。
用二陳下氣之劑。
亦不效。

熟思之。
忽憶針經有云。
未申時氣行膀胱。
想有瘀血滯於此經致然。
遂用歸尾、紅花各三錢。
乾漆五錢煎服。

吐止痛定。
暈亦不舉。
次日復進一帖。
第三日加大黃、桃仁飲之。
小便去凝血三四碗而痊。


震按先吐酸水然後心前作痛。

醫者必認胃病。
而以痰氣兼濕熱治。
否則兼寒濕治耳。
乃從所發之時想到氣行於小腸膀胱。
果得小便去凝血而愈。
內經所謂病在上求之下也。
豈庸手所能辦。


孫東宿治查良川。

怒後食魚。
骨哽喉中。
即以饅頭粽肉等壓之。
骨雖下。
便覺胸膈不快。
又服消骨藥兩日。

胸膈脹痛殊甚。
飲食悉從背後而下。
惡寒發熱。
六脈弦數。
因思骨哽之後。
用硬物壓之。

傷其胃脘。
必有瘀血停蓄膈間。
將食管逼在背後。
故飲食覺從背後下也。
今但消去瘀血。
庶使食管復元。

以五靈脂為君。
山楂、延胡、桃仁、枳殼為臣。
赤芍、丹皮、香附、山梔仁、柴胡、石菖蒲為佐使。
水煎。
入韭菜汁一杯飲之。
大便瀉一次。

即胸膈寬快。
痛減大半。
飲食乃從右邊而下。
右邊喉胸稍痛。
吞物甚艱苦。
吐出痰皆血腥氣。
改以山梔、赤芍、歸尾、桃仁、劉寄奴、五靈脂、丹皮、穿山甲煎。
入韭菜汁服之。
兩帖全瘳。


震按同一瘀血致痛。

上條難辨。
此條易認。
因硬物吞壓。
啟其思路耳。
然想到食管逼在背後。
思路巧極。


歙溪吳入峰之室。

胃脘作痛。
兩脅脹急。
痛一陣。
則汗出一番。
兩顴紅。
唇口亦紅。

飲食湯水。
飲之立吐。
不受者三日夜矣。
孫東宿診之。
兩寸脈洪大。
兩尺沉微。

孫以井水半碗。
百滾湯半碗。
名曰陰陽湯。
用此調元明粉一錢五分。
服之不惟不吐。
痛減半矣。

少頃。
大便行三次。
因食豆腐及粥太早而痛復作。
唇臉皆紅。
此必有蟲。
故如是也。

與桂枝、白芍、甘草、烏梅、川椒、五靈脂、杏仁。
水煎。
痛乃定其大半。
再與蒼朮、厚朴、山楂、枳實、茯苓、延胡、香附。
一帖全止。
但心背皮膚外疼。
不能著席而睡。
以芎、歸、苓、朮、橘、半、厚朴、腹皮、香附、甘草。
調養全愈。


震按陰陽湯調元明粉。
亦一醫痛急著。
續用三方。
皆純正可宗。


給諫章魯齋。

暑月心中大痛。
服香薷飲。
痛勢轉增。
李士材曰。
寸口弦急。
痰食交結也。

服香砂二陳湯兩帖。
痛雖略減。
困苦煩悶。
更以胃苓湯加半夏二錢。
大黃三錢。
下黑屎數枚。
痛減三四。
仍以前湯用大黃四錢。
下膠痰十數碗。
始安。


章生公在南都應試。

八月初五。
心口痛甚。
至不能飲食。
李診之。
寸口澀而軟。
與大劑歸脾湯。

加人參三錢。
官桂一錢。
生公曰。
痛而驟補。
實所不敢。
得無與場期礙乎。

李曰。
第能信而服之。
可以無礙。
恐反投破氣之藥。
其礙也必矣。
遂服之。

不逾時而痛減。
更進一劑。
並飲獨參湯。
兩日而愈。
場事獲竣。


王金壇曰。

予讀中秘書時。
館師韓敬堂先生常患膈痛。
診其脈洪大而澀。
予用山梔仁、赤曲、通草、麥芽、香附、芎、歸煎湯。
加薑汁、韭汁、童便、竹瀝飲之而止。
一日。

勞倦忍飢。
痛大發。
亟邀予至臥房。
問曰。
晨起痛甚。
不得待公。

服家兄藥。
藥下咽。
如刀割。
痛益甚不可忍。
何也。
予曰。

得非二陳、平胃、烏藥、紫蘇之屬乎。
曰然。
曰。
是則何怪乎其增病也。
夫勞餓而發。
飽逸則止。
知其虛也。
飲以十全大補湯。
一劑而痊。


震按李公二案。

一用峻下。
一用大補。
皆以脈為憑。
王公一案。
先用行血通氣。
後用十全大補。
先憑於脈。
後憑於因。
乃知丹溪以脈因證治名書。
扼其要而病無遁情也。


李時珍治一人。

素飲酒。
因寒月哭母受冷。
遂病寒中。
食必佐以薑、蒜。
至夏酷暑。
又多飲水。

兼懷怫鬱。
因病右腰一點脹痛。
牽引右脅。
上至胸口。
則必欲臥。
發則大便裡急後重。

頻欲登圊。
小便長而數。
或吞酸。
或吐水。
或作瀉。
或陽痿。

或厥逆。
或得酒少止。
得熱少止。
但受寒食寒。
或勞役。
或入房。

或怒。
或飢即發。
止則諸證泯然。
甚則日二三發。
服溫脾勝濕滋補消導藥。
皆微止隨發。

時珍思之。
此乃飢飽勞逸。
內傷元氣。
清陽陷遏不能上升所致。
遂用升麻葛根湯合四君子加柴胡、蒼朮、黃耆煎服。
仍飲酒一二杯助之。

其藥入腹則覺清氣上行。
胸膈爽快。
手足和暖。
頭目精明。
諸證如掃。
每發一服。

即止。
若減升麻、葛根。
或不飲酒。
則效便遲。
大抵人年五十以後。
其氣消者多。

長者少。
降者多。
升者少。
秋冬之令多。
春夏之令少。
若稟受弱而有前諸證者。
並宜此藥活法治之。


震按此種病近來頗多。

每從右脅脹痛至中脘。
或吞酸。
或吐水。
或作瀉。
肢冷不食。
予每以二陳湯加香附、白芍、蒼朮、良薑、草蔻、胡盧巴等。

服之頗效。
但易於發。
發久則漸重。
欲其不發。
殊苦無策。
觀此病飲酒少止。

得熱少止。
似有間可尋矣。
乃不用溫藥。
而以升、柴、葛、二朮、參、耆升陽益胃。
實得力於東垣。
惜不載脈象為恨。
然云每發一服即止。
則亦不能不發也。


一婦人胃脘痛。

勺水不入。
寒熱往來。
或從火治。
用芩、連、梔、柏。
或從寒治。
用薑、桂、茱萸。

展轉月餘。
形體羸瘦。
六脈弦數。
幾於斃矣。
高鼓峰曰。
此肝痛也。

非胃脘也。
其病起於鬱結生火。
陰血受傷。
肝腎枯乾。
燥迫成痛。
醫復投以苦寒辛熱之劑。

胃脘重傷。
其能瘳乎。
急以滋腎生肝飲與之。
一晝夜。
盡三大劑。
五鼓熟寐。
次日痛定覺餓矣。
再用加味歸脾湯加麥冬、五味。
十餘劑而愈。


震按江應宿治一男子。

心脾痛。
六脈弦數。
曰。
此火鬱耳。
投薑汁炒黃連、山梔瀉火為君。
川芎、香附開鬱。

陳皮、枳殼順氣為臣。
反佐以炮姜。
從治一服而愈。
再與平胃散加姜炒黃連、山梔。
神麯糊丸服。
永不發。
與此案脈同治異。
可合參之。


嘗閱臨證指南治脘痛。

大半是肝邪犯胃。
或挾痰。
或挾瘀。
或兼寒。
或兼熱。
再辨胃之虛實。

肝之寒熱。
而錯綜參伍以為治。
即紫金丹、栝蔞薤半桂枝湯。
瀉心和枳實、薑汁。
異功加歸、芍。
總皆古法。

不立新方。
其用石決明、桑寄生、阿膠、生地、杞、苓、石斛等。
以養胃汁。
即鼓峰滋腎生肝法也。
其用蘇木、人參、桃仁、歸尾、鬱金、梔仁、琥珀、茺蔚。
以紅棗肉丸。

即孫東宿治查良川法也。
惟緩逐其瘀。
用蜣螂、䗪蟲、靈脂各一兩。
桃仁二兩。
桂枝尖生用五錢。
蜀漆炒黑三錢。

老韭白根搗汁丸。
以蟲豸入血搜逐。
及諸配合之藥為最巧。
又陽微濁凝。
用炒川椒一錢。
泡乾薑錢半。

炮黑烏、附各三錢。
大劑辛熱驅寒。
不加監製之藥為最猛。
惟此二方有大力量。
然指南全部。
亦僅數年之醫案。

豈足概先生之一生。
自刊行以來。
沾溉後學。
被其惠者良多。
而枵腹之輩。
又藉此書易於剿襲。

每遇一證。
即抄其辭句之精華。
及藥方之纖巧而平穩者。
錄以應酬。
竟可懸壺。
無論大部醫書。

畏如望洋。
即小部醫書。
亦束之高閣。
惟奉指南樂其簡便。
而不知學之日益淺陋也。
嗟乎。
豈指南誤人乎。
抑人誤指南乎。


〔附〕薛生白先生治嘉善一人胃脘痛。

胸膈痞塞。
向作痰治氣治。
均不效。
有前輩與控涎丹。
服數日。
大瀉不止。

上稍舒而體倦甚。
遂進六君子湯。
數帖後。
精神復而痛脹如前矣。
薛用千金子煎湯。
磨沉香、木香、檀香、降香、丁香。
服一月而全愈。
服時亦作瀉。
薛云無妨。
故守其法而收功。


杭州議敘部郎葉體醇少年時。

脘痛不能食。
身極羸瘦。
上海杜良一先生。
用綱目厚朴煎丸。
每晨以人參二錢煎送丸藥三錢。
服一月而痛除根。
食大進。
身遂肥胖。


厚朴煎丸　厚朴去皮銼用。

生薑二斤連皮切片。
以水五升同煮乾。
去姜焙樸。
以乾薑四兩。
甘草二兩。
再同厚朴。

以水五升煮乾。
去草。
焙姜樸為末。
用棗肉、生薑同煮熟。
去姜。
搗棗和丸梧子大。
每服五十丸。



<h2>腹痛</h2>
丹溪治一人。

六月投淵取魚。
至秋深雨涼。
半夜小腹痛甚。
大汗。
脈沉弦細實。
重取如循刀責責然。

與大承氣湯加桂二服。
微利痛止。
仍連日於申酉時復痛。
堅硬不可近。
每與前藥。
得微利。

痛暫止。
於前藥加桃仁泥。
下紫黑血升余。
痛亦止。
脈雖稍減。
而責責然猶在。

又以前藥加川附子。
下大便五行。
有紫黑血如破絮者二升有餘。
又傷食。
於酉時復痛在臍腹間。
脈和。
與小建中湯。
一服而愈。


震按小腹痛甚。

大汗。
脈如循刀責責。
昧者必認為真臟脈矣。
否則認其病因是寒。
惟用桂、附耳。
丹溪連以溫藥下之。

殊不可及。
最難者痛止復作。
不改前方。
陡加桃仁。
迨瘀下痛止。
仍不改前方。

又加附子。
至愈後傷食復痛。
忽變前方而用建中。
總由指下認得真。
故攻補毫無疑惑也。
下條虞案受寒為重。

又誤於寒下。
故先投溫補及艾灸。
而後進溫下之藥。
與前案稍別。
然皆確切不移。
彼此難換。
若認脈不清。
必至兩誤。


虞天民治一人。

壯年寒月。
入水網魚。
飢食冷粥。
腹大痛。
二晝夜不止。
醫用大黃丸、大承氣。

下糞水而痛愈甚。
診其六脈沉伏而實。
面青黑色。
虞曰。
此大寒證。
及下焦有燥矢作痛。

先與丁附治中湯一帖。
又灸氣海穴二十一壯。
痛減半。
繼以巴豆、沉香、木香作丸如綠豆大。
生薑汁送下五粒。
下五七次而愈。


又一婦年五十餘。

小腹有塊。
作痛二月餘。
一醫作死血治。
與四物加桃仁等藥。
不效。
又以五靈脂、延胡索、乳香、沒藥、三稜、莪朮等丸服。

又不效。
其六脈沉伏。
兩尺脈絕無。
虞曰。
乃結糞在下焦作痛耳。
非死血也。

用金城稻藁。
燒灰淋濃汁一盞服之。
過一時許。
與枳實導滯丸一百粒催之。
下黑糞如梅核者碗許。
痛遂止。
後以生血潤腸之藥十數帖。
調理平安。


震按尺脈沉實。

則為下焦結糞。
今兩尺絕無而斷結糞。
又見取脈之巧。
非出一途。
若死血則脈必澀。
前已歷載多案矣。


汪石山治一人。

年五十餘。
瘦黑理疏。
忽腹痛。
午後愈甚。
醫治以快氣之藥。
痛益加。

乃曰。
午後血行於陰分。
加痛者。
血滯於陰也。
四物加乳、沒服之。
亦不減。

汪診之。
脈浮細而結。
或五七至一止。
或十四五至一止。
經論止。
脈漸退者生。

漸進者死。
今止脈頻則反輕。
疏則反重。
與脈經實相矛盾。
汪熟思少頃。
曰。

得之矣。
止脈疏而痛甚者。
以熱動而脈速。
頻而反輕者。
以熱退而脈遲故耳。
病屬陰虛火動無疑。

且察其病起於勞欲。
勞則傷心而火動。
欲則傷腎而水虧。
以參、芍補脾為君。
熟地、歸身滋腎為臣。
黃柏、知母、麥冬清心為佐。

山楂、陳皮行滯為使。
人乳、童便出入加減。
惟人參加至四五錢。
遇痛進之則愈。
或問諸痛。
與瘦黑人。

及陰虛火動。
參、耆在所當禁。
今用之顧效。
何取。
汪曰。
諸痛禁用參、耆者。

以暴病形實者言耳。
若年高氣血衰弱。
不用補法。
氣何由行。
痛何由止。
經曰。
壯者氣行則愈是也。


震按汪公之察病情。

講病因。
精細無比。
故參、耆、歸、地、麥冬、知、柏、乳、溺並非腹痛門所列之方。
而竟能奏效。
愚者遇某病。
即於某病門撿方以治。

一望迷津。
何嘗得濟。
況諸書所載方法。
此有彼無。
彼詳此略。
將恃何種為寶筏耶。


一婦人年近五十。

病腹痛。
初從右手指冷起。
漸上至頭。
頭如冷水澆灌而腹大痛。
則遍身大熱。
熱退則痛止。

或過食。
或不食。
皆痛。
每常或一年一發。
近來二三日一發。
遠不過六七日。

醫用四物加柴胡、香附。
不應。
更醫用四君、木香、檳榔。
亦不應。
又用二陳加紫蘇、豆蔻。
又用七氣湯等劑。

皆不應。
汪診脈皆微弱。
似有似無。
或一二至一止。
或三五至一止。
乃陽氣大虛也。

獨參五錢。
陳皮七分。
煎服十數帖而愈。
夫四肢者諸陽之末。
頭者諸陽之會。
經曰。

陽虛則惡寒。
又曰。
一勝則一負。
陽虛陰往乘之則惡寒。
陰虛陽往乘之則發熱。
今指稍逆冷。

上至於頭。
則陰勝陽負可知矣。
陽負則不能健運而痛大作。
痛作而復熱者。
物極則反也。
及其陰陽氣衰。

兩不相爭。
則熱歇痛亦息矣。
仲景曰。
血虛氣弱。
以人參補之。
故用獨參湯而數年之痛頓愈。


震按此條脈象。

較上條為易認。
然用參不用附。
豈以其大冷後發大熱。
宜補不宜溫耶。
學者亦當體會之。


一人面色蒼白。

年四十六。
素好酒色犬肉。
三月間。
因酒兼有房事。
遂病腹左痛甚。
後延腹右。

續延小腹。
以及滿腹皆痛。
日夜叫號。
足不能伸。
臥不能仰。
汗出食阻。

自用備急丸。
利二三行而隨止。
痛仍不減。
汪診其脈皆細快。
右脈頗大於左。
獨脾脈弦而且滑。

扶起診之。
右脈亦皆細數。
恐傷酒肉。
用二陳加芩、楂、曲糵進之。
不效。
再用小承氣湯。

仍不利。
蜜煎導之。
仍不利。
乃以大承氣湯。
利二三行。
痛減未除。

令其住藥。
只煎山楂湯飲之。
次日煩躁嘔惡。
渴飲涼水。
則覺惡止爽快。
詰朝診脈。

皆隱而不見。
四肢逆冷。
煩躁不寧。
時復汗出。
舉家驚愕。
疑是房後陰證。

擬進附子理中湯。
汪曰。
此治內寒逆冷也。
活人書云。
四逆無脈。
當察證之寒熱。

今觀所患。
多屬於熱。
況昨日脈皆細數。
面色近赤。
又兼酒後而病。
六脈雖絕。

蓋由壯火食氣也。
四肢者。
諸陽之末。
氣被壯火所食。
不能營於四肢。
故脈絕而逆冷也。

此類傷暑之證。
正合仲景所謂熱厥者多。
寒厥者少。
急用大承氣湯下之之例。
向雖下以大承氣。
其熱尚未盡。

難以四逆湯證與比。
今用附子熱藥。
寧不助火添病耶。
如不得已。
可用通脈四逆湯。
尚庶幾焉。

以其內有童便豬膽汁監製附毒。
不得以肆其虐也。
連進二服。
脈仍不應。
逆冷不回。
渴飲煩躁。

小便不通。
糞溏反頻。
腹或時痛。
更進人參白虎湯二帖。
躁渴如舊。
更用參、術各三錢。

茯苓、麥冬、車前各一錢。
五味、當歸各五分。
煎一帖。
脈漸見如蛛絲。
汪曰。
有生意矣。

仲景論脈絕。
服藥微續者生。
脈暴出者死是也。
左手足亦略近和。
不致冰人。
右足手逆冷如舊。

但口尚渴。
便尚溏。
一日夜約十餘度。
小便不通。
汪曰。
渴而小便不利者。

當利其小便。
遂以天水散冷水調服。
三四劑不應。
再以四苓散加車前、山梔。
煎服二帖。
小便頗通。

但去大便而小便亦去。
不得獨利。
汪曰。
小便未利。
煩渴未除。
盡由內熱耗其津液也。

大便尚溏者。
亦由內熱損其陽氣。
陽氣不固而然也。
遂用參、術各三錢。
茯苓一錢五分。
白芍、車前、門冬各一錢。

山梔七分。
五味五分。
連進數服。
至第九日。
逆冷回。
脈復見。
諸證稍減。
漸向安。


震按此證反覆甚多。

所用之方。
又皆重劑。
然寒熱互用。
而卒能以補收功者。
因其身不熱。
神不昏。

與傷寒溫疫有別。
故可從容挽救也。
大抵腹痛由於停食。
而房後元氣必虛。
連下之則虛極。
故逆冷脈絕。

通脈四逆湯非誤。
白虎湯殊誤。
賴有人參。
設不用人參。
此證早難活也。


王中陽治一燕人。

久患冷氣滿腹。
上攻下注。
大痛不堪。
痛陣擁上。
即吐冷涎而止。
一日一作。

飲食不進。
遂成骨立。
屢用溫補不效。
王診之。
六脈弦長勁急。
兩畔別有細脈。

沸然而作。
狀如爛綿。
曰。
此必胸膈有臭痰在內。
病者曰然。
眾醫皆作冷氣。

因補治下元。
日久無效。
自覺胸中痞悶。
今聞此說。
令我大快。
遂投滾痰丸。

臨睡服之。
夜半。
吐黑綠冷涎敗水無數。
再服七十丸。
其病如脫。
以六君子調理而愈。


震按王隱君治病。

不曰痰。
即曰火。
可作戴人之法嗣。
但腹痛因痰誠有之。
此種脈象。
更要留心。


薛立齋治太守朱陽山。

因怒。
腹痛作瀉。
或兩脅作脹。
或胸乳作痛。
或寒熱往來。
或小便不利。

飲食不入。
嘔吐痰涎。
神思不清。
此肝木乘脾土。
用小柴胡加山梔、炮薑、茯苓、陳皮。
合左金。
一劑即愈。


震按立齋治腹痛。

凡兼胸脅作脹。
嘔吐不食。
或吞酸噯腐。
或手足厥冷。
皆謂肝木乘脾。
多用補中益氣及六君子。

間有吞左金丸者。
或香砂六君子加木香、炮薑、吳茱。
其載脈皆曰弦緊。
弦長。
或弦洪。
弦數。
何均用參、術。
不可易轍耶。


孫東宿治吳勉齋。

年近五十。
有腹痛疾。
或作或止。
性極急。
多躁多怒。
今痛在當臍。

不間晝夜。
市裡醫者為下之。
已五日。
大便雖瀉。
痛則尤甚。
飲食不進。

手足清冷。
形神俱倦。
脈僅四至。
重按則伏而有力。
此由攻克太過。
寒涼傷脾。

脾虛則中氣不運。
積反凝滯。
以故大便雖瀉。
而積不行。
痛終不減也。
治當建立中氣為主。

中氣一回。
痛當立止。
先與王海藏五神丸二錢。
滾水送下。
以止其痛。
此丸補接元氣。

安和五臟。
升降陰陽。
極有神應。
故名五神。
再用小建中湯。
調肝養脾。

蓋臍下乃肝經部位。
惟此湯乃對證劑也。
但以桂心換桂枝。
加香附。
服後痛止。
次日進粥太頻。

且食鴨汁。
撼動余積。
腹又作痛。
且加脹滿。
面有浮氣。
裡急後重。

與四平丸而漸定。
外以二陳加香附、砂仁、蒼朮、山楂。
腹中始覺寬快。
三日無恙。
又縱恣口腹。
大啖過飽。

腹中大痛。
欲吐之則食已下鬲。
欲瀉之則食未入腸。
自喊叫云。
可取木香檳榔丸、大承氣湯。
急與我下之。

雖死無撼。
孫曰。
據痛雖甚。
腹則不堅。
顧今日適屆冬節。
禮曰。

先王於至日閉關。
安靜以養微陽。
安敢以大寒峻劑而汨天和乎。
設不得已。
只須桕樹東行根上白皮。
長流水煎飲之。

果瀉三五行。
痛減大半。
再與小建中湯和之。
痛又旋減。
惟臍下尚不脫然。
常常以熱手重熨之。

大便欲行。
及至廁厠則又不解。
知其血少而氣不調。
用熟地三錢。
白芍一錢。
杏仁二錢。

烏藥一錢。
木香五分。
煎服。
下黑糞甚多。
十年腹痛沉疴。
從此再不復萌。


東宿曰。

一染匠婦。
腹痛兩月矣。
或以為寒為熱。
為氣為虛。
為食積為蟲。
愈醫愈痛。

一醫與大膏藥一個。
滿腹貼之。
痛益劇。
乃揭去膏藥。
即黏牢不可起。
火熨油調。

百計不能脫分寸。
如生在肉上相類。
無可奈何。
買舟就診。
及抵岸而盡力攙扶。
不能動一步。

予往視之。
見其面色蒼黑。
手上皮膚燥若老松樹皮。
六脈皆洪數。
叩其不能舉步之由。
婦曰。

非力弱不能行。
乃左腳不可動。
動即痛應於心。
是以一步不能舉也。
予思色脈皆非死候。
胡治而益劇。

此必腸癰。
左腳莫能舉。
是其徵也。
與營衛返魂湯。
加金銀花為君。
酒水各半煎。

一帖痛稍減。
二帖下黑臭膿半桶。
腹上膏藥自脫。
由熱去而膏脫也。
痛遂全減。
調理而安。


震按前案用藥巧。
此案審病巧。
俱可啟迪後學。


繆仲淳曰。

包海亭夫人。
患腹痛。
連少腹上支心。
日夜靡間。
百藥不效。
予診其脈。

兩寸關俱伏。
獨兩尺實大。
按之愈甚。
詢知其起自暴怒。
風木鬱於地中。
投以川芎、（上）柴胡、（中）升麻。

（下）下咽。
噯氣數十聲。
痛立已。
已而作喘。
予知升之太驟也。
以四磨飲與之。
遂平。


震按風木鬱於地中。

宜用逍遙散。
去白朮。
加香附、鬱金。
為正治。
或參入川楝、半夏、橘紅、牡蠣等藥。
茲因兩尺實大。
按之愈甚。
故用三樣升提藥。
然已升之太驟而作喘。
四磨飲降得恰好。


喻嘉言治葉茂卿男。

出痘未大成漿。
其殼甚薄。
兩月後。
尚有著肉不脫者。
一夕腹痛。
大叫而絕。

喻取梨汁入溫湯灌之。
少蘇。
頃復痛絕。
灌之又蘇。
遂以黃芩二兩煎湯。
和梨汁與服。

痛止。
令制膏子藥頻服。
不聽。
其後忽腹大無倫。
一夕痛叫。
小腸突出臍外五寸。

交紐各二寸半。
如竹節壺頂狀。
陽物絞折。
長八九寸。
明亮如燈籠。
奇怪可畏。

喻以黃芩、阿膠二味。
日進十餘劑。
三日後。
始得小水。
五日後。
水道通利。

臍收陽縮而愈。
門人因詢其義。
答曰。
夫人一身之氣。
全關於肺。
肺清則氣行。

肺濁則氣壅。
肺主皮毛。
痘不成漿。
肺熱而津不行也。
殼著於肉。
名曰甲錯。

甲錯者多生肺癰。
癰者壅也。
豈非肺氣壅而然歟。
腹痛叫絕者。
壅之甚也。
壅甚則並水道亦閉。

是以其氣橫行於臍中。
而小腸且為突出。
至於外腎弛長。
尤其剩事矣。
吾以黃芩、阿膠清肺之熱。
潤肺之燥。

治其源也。
氣行而壅自通。
源清斯流清矣。
緣病已極中之極。
惟單味多用。
可以下行取效。

故藥止二味。
而奏功甚捷耳。
試觀禽畜之類有肺者有水。
無肺者無尿。
故水道不利而成腫滿。
以清肺為急。

即此義通之。
後人以五苓五皮八正等方治水者。
總之未悟此旨。
至於車水放塘。
種種劫奪膀胱之劑。
則殺人之事矣。
尚可用歟。


周慎齋曰。

一人年二十餘。
房事不節。
因食酒店飲食。
遂火挾臍起。
上入胸膈。
腹內痛。

外皮抽進。
如有物閉住胸中。
用消導者有之。
用溫補者有之。
服藥愈多而病愈凶。
自分以為必死。

予診之。
思相火自下衝上。
直至於頭面。
今火起於臍。
至胸而止。
乃因色欲過度。

真陽不足。
丹田有寒也。
作痛者脾虛有寒。
土無火生也。
用烏藥二錢。
以製附子一枚。

每用附子三分。
水煎服。
蓋附子扶陽。
烏藥破滯。
只此一味煎湯極清。
清則下行甚速。
故五日見效。
服附子百枚而痛自愈。


震按喻公以黃芩阿膠。

日進十餘劑。
周公以烏藥製附子。
每次用三分。
皆五日見效。
可稱絕對。
然服附子至百枚。
以每次用三分計之。
功程毋乃太遠乎。



<h2>腰痛</h2>
東垣治一人。

露宿寒濕之地。
腰痛不能轉側。
脅搐急。
作痛月餘。
腰痛論云。
皆足太陽、足少陰。

血絡有凝血作痛。
間有一二證屬少陽膽經。
外絡脈病。
皆去血絡之凝。
乃愈。
經云。

冬三月禁針。
只宜服藥通其經絡。
破血絡中敗血。
以漢防己、防風各三分。
炒曲、獨活各五分。
川芎、柴胡、肉桂、當歸、炙草、蒼朮各一錢。
羌活一錢五分。
桃仁五粒。
酒煎服愈。


震按此條雖云去血絡中瘀血。
其實溫寒勝濕之藥為多。
治其得病之因也。


丹溪治徐質夫。

年六十餘。
因墜馬。
腰疼不可轉側。
六脈散大。
重取則弦小而長。
稍堅。

朱以為惡血雖有。
未可驅逐。
且以補接為先。
遂令煎蘇木、人參、黃耆、芎、歸、陳皮、甘草。
服至半月後。
散大漸斂。
食亦進。
遂與熟大黃湯調下自然銅等藥。
一月而安。


震按跌傷有瘀。

似宜先逐瘀而後補。
丹溪則以年之老。
脈之散大。
反先補而後逐瘀。
是其學問之高也。
昧者必以為補住惡血。

懼不敢補。
則盡力逐之。
瘀終不去而變端起矣。
損傷且然。
況內病乎。
觀此案及治葉先生痢疾案。

而知補住邪氣。
補住惡血之為謬談也。
大抵元氣果虛。
則補藥惟元氣受之。
而或邪或瘀。
不相干涉。

若元氣不虛。
則補藥為邪助長。
為瘀增痛。
誠非所宜。
要在能辨其虛與不虛耳。


劉立之治一婦人。

患腰痛已歷年。
諸藥不效。
劉診之曰。
病雖危殆。
然一夕可安。
主人訝焉。

乃請其藥。
答曰。
不須藥。
但用鉛粉二三十兩。
壯士五人。
大鈴五七枚足矣。

於是主家悉備。
劉命撤去床帳幔。
移置屋中。
以米飲和鉛粉置病婦腰周迴。
令其舒臥。
壯士一人。

搖鈴繞床急走。
使其聲不絕。
人倦即易之。
至夜半後。
其婦稍能自起立。
既而腰痛頓釋。

舉家拜云。
師、神醫也。
願聞其意。
劉云。
此病因服水銀所致。
水銀客腰窌間。

不能出。
故疼不已。
今用鉛粉。
粉乃水銀所化。
為金之母。
取金音以母呼子。
母子合德。
出投粉中。
則病愈矣。


震按此法異想天開。
較之葛可久浴以銀湯。
坐以川椒者。
各臻神化。
並絕躋攀。


李士材曰。

徽州太學方魯儒。
精神困倦。
腰膝異痛不可忍。
皆曰腎主腰膝而用桂、附。
綿延兩月。
愈覺四肢痿軟。

腰膝寒冷。
遂恣服熱藥。
了無疑懼。
比予視之。
脈伏於下。
極重按之。

振指有力。
因思陽證似陰。
乃火熱過極。
反兼勝己之化。
小便當赤。
必畏沸湯。

詢之果然。
乃以黃柏三錢。
龍膽草二錢。
芩、連、梔子各一錢五分。
加生薑七片為嚮導。
乘熱頓飲。

移時便覺腰間暢快。
三劑而痛若失矣。
用人參固本丸。
日服二兩。
一月而痊安。


震按此與景岳治董翁腰痛相同。
但張案則脈洪滑而小水不通。
故用大分清飲倍加黃柏、膽草。
小水通而腰痛頓止。


祝茹穹治張修甫。

腰痛重墜。
如負千金。
惟行房時不見重。
服補腎等丸總不效。
祝曰。
腰者腎之府。

腎氣虛。
斯病腰。
然何以行房時不見重。
必瘀血滯之也。
故行房時腎搖而血行。
行即不瘀。

遂不見其重也。
以黃柏、知母、烏藥、青皮、桃仁、紅花、蘇木、穿山甲、木通各一錢。
甘草五分。
薑、棗煎。
二劑而愈。


震按瘀血腰痛。

古人原有治法。
而想到行房時腎搖血即不瘀。
豈非明哲乎。
然行瘀多用肉桂。
此反用知、柏者。
豈於脈中見相火之強耶。


孫東宿曰。

吳東星冒暑應試。
落第而怏怏。
因成瘧。
自中秋延至十月。
瘧雖止而腰痛甚。
且白濁咳嗽。

肌肉大削。
藥劑亂投。
如大羌活湯、地黃湯、及連、柏、桂、附、參、茸等皆用過。
痛劇欲死。
叫撼四鄰。
予脈之。

左弦細。
右滑大。
俱六至。
口渴眼赤。
予知其昔患楊梅瘡。
餘毒尚伏經絡。

適因瘧後。
氣血不足。
舊毒感動。
故痛而暴也。
以歸、芍、甘草、牛膝、苡仁、木通、白蘚皮、鉤藤。
用土茯苓四兩。

煎湯代水煎藥。
數服而痛止嗽緩。
乃以酒後犯房。
次日腰如束縛。
足面亦疼。
左眼赤。

小水短。
足底有火。
從兩胯直衝其上。
痛不可言。
予於方去木通、白蘚、土茯苓。
加石斛、紅花、生地、黃柏。

調理三日。
證無進退。
時值祁寒。
因大便燥結。
誤聽人用元明粉。
一日夜服至兩許。

便仍不行。
而腰痛愈猛。
兩足攣縮。
氣息奄奄。
面色青慘。
自覺危急。

診之。
六脈俱伏。
痛使然也。
予曰。
君證雖熱。
便雖燥。

但病不在腸胃。
而在經絡筋骨間。
徒瀉腸胃何益。
且閉藏之月。
誤瀉則陽氣虧乏。
來春無發生根本矣。

今四肢拘縮。
腰胯痛極者。
由天寒而經絡凝澀也。
寒主收斂。
法當溫散寒邪之標。
使痛定。

然後復治其本。
乃用桂心、杜仲、炙甘草、蒼朮、破故紙、五加皮。
連與二劑。
痛定而四肢柔和。
飲食始進。
予曰。

標病已去。
顧今嚴寒。
不可治本。
須俟春和。
為君拔去病根。
渠不信。

任他醫用滋陰降火。
久而無效。
至次年三月。
予乃以煨腎散進。
大瀉五六度。
四肢冰冷。

舉家大恐。
予曰。
病從此去矣。
改進理脾藥數帖。
神氣始轉。
腰胯柔和。

可下床舉步矣。
蓋此係楊梅瘡餘毒伏於經絡。
豈補劑所能去哉。
予故先為疏通濕熱。
方用補劑收功也。
後仍以威靈仙末子二錢。

入豬腰子內煨熟食之。
又瀉一二度。
病根盡拔。
改用熟地、歸、芍、苡仁、牛膝、黃柏、丹參、龜板。
調理全安。


震按此案病情反覆。

孫公能隨其病機曲折以赴之。
就所錄者已有七次。
治法惟始終匯載。
方知其中間有效有不效。
而終底於效。
乃可垂為模範。

苟逸其半而存其半。
則不知來路之淵源。
未明結局之成敗。
何以評隲其是非乎。
因不禁慨然於臨證指南矣。


喻嘉言治張令施之弟。

傷寒壞證。
兩腰僂廢。
臥床徹夜痛叫。
百治不效。
喻診其脈亦平順。
痛則比前大減。

乃曰。
病非死證。
但恐成廢人矣。
此證之可以轉移處。
全在痛如刀刺。
尚有邪正互爭之象。

若全然不痛。
則邪正混為一家。
相安於無事矣。
今痛覺大減。
實有可憂。
因諦思病情。

必由熱邪深入兩腰。
血脈久閉。
不能復出。
止有攻散一法。
而邪入既久。
正氣全虛。

攻之必不應。
乃以桃仁承氣湯。
多加肉桂、附子。
二大劑與服。
服後即能強起。
再為丸服。

至旬余全安。
此仿仲景治結胸證附子瀉心湯法。
結胸者在上之證。
氣多。
故附子與大黃同用以瀉心。
腰僂者在下之症。
血多。
故合桃仁肉桂以散腰間之血結也。
後用此法治江生。
二劑而愈。


震按此人無火象見。

故可多加桂、附。
若不受熱藥則奈何。
試為西昌廣其義。
如大黃䗪蟲丸、復元活血湯。
或可為桂、附分途之法乎。
再如黎峒丸、山羊血、石羊膽。
與針砭法。
皆可一致思也。



<h2>背痛</h2>
汪石山治一人。

年逾三十。
季夏日午行房。
多汗。
晚浴又近女色。
因患白濁。
醫用胃苓湯。

加右眼作痛。
用四物湯入三黃服之。
睡醒口愈加苦。
又加左膝腫痛。
仲冬不藥。
濁止。

漸次延至背痛。
不能轉側。
日輕夜重。
嚏則如繩索撮腰脅。
痛楚不堪。
呵氣亦應背痛。

時或夢遺。
次年正月。
汪診之。
脈皆緩弱無力。
脾虛可知。
左脈滑者。

血熱也。
遂以參、耆各二錢。
苓、朮、歸身、麥冬各一錢。
牛膝、神麯、陳皮、黃柏各七分。
甘草、五味各八分。
煎服三十餘帖。
仍以龜板、參、耆、黃柏各二兩。
熟地、萸肉、枸杞、杜仲、歸、茯、牛膝各一兩丸服。
尋愈。


盧不遠治浦江張二如。

病脊膂痛。
難於起拜。
形傴僂。
楚甚。
盧診之。
謂曰。

此房後風入髓中。
骨氣不精。
故屈伸不利。
用龜鹿四仙膠。
服三月以填骨髓。
佐透冰丹二十粒。
以祛腎風。
遂全愈。


祝茹穹治一人。

患心重如千斤下墜。
背彎不能直。
每發時疼痛難忍。
眼珠直出。
舌俱咬啐。
無藥可療。

祝曰。
此必打銅錫生理。
終日用力。
傷於飢飽。
間以欲事。
或因偷情為人所驚。

精不得泄。
用槌則彎背。
驚則心血走。
不泄則腎氣逆。
以氣裹血。
滲留胞絡。

遂成茲證。
究之。
果打銅匠也。
乃以麻黃、羌活各一錢。
茯神、香附、歸尾、赤芍各八分。
甘草四分。

兩劑發汗而心輕。
再以熟大黃三錢。
赤芍、檳榔、枳實、黃柏、黃芩各一錢。
兩劑便通而背直。
服八味地黃丸一料。
而用力生理如常時矣。


震按汪案養陰益氣。

盧案補精搜風。
祝案汗下以通經。
溫納以固腎。
俱真實學問。
非膚淺伎倆。
尚有未備者。

背屬太陽。
若暴痛則審其脈浮緊為傷寒。
脈沉緩為寒濕。
麻黃湯、羌活勝濕湯。
可酌用也。
脊系督脈。

若久痛。
則審其熱而痛為陰虛。
冷而痛為陽虛。
麋茸六味、鹿茸八味。
可分用也。
若肩背痛則兼肺經。

腰背痛則兼腎經。
又當各求其因而治之。
更有胸與背互換作痛。
項與背牽連作痛。
背痛徹心。
心痛徹背。
散在諸書。
均宜博覽。



<h2>脅痛</h2>
張戴人治一人病危篤。

自述曰。
我別無病。
三年前。
隆暑時出村野。
有以煮酒饋予者。
冷飲數升。

便覺左脅下悶。
漸作痛。
結硬如石。
至今不散。
針灸摩藥。
殊無寸效。

張診之。
兩手俱沉實而有力。
先以獨聖散吐之。
一湧二三升。
氣味如酒。
其痛即止。

後服和脾安胃之劑而愈。
震按脅下結硬如石。
的系積塊。
若宗養正積自除之說。
而用參、術。
何異助紂為虐。

幸遇戴人。
以湧法起其沉疴。
亦賴脈之沉實有力耳。
因知善於切脈。
則如禮樂與干戈。
俱能戡亂致治也。


虞天民治一人。

年四十餘。
因騎馬跌撲。
次年左脅脹痛。
醫與小柴胡湯加青皮、龍膽草等藥。
不效。
診其脈。

左手寸尺皆弦數而澀。
關脈芤而急數。
右三部惟數而虛。
虞曰。
明是死血證。
用抵當丸一劑。
下黑血二升許。
後以四物湯加減。
調理而安。


震按橘泉翁治一老八十餘。

左脅大痛。
腫起如覆杯。
手不可近。
謂有瘀血在脾中。
而立齋治一人右脅脹痛。
喜用手按。

謂是肝木克脾土。
而脾土不能生肺金。
若內有瘀血。
雖單衣亦不敢著肉。
此可以樹辨證之洪範矣。
又李士材治李明奇。

素雄壯。
忽左脅痛。
手不可近。
用左金丸、瀉肝湯。
至月餘。
痛處漸大。

右脅亦痛。
不能行動。
神氣如癡。
惚惚若有所失。
面色黃。
兩關脈促。

謂其蓄血已深。
非快劑不下。
用桃仁承氣湯。
一服不動。
再加乾漆、生大黃五錢。
下血塊十餘枚。

遂痛止神清。
惟見困倦。
先與獨參湯。
再用八珍湯調理。
三月而康。
此與橘泉之用承氣加歸、芍、柴胡、黃柏、黃連者。
微有不同。
但連、柏苦寒。
何以瘀血亦下也。


薛立齋治一婦人。

飲食後因怒患瘧。
嘔吐。
用藿香正氣散。
二劑而愈。
後復怒。
吐痰甚多。

狂言熱熾。
胸脅脹痛。
手按少止。
脈洪大無倫。
按之微細。
此屬肝脾二經血虛。

以加味逍遙散加熟地、川芎。
二劑脈證頓退。
再用十全大補而安。
此證若用疏通之劑。
是犯虛虛之戒矣。


震按薛翁自己之註釋。
及後金壇之垂戒。
學者所當切記。


石山治一人。

客維揚。
病脅痛。
醫以為虛。
用人參羊肉補之。
其痛愈甚。
一醫投龍薈丸。

痛減。
汪診脈弦濡而弱。
曰。
脾胃為痛所傷。
尚未復。
遂以橘皮枳朮丸加黃連、當歸。

服之而安。
越五年。
腹脅復痛。
彼思頗類前病。
欲服龍薈丸未決。
汪診之。

脈皆濡弱而緩。
曰。
前病屬實。
今病屬虛。
非前藥可治也。
以人參為君。

芎、歸、芍藥為臣。
香附、陳皮為佐。
甘草、山梔為使。
煎服十餘帖。
痛止食進。


震按此人之脈。

先後皆濡弱。
惟弦與緩不同。
而先用清。
後用補者。
豈以弦為肝火。
緩屬脾虛耶。

然弦而濡弱。
亦宜補不宜清矣。
觀立齋治馬庠生之母。
左胛連脅作痛。
其脈右關弦長。
按之軟弱。

左關弦洪。
按之澀滯。
薛曰。
鬱怒傷肝脾。
六君加芎、歸而愈。
則弦脈又不得盡責之肝火也。


王金壇曰。

雲中秦文山。
掌教平湖。
每患脅痛。
遇勞忍餓則發。
以書介家兄來求方。
予以參、耆、朮、地黃、芎、歸、萸肉、棗仁、牛膝、木瓜、石斛、苡仁、柏子仁、桃仁之屬。

令常服之。
後來謝云。
自服藥後。
積久之疾。
一朝而愈。
不復發矣。

聞魏昆溟吏部。
亦以勞餓得脅痛。
無大病也。
而醫者投以枳殼、青皮破氣之藥。
痛愈甚。
不數日而殞。
予故著之以為世戒。


一人六月途行。

受熱。
過勞。
性又躁暴。
忽左脅痛。
皮膚上一片紅如碗大。
發水泡瘡三五點。

脈七至而弦。
夜重於晝。
醫作肝經鬱火治之。
以黃連、青皮、香附、川芎、柴胡之類。
進一服。
其夜痛極。

且憎熱。
次早視之。
皮膚上紅大如盤。
水泡瘡又加至三十餘粒。
醫教以水調白礬末敷。
仍於前藥加青黛、龍膽草進之。

夜痛益甚。
脅中如鉤摘之狀。
次早視之。
紅及半身矣。
水泡又增至百數。
乃求王古潭。

為訂一方。
以大栝蔞一枚。
重一二兩者。
連皮搗爛。
加粉草二錢。
紅花五分。

進藥少頃。
即得睡。
比覺已不痛矣。
蓋痛勢已急。
而時醫執尋常瀉肝正治之劑。
又多苦寒。

愈添其燥。
故病轉增劇。
水泡瘡發於外者。
肝鬱既久。
不得發越。
乃侮所不勝。

故皮腠為之潰也。
栝蔞味甘寒。
經云。
泄其肝者緩其中。
且其為物。
柔而滑潤。

於郁不逆。
甘緩潤下。
又如油之洗物。
未嘗不潔。
此其所以奏效之捷也歟。


震按金壇之妙解。

從儒理中流露出來。
俗人初見此方。
毫不解其何意也。
但此方適合此證耳。
後之學者。
勿遽執為錦囊秘策。


孫東宿治李悅齋夫人。

胸脅大腹作痛。
譫語如狂。
寅卯辰三時少輕。
午後及夜。
痛劇咬人。
晝夜不睡。

飲食不進者十八日。
究其故。
原有痰火與頭疼牙疼之疾。
又因經行三日後。
頭疼發寒熱。
醫以瘧治。

因大惡熱。
三四人交扇之。
而兩手浸冷水中。
口噙水而不咽。
鼻有微衄。
又常自悲自哭。

目以多哭而腫。
小水直下不固。
喉梗梗吞藥不下。
脈則左弦數。
右關洪滑。
孫曰。

此熱入血室證也。
誤服剛燥之劑而動痰火。
以致標本交作。
諸人猶謂熱入血室。
惟夜間譫語如見鬼。
何至胸脅疼劇咬人耶。

孫曰。
仲景云。
經水適來適止得疾。
皆作熱入血室治。
痛極咬人者。
乃胃虛蟲行求食而不得。

故喉中梗梗然也。
即以小柴胡加桃仁、丹皮。
而譫語減。
次日以安蛔湯與服。
而疼止食進。


震按痛極咬人。

合以喉中梗梗。
認為蛔飢求食。
亦屬偶然應驗。
若欲據以辨證。
恐不足憑。



<h2>膝痛</h2>
徐可豫治吳興沈中剛內子。

膝腫痛。
右先劇。
以熱熨則攻左。
熨左攻右。
俱熨則雷鳴上胸。
已而背悉若受萬棰者。

獨元首弗及。
發則面黛色。
脈罔辨。
昏作旦輟。
日尫弱甚。
醫望色輒卻。

謂勿救。
徐視脈竟。
曰。
是濕淫所中。
繼復驚傷膽。
疾雖劇。

可治。
即令以帛纏胸。
少間。
探咽喉間。
湧青白涎沫幾鬥許。
湧定。

徐曰。
今茲疾發。
至腹則弗上面。
面弗青矣。
至昏膝痛。
仍加熨。

鳴果弗及胸止。
三鼓已定。
皆如徐言。
越三昏。
不復作。
遂痊。


震按濕則生痰。

驚則痰阻。
古有驚痰沃膽之說。
所以面青也。
痰隨氣動。
所以升降作痛也。
一吐而愈。
是得戴人心法者。



<h2>鶴膝風</h2>
州守張天澤。

左膝腫痛。
胸膈痞滿。
飲食少思。
時作嘔。
頭眩痰壅。
日晡殊倦。

用蔥熨法。
及六君加炮姜。
諸證頓退。
飲食稍進。
用補中益氣加蔓荊子。
頭目清爽。
肢體康健。
間與大防風湯十餘劑。
補中益氣三十餘劑。
而消。


一婦人發熱口乾。

月經不調。
半載後。
肢體倦怠。
二膝腫痛。
作足三陰血虛火燥治之。
用六味地黃丸。

兩月餘。
形體漸健。
飲食漸進。
膝腫漸消。
半載而痊。


震按此是立齋醫案。

雖僅二條。
而治法大備。
蓋鶴膝風乃足三陰經虧損。
寒濕乘虛而入。
故所用四方。
是要藥。

若欲作膿。
或潰後。
又宜十全大補湯。
若兼頭暈吐痰。
小便頻數。
須佐以八味丸。

皆要法也。
惟初起時。
以蔥熨。
或雷火針使其內消為妙。
又預防法。
用艾絨縫入護膝。
將大紅絹作裡面。
著肉縛之。
晝夜不脫。
可免此病。



<h2>腳氣</h2>
東垣治一朝貴。

年近四十。
身體充肥。
腳氣始發。
頭面渾身支節微腫。
皆赤色。
足脛赤腫。

痛不可忍。
手近皮膚。
其痛轉甚。
起而復臥。
臥而復起。
日夕苦楚。

春間李為治之。
其人以北土高寒。
故多飲酒。
積久傷脾。
不能運化。
飲食下流之所致。

投以當歸拈痛湯一兩二錢。
其痛減半。
再服。
腫悉除。
只有右手指末微赤腫。
以三稜針刺指爪甲端。

多出黑血。
赤腫全去。
數日後。
因食濕面。
肢體覺痛。
再以枳實五分。

大黃酒煨三錢。
當歸一錢。
羌活一錢五分。
名曰枳實大黃湯。
利兩行而痛止。
夫腳氣水濕之為也。

面滋其濕。
血壅而不行。
故肢節煩痛。
經云。
風能勝濕。
羌活辛溫。

透關節去濕。
故以為主。
血留而不行則痛。
當歸之辛溫。
散壅止痛。
枳實之苦寒。

治痞消食。
故以為臣。
大黃苦寒。
以導面之濕熱。
並治諸老血留結。
取其峻快。
故以為使也。


張戴人治毗陵馬姓。

患腎臟風。
忽一足發腫如瓠。
自腰以下。
鉅細通為一律。
痛不可忍。
欲轉側。

兩人扶之方可動。
或欲以鈹刀決之。
張曰。
此腎臟風攻註腳膝也。
乃以甘遂一兩。
木鱉子二個。

一雄一雌為末。
獖豬腰子二個。
批開。
藥末一錢糝勻。
濕紙裹數重。
慢火煨熟。

五更初細嚼。
米飲下。
積水多則利多。
少則利少也。
宜軟飲將息。
若病患一腳。

切看左右。
如左腳。
用左邊腰子。
右腳。
用右邊腰子。
藥末只一錢。

辰巳間。
下膿水如水晶者數升。
即時痛止。
再以赤烏散塗貼其膝。
方愈。


項彥章治史僉憲足病。

發則兩足如柱。
潰黃水。
逾月乃已。
已輒發。
六脈沉緩。
沉為里有濕。

緩為厥為風。
此風濕毒。
俗名濕腳氣是也。
以神芎丸、舟車神佑丸。
大下濁水而愈。


震按此二條。
即北方治法也。


趙良仁云。

予至吳中。
有徐孟達患兩足酸重。
不任行動。
發則腫痛。
一日於不發時診脈。
三部皆大。

搏手如蔥管無力。
身半以上則肥盛。
蓋其膏粱妾御。
嗜欲無窮。
精血不足。
濕熱太盛。

因用益精血於其下。
清濕熱於其上。
二方與之。
或言腳氣無補法。
故不肯服。
三月後痛作。

一醫用南方法。
治不效。
一醫用北法瀉之。
即死於溺器上。
籲。
業岐黃者。
虛實之辨。
蓋可以忽乎哉。


丹溪治一婦足腫。
用生地、黃柏、蒼朮、南星、紅花、牛膝、龍膽草、川芎。
治之而愈。


立齋治一婦人。

腳患筋攣骨痛。
諸藥不應。
脈緊。
用大防風湯。
二劑頓退。
又二劑而安。


江應宿曰。

予友人佘近峰賈秣陵。
年五十餘。
患腳痛。
臥不能起。
年餘。
脛與腿肉俱消。

邑醫徐古塘。
昔患痹疾治愈。
求其成方。
初用當歸拈痛湯。
二服效。
次用十全大補湯。

加枸杞子、防己、牛膝、萆薢。
朝用六味地黃丸。
加虎脛骨、牛膝、川萆薢、鹿角膠。
服三年。
雙鑠如初。
徐云。
久久服之。
自獲大益。
幸勿責效於旦夕。
信然。


震按腳氣之病。

近來罕見。
或有足脛赤腫。
痛不可忍者。
即俗所謂流火也。
或有手足互換而痛。
肢節微腫。

或熱或赤色者。
即書所謂行痹也。
治法不外去濕清熱涼血。
亦有用朮、附、桂枝者。
要在辨其虛實。
及濕熱寒濕之分耳。

戴人項公之治法。
殊可不必。
若東垣案。
全似周痹治法。
拈痛湯分消其濕熱也。
枳實大黃湯。

驅逐其濕熱也。
若朱案亦痹證治法。
薛案江案用補。
稍覺不同。
外有柳柳州所纂乾腳氣。
左脅有塊。

大如石。
痞絕且死。
以杉木節、橘葉、檳榔、童便煎。
利之而愈。
蔡元長忽如有蟲自足心行至腰間。
即暈絕。

灸風市穴而愈。
及楊梅仁治童貫。
捶田螺敷兩股治董守約。
今僅存其說。
未有合其證而可以試用者。
故不詳錄。


孫東宿曰。

一貧士兩足不酸不痛。
每行動。
絕不聽其所用。
或扭於左而又墜於右。
或扭於右而又墜於左。
之字而行。

不能一步正走。
此亦目之希覯。
書所未載。
予臆度之。
由筋軟不能束骨所致。
故行動則偏斜扭墜也。

夫筋者。
肝之所主。
肝屬木。
木縱不收。
宜益金以制之。
用人參、黃耆、白芍以補肺金。

苡仁、虎骨、龜板、杜仲以壯筋骨。
加鐵華粉以專制肝木。
煉蜜丸。
早晚服之。
竟愈。


震按此非腳氣。
而附於此者。
從其類以便覽也。


〔附〕張季明曰。

一士人得腳弱病。
百藥不效。
予令其用杉木為桶。
濯足。
又令排樟腦於兩股間。
以腳繃系定。
月餘而安健如初。


江篁南治一少年。

夏月因以冷水浸兩足跟。
又坐濕地。
患足跟腫痛。
不能移步。
致臥數月。
乃教以乾土圾一塊。

挖一凹如足跟大。
炭火燒紅。
去火。
用醋一碗沃之。
任其滲干。
即以足跟臨土圾。

初略懸高熏之。
漸漸近之。
其下體骨節。
皆酸快不可言。
且有微汗。
連換土磚。
熏三四日而愈。


予西席鍾滄柱先生。

少年得腳弱病。
酸楚無力。
兼小便艱難。
欲便必久立始通。
服大補肝腎藥不應。
乃求治於何嗣宗先生。

用六味地黃丸加黃牛腿骨髓一具而愈。
因悟前之治病者。
道在邇而求諸遠也。
何系江南大名家。
當時佳案必多。
惜餘生也晚。
不獲親炙其風徽。
無從抄錄。



<h2>腳上諸證</h2>
薛立齋治閣老靳介庵。

腳指縫作癢出水。
腫焮腳面。
敷止癢之藥不應。
服除濕之藥益甚。
薛診之曰。
陰虛濕熱下注也。
用六味地黃補中益氣而愈。


一儒者腳心發熱作癢。

搔掏。
滾水浸。
潰而出水。
肌體骨立。
作喝吐痰。
用益氣湯六味丸年餘。
元氣復而諸證愈。


一儒者腳踝腫硬色白。

兩月餘矣。
用大防風湯。
及十全大補兼服。
而消。
後場屋不利。
飲食勞倦。

證復作。
盜汗內熱。
飲食不化。
便滑肌瘦。
復加頭暈。
或頭痛痰湧。
此腎不納氣。
用八味丸、益氣湯。
百餘劑而安。


孫東宿曰。

一人生楊梅瘡後。
偶遭一跌。
環跳脫出。
不能復入窠臼。
疼痛殊甚。
兩足因長短不齊。

予思不能復入窠臼者。
以瘀血流入窠臼。
佔滿故竅。
致骨不得復入也。
今但消去瘀血。
必以行氣活血之劑為主。

以下行嚮導之劑佐之。
庶可復原。
用陳年窖中磚瓦洗淨煅過四兩。
生地、杜牛膝、骨碎補、丹參、赤芍各一兩五錢。
自然銅三兩。
蒲黃、車前子、蘇木各一兩。

鹿角二兩。
元明粉五錢。
各為末。
以茅草根一斤。
紅花四兩煎膏。
拌曬前藥。
再以蜜丸服之。
得效。


震按薛氏立方平正。
孫公用藥靈巧。
均堪師法。
但磚瓦宜用尿坑中者。
不宜糞窖中者。


施笠澤治少司成張侗初。

患足脛痛三年矣。
診之。
脈沉細而澀。
曰。
此下焦元氣不足。
不能榮養筋骨。

當用滋補舒筋之劑。
服後微效。
因勞旋作。
再診之。
脈兼浮數。
元氣愈耗矣。

為制人參膏及河車天乙丸。
間服。
元氣漸壯。
獨兩脛作楚不能忍。
因制萬靈膏去樟腦。
加韶粉、蘇合、麝香。

以軟帛緊繫兩脛。
仍令飲甘草湯。
不頃刻而痛若失。
此膏良驗。
方載本草綱目。
後用黃耆建中湯加參、歸。
調理全安。


震按此條與前案。
俱以方之不同而選之。



<h2>面病</h2>
羅謙甫治楊郎中之內。

年五十餘。
體肥盛。
春患頭目昏悶。
面赤熱。
多服清上藥。
不效。

羅診其脈洪大而有力。
內經云。
面熱者。
足陽明病。
脈經云。
陽明經氣盛有餘。

則身以前皆熱。
況其人素膏粱。
積熱於胃。
陽明多血多氣。
本實則風熱上行。
諸陽皆會於頭。

故面熱之病生矣。
先以調胃承氣湯七錢。
黃連二錢。
犀角一錢。
疏利三兩行。
撤其本熱。

次以升麻加黃連湯。
去經絡中風熱上行。
則標本之病俱退矣。
方以升麻、葛根各一錢。
白芷七分。
甘草、炙白芍各五分。

連、芩酒製各四分。
川芎、生犀末各三分。
荊芥穗、薄荷葉各二分。
水半盞。
先浸川芎、荊芥穗、薄荷。
另以水二盞半煎至一盞半。

入先浸三味同煎。
至一盞。
食後溫服。
日三服。
忌濕面五辛之物。


真定府維摩院僧。

年六十餘。
體瘠弱。
初冬。
頭面不耐寒。
氣弱不敢當風行。
諸法不效。

羅診其脈。
弦細而微。
且年高常食素茶果。
此陽明之經本虛。
脈經云。
氣不足。

則身以前皆寒慄。
又加誦經文損氣。
由此胃氣虛。
經絡之氣亦虛。
不能上達頭面。
故大惡風寒。

先以附子理中丸數服。
溫其中氣。
次以升麻湯加附子行其經絡。
方以升麻、葛根各一錢。
白芷、黃耆各七分。
炙甘草、草豆蔻仁、人參各五分。

黑附炮七分。
益智三分。
連須蔥白同煎。
數服良愈。
或曰。
升麻湯加黃連治面熱。

加附子治面寒。
有何依據。
答曰。
出自仲景。
蓋診楊氏脈陽明標本俱實。
宜先攻其里。

後瀉經絡中風熱。
故升麻湯加黃連。
以寒治熱也。
尼僧陽明標本俱虛寒。
宜先實其里。
次行經絡。
故升麻湯加附子。
以熱治寒也。
仲景群方之祖。
信哉。


震按此二條羅公自注甚明。
由其熟讀內經。
故能切實發揮。
下二條講面黑之理。
亦極有精義。


又治一婦三十餘歲。

憂思不已。
飲食失節。
脾胃有傷。
面色黧黑不澤。
環唇尤甚。
心懸如飢。

飢不欲食。
氣短而促。
羅曰。
人身心肺在上。
行營衛而光澤於外。
色宜顯而不藏。

腎肝在下。
養筋骨而強壯於內。
色當隱而不見。
又必賴脾胃在中。
傳化精微。
以灌四旁。

沖和而不息。
若其氣一傷。
則四臟失所。
今憂思不已。
脾胃氣結而不行。
飲食失節。

脾胃氣耗而不足。
故使陰氣上溢於陽中。
而黑色見於面。
又經云。
脾氣通於口。
其華在唇。

今水反侮土。
故黑色見於唇。
此陰陽相反。
病之逆也。
上古天真論云。
陽明脈衰於上。

面始焦。
可知陽明之氣不足。
乃用沖和順氣湯。
以葛根一錢五分。
升麻、防風各一錢。
白芷、黃耆各八分。

人參七分。
甘草四分。
白芍、蒼朮各三分。
以薑、棗煎。
已午前服。
取天氣上升之時。
使人之陰氣易達也。
數服而愈。
此陰出乘陽治法也。


有人因灸三里而滿面黑氣。

醫皆以為腎氣浮面。
危候也。
有人云。
腎經有濕氣上蒸於心。
心火得濕成煙氣。
形於面。

面屬心。
心腎之氣常相通。
如坎之外體即離。
離之外體即坎。
心腎未嘗相離也。
耳屬水。

其中虛。
則有離之象。
目屬火。
其中滿。
則有坎之象。
抑可見矣。
以去濕藥治之。
如五苓散、黃耆、防己之類皆可用。


〔附〕興國初有任氏。

色甚美。
聘進士王公甫。
謂甫不遂寸祿。
愁郁不樂。
面色漸黑。
自慚而歸母家求治。

一道人曰。
是可療也。
以女真散酒下二錢。
日兩服。
數日間面變微白。
一月如舊。
賂得其方。
乃黃丹、紫菀。
等分為末耳。


震按此因愁鬱而致面黑。
此方恐未必效。
又有觸受穢臭面色忽黑者。
宜焚沉、檀。
卻能著效。


餘杭人和倅。

將赴官。
因蒸降真木犀香。
自開甑而僕甑面上。
為熱氣所熏。
面即浮腫。
口眼皆為之閉。

更數醫不能治。
一醫云。
古無此證。
以意療之。
乃取僧寺久用炊布燒灰存性。
隨敷而消。

未半月愈。
蓋以炊布受湯上氣多。
反用以出湯毒。
猶以鹽水取鹽味耳。
此心法之巧也。


震按釜蓋氣水以治燒酒毒。
即同此義。



<h2>耳</h2>
張友夔壯歲。

常苦兩耳癢。
日一作。
遇其甚時。
殆不可耐。
挑剔無所不至。
而所患自若也。

常以堅竹三寸許截之。
拆為五六片。
細刮如洗帚狀。
極力撞入耳中。
皮破血出。
或多至一蜆殼而後止。

明日復然。
失血既多。
為之困悴。
適有河北醫士周敏道至。
詢之。
曰。

此腎臟風虛。
致浮毒上攻。
未易以常法治也。
宜買透冰丹服之。
勿飲酒。
啖濕面蔬菜雞豬之屬。

能盡一月為佳。
夔用其戒。
數日癢止。
而食忌不能久。
既而復作。
乃著意痛斷累旬。
耳不復癢。


震按此種奇癢。
斷非尋常之藥所能治。
若尋常耳癢。
或風或火。
亦易治也。


立齋治一人。

年二十。
耳內出水作痛。
年餘矣。
脈洪數。
尺脈為甚。
屬肝腎二經虛熱。
用加減地黃丸料。
一劑而愈。


又一男子每交接。

耳中作痛。
或作癢。
或出水。
以銀簪挖入。
甚喜陰涼。
此腎經虛火。
用加減八味丸而愈。


又一婦人。

因怒發熱。
每經行。
兩耳出膿。
兩太陽作痛。
以手按之。
痛稍止。

怒則胸脅乳房脹痛。
或寒熱往來。
小溲頻數。
或小腹脹悶。
皆屬肝火血虛。
用加味逍遙散。
諸證悉退。
以補中益氣加五味而痊。


震按以上三案。

或憑脈。
或憑證。
亦皆易辨。
惟用加減八味丸者。
諒其尺脈必微弱。
或虛大。
故加溫藥以導納之。
若尺脈洪數。
似宜用知柏地黃丸。


〔附〕一婦人於壁上取雞翎卷耳。

適蜈蚣生子在翎上。
帶入耳中。
生小蜈蚣。
穿腦內。
且痛且癢。
百藥莫效。

一醫令燒雞肉。
熱置一器內。
留一小孔蓋上。
令病者以耳受之。
雞香薰入。
蜈蚣悉攢雞肉上。
其病立愈。


石山治一人。

年近六十。
面色蒼白。
病左耳聾。
三十年矣。
近年來。
或頭左邊及耳皆腫。

潰膿。
膿從耳出甚多。
時或又腫復膿。
今則右耳亦聾。
屢服祛風去熱逐痰之藥。
不效。

汪診左手心脈浮小而快。
肝腎沉小而快。
右脈皆虛散而數。
此恐乘輿遠來。
脈未定耳。
來早脈皆稍斂。

不及五至。
非比日前之甚數也。
夫頭之左邊及耳前後皆屬於少陽也。
經曰。
少陽多氣少血。
今用風藥痰藥。

類皆燥劑。
少血之經。
又以燥劑燥之。
則血愈虛少矣。
血少則澀滯。
澀滯則壅腫。

且血逢冷則礙。
今復以寒劑凝之。
愈助其壅腫。
久則鬱而為熱。
腐肉成膿。
從耳中出矣。

漸至右耳亦聾者。
脈絡相貫。
血氣相依。
未有血病而氣不病也。
故始則左病。
而終至於右亦病矣。

是為病久氣血兩虛。
且年六十。
氣血日涸。
而又出外勞傷氣血。
又多服燥劑以損其氣血。
膿又大泄以竭其氣血。

則虛而又虛可知矣。
以理論之。
當滋養氣血。
氣血健旺。
則運行有常而病自去矣。
否則不惟病不除。

而腦癰耳疽。
抑亦有不免矣。
人參二錢。
黃耆三錢。
歸身、白朮、生薑各一錢。
鼠黏子、連翹、柴胡、陳皮各六分。
川芎、片芩、白芍各七分。
甘草五分。
煎服十數帖而愈。


震按汪公之議論精微而又顯暢。

用藥亦標本兼賅。
真有掉臂遊行之樂。
即初診時乘輿遠來。
脈未定。
而不足憑之說。
更可為鹵莽者鑑戒。


江應宿治上舍孫順吾。

患耳鳴重聽。
人事煩冗。
雜治半年不愈。
江視之。
脈數滑。
以二陳加瞿麥、萹蓄、木通、黃柏。
一服知。
二服已。


震按耳鳴同而此案與下案法各不同。
若易而用之。
彼此無效。
故知治病之難。
難於識病也。


喻嘉言治大司馬王岵翁耳鳴。

論曰。
腎之竅開於耳。
耳之聰司於腎。
腎主閉藏。
因肝木為子。
能疏泄母氣而散於外。

故凡謀慮鬱怒之火一動。
耳竅不清。
聽遠稍礙。
較之聾病。
尚屬天淵。
聾病者。

竅中另有一膜。
遮蔽外氣。
不得內入。
故以開竅為主。
而方書所用菖蒲、麝香等藥。
及外填內攻等法。

皆為此而設。
至於高年之人。
腎氣既衰。
陰氣不自收攝。
越出上竅。
耳中如蛙鼓蚊鑼。

鼓吹不已。
外入之聲為其內聲所混。
聽之不清。
若得氣不逆上。
聽必自清。
當用磁石為主。

以其重能達下。
性主下吸。
又能制肝木之上吸。
再以地黃、龜膠等群陰之藥輔之。
更用五味子、山茱萸之酸以收之。
令陰氣自守於本宮。

不上觸於陽竅。
則空曠無礙。
猶之收視而視愈明。
返聽而聽愈聰之理也。
方書治少壯人痰火鳴聾。
用滾痰丸多效者。
以黃芩、大黃、沉香之苦。
最能下氣。
而礞石之重墜。
大約與磁石之用相仿也。


震按丹鉛續錄。

載王萬里患耳痛。
魏文靖公謂易之坎為耳痛。
恐則傷腎所致。
其論與此頗同。
而用青鹽、鹿茸、雄、附為劑。
則藥之陰陽各別。
要當以脈辨之。



<h2>鼻</h2>
江篁南治一壯年。

患鼻齄。
胸膈不利。
醫用苦寒驅風敗血之劑。
服之年餘。
其人倦怠甚。
目不欲開。

江診視。
右寸脈浮洪帶結。
餘部皆沉細而軟。
曰。
鼻齄雖是多酒所傷。
然苦寒驅風敗血之藥。

豈宜常服。
經曰。
苦傷氣。
又曰。
苦傷血。
況風藥多燥。

燥勝血。
服之積久。
安得不倦怠耶。
且目得血而能視。
目不欲開者。
血傷。

倦怠者。
氣傷也。
所謂虛其虛。
誤矣。
治宜化滯血。
生新血。
四物加炒片芩、紅花、茯苓、陳皮、甘草、黃耆煎服。
兼服固本丸。
日就強健。
鼻齄亦愈。


震按前醫未必無功。

但苦於只守一法而不知變通耳。
江公方亦平淡。
即能強健。
且鼻齄皆愈者。
以前藥原對病。
服之太久。

致傷氣血。
卻只是倦怠。
目不欲開。
無太虛證。
故略與更張。
稍兼補養。

便可霍然。
至其化滯血。
生新血。
四物加片芩、紅花。
實鼻齄良法。


江應宿治王曉。

鼻塞。
氣不通利。
濁涕稠黏。
屢藥不效。
已經三年。
宿診視。

兩寸浮數。
曰。
鬱火病也。
患者曰。
昔醫皆作腦寒主治。
子何懸絕若是耶。

經曰。
諸氣膹郁。
皆屬於肺。
河間云。
肺熱甚則出涕。
故熱結鬱滯。
壅塞而氣不通也。
投以升陽散火湯十數劑。
病如失。


震按韓懋治鼻息。

臭而痛。
以白礬末加硇少許。
吹之。
化水而消。
其藥太峻。
又謂此厚味壅濕熱。

蒸於肺門。
如雨霽之地。
突生芝菌。
乃用勝濕湯加瀉白散。
二劑而愈。
其說甚是。

至於類案所載鼻中毛出長一二尺。
漸粗如繩。
又鼻流腥臭水。
碗盛之有鐵色蝦魚走躍。
此則莫須有矣。


祝茹穹治遊成宇。

患一證。
遍身畏寒。
夏月亦須棉襖。
夜即烘火。
鼻中全然不聞香臭。
鼻孔有一物如豆大。

癢極。
若以手爪入則又痛極。
懷以黃泥入鼻。
知為土氣。
常半月不開口。
無醫能治。

祝曰。
證有奇證。
醫有奇方。
令覓一間極小房。
四面砌磚。
不許漏風。

而四面俱錐一孔。
地下掘一小坑。
僅盤大。
可容人面。
然後鎖閉病人於房內。
用艾百斤。

漸從四面孔內燒入。
自晨至午燒至三四十斤。
煙塞滿房。
不能容鼻。
遂伏地而尋空隙。
得盤大之小坑。

以鼻抵之。
須臾覺鼻息通暢。
自午至子。
遍身熱極。
將棉襖俱脫。
天明開門看時。

其鼻中贅疣已落。
不畏風寒。
服補中益氣湯。
十劑全愈。
究此病所以。
因居樓上。

木氣太甚。
冬月用火太多。
無縫可泄。
木又生火。
積久成痼。
熱在臟腑。

寒在皮膚。
用艾以炙皮膚之寒。
而通臟腑之竅。
木入土而朽。
火入土而燼。
觀其病時惟聞有土氣。
固已得治法矣。


震按此法甚奇。

然亦甚險。
不可學也。
夫人生於氣。
如魚生於水。
若以十笏小房。
閉人於內。

四面糊之。
不通一竅。
半日而人死矣。
以其與天地之氣隔絕也。
今雖四面有孔。
孔既極小。

又以艾煙燻入。
掘地之坑僅容人面。
恐呼吸皆煙。
悶極無逃。
豈不危殆。



<h2>發脫眉落</h2>
丹溪治一女子。

十七八歲。
發盡脫。
飲食起居如常。
脈微弦而澀。
輕重皆同。
此厚味成熟。

濕痰在膈間。
復因多食酸梅。
以致濕熱之痰。
隨上升之氣至於頭。
熏蒸髮根之血。
漸成枯槁。

遂一時脫落。
治須補血升散。
乃用防風通聖散去硝。
惟大黃酒炒三次。
兼以四物。
合作小劑與之。

月餘。
診其脈。
知濕熱漸解。
乃停藥。
淡味二年。
髮長如初。


立齋治一儒者。

因飲食勞役及惱怒。
發脫落。
薛以為勞傷精血。
陰火上炎所致。
用補中益氣加麥冬、五味。
及六味地黃丸加五味。
眉發頓生如故。


震按發乃血之餘。

枯焦者血不足也。
若忽然脫落。
或頭皮癢鬚眉亦落。
乃血熱生風。
風搖木落之象。
酒客膏粱多此。

脈數者。
用通聖散宣泄風熱。
次用六味地黃丸。
如下條治法。
又有勞傷精血。
及惱怒陰火上炎而致者。
宜用此條治法。


又治一男子年二十。

巔毛脫盡。
亦先以通聖散宣其風熱。
次用六味地黃丸。
不數日。
發生寸許。
兩月復舊。


江應宿見一男子。

眉毛脫落。
遇方士教服鹿角膠。
每日清晨酒化一二錢。
半年眉髮長。
年餘復舊。


震按發落補腎。

宜兼補心。
若眉落。
宜兼補肝。
以眉稟木氣而側生也。
但肝為風臟。
眉落多是患風之徵。

防成癘風。
至於須落。
必系腎虛。
以須稟水氣而下生也。
魏書李元護為齊州刺史。
姬妾十餘。

聲色自縱。
情欲既甚。
肢骨消削。
須長二尺。
一時落盡。
又北史載王頒痛父僧辨為陳武帝所殺。

至隋滅陳後。
召父時壯士。
潛發其陵。
剖棺。
見陳武帝須皆不落。
其本皆出自骨中。
此雖賦形不同。
亦可見腎氣之獨厚。
故勇略殊常也。



<h2>目</h2>
東垣治一人。

因多食豬肉煎餅。
同蒜醋食之。
後復飲酒大醉。
臥於暖炕。
翌日。
二瞳子散。

大於黃睛。
視物無的實。
以小為大。
以短為長。
卒然見非常之處。
行路踏空。

百治不效。
曰。
經云。
五臟六腑之精氣。
皆上注於目而為之精。
精之窠為眼。

骨之精為瞳子。
又云。
筋骨氣血之精為脈。
併為系。
上屬於腦。
又云。

瞳子黑眼法於陰。
今瞳子散大者。
由食辛熱物太甚故也。
辛主散。
熱則助火。
上乘於腦中。

其精故散。
精散則視物亦散大也。
夫精明者。
所以視萬物者也。
今視物不真。
精且衰矣。

蓋火之與氣。
勢不兩立。
經曰。
壯火食氣。
壯火散氣。
手少陰足厥陰所主。

上連目系。
邪之中人。
各從其類。
風與熱循此道而來攻。
故頭目腫悶而瞳子散大。
皆由血虛陰弱所致也。

當除風熱。
涼血益血。
以收耗散之氣。
則病愈矣。
用滋陰地黃丸。
經云。

熱淫所勝。
平以鹹寒。
佐以苦甘。
以酸收之。
以黃芩、黃連大苦寒。
除熱邪之盛為君。

當歸身辛溫。
生熟地黃苦甘寒。
養血涼血為臣。
五味酸寒。
體輕浮。
上收瞳子之散大。

人參、甘草、地骨皮、天門冬、枳殼苦甘寒。
瀉熱補氣為佐。
柴胡引用為使。
忌食辛辣物助火邪。
及食寒冷物捐胃氣。
藥不能上行也。


震按此案講致病之源流。
論用藥之道理。
最精最當。
孟子所謂規矩方圓之至也。


魏夫人目翳暴生。

從下而起。
其色綠。
瞳痛不可忍。
東垣曰。
翳從下而上。
病從陽明來也。

綠非五色之正。
此腎肺合而為病。
乃以墨調膩粉合之。
卻與翳色相同。
腎肺為病明矣。
乃瀉腎肺之邪。

入陽明之藥為使。
既效矣。
他日病復作者三。
其所從來之經。
與醫色各異。
因悟曰。

諸脈皆屬於目。
脈病則目從之。
此必經絡未調。
則目病未已也。
因視所不調者治之。
疾遂不作。


震按此辨翳色甚巧。

後之復發者三。
翳色各異。
合以諸脈皆屬於目之經文。
自當恍然。
雖不載方藥。
而云視所不調者治之。
亦可以意會矣。


省郎中張子敬。

年六十七。
病眼目昏暗。
唇微黑色。
皮膚不澤。
六脈弦細而無力。
一日出示治眼二方。

問可服否。
羅謙甫曰。
此藥皆以黃連大苦之藥為君。
諸風藥為使。
夫人年五十。
膽汁減而目始不明。

內經云。
土位之主。
其瀉以苦。
諸風藥亦皆瀉土。
年近七十。
脾胃虛而皮肉枯。

重瀉其土。
使脾胃之氣愈虛。
而不能營運榮衛之氣。
滋養元氣。
胃氣不能上行。
膈氣吐食。

諸病生焉。
此藥不可服。
只宜慎言語。
節飲食。
懲忿窒欲。
此不治之治也。

張以為然。
明年春。
除關西路按察使。
三年致仕還。
精神清勝。
脈亦和平。

此不妄服寒藥之效也。
內經曰。
誅伐無過。
是謂大惑。
豈不信哉。


震按專門眼科。

常用黃連。
觀羅公之論。
皆當警省。
至於不治之治四句。
確為明目秘方。
若不依此調理。
而僅不服寒藥。
亦屬無益。


丹溪治一老人。

目忽盲。
他無所苦。
以大虛治之。
急煎人參膏一斤。
服二日。
目稍有見。
一醫與青礞石藥。
朱曰。
今夕死矣。
果然。


震按此案。

即內經所謂氣脫者目不明也。
後薛立齋一案。
用六味地黃丸加麥冬、五味。
即難經所謂脫陰者目盲也。
干二條。
一系受濕。

一系瘀血。
亦皆用補藥為君。
總由忽然而盲。
不因赤昏腫痛所致。
及翳障胬肉所蔽。
則因五臟之精華內竭。
不復上聚於目。
故非補不可也。


一壯年。

忽早起視物不見。
就睡片時。
略見而不明。
食減倦甚。
脈緩大四至之上。
重則散而無力。

意其受濕所致。
詢之。
果臥濕地半月。
遂以白朮為君。
黃耆、茯苓、陳皮為臣。
附子為使。
十餘帖愈。


一人形實。

好熱酒。
忽目盲。
脈澀。
此熱酒傷。
胃氣汙濁。
血死其中而然也。

以蘇木作湯。
調人參末。
服二日。
鼻及二掌皆紫黑。
朱曰。
滯血行矣。
以四物加蘇木、桃仁、紅花、陳皮煎。
調人參末服。
數日而愈。


呂滄洲治一人。

病二目視物皆倒植。
屢治不效。
曰。
視一物為二。
視直為曲。
古人嘗言之矣。

視物倒植。
誠所未喻也。
願聞其因。
彼曰。
某嘗大醉。
盡吐所飲酒。

熟睡達曙。
遂病。
呂切其脈左關浮促。
餘部皆無恙。
即告之曰。
當傷酒大吐時。

上焦反覆。
致倒其膽府。
故視物皆倒植。
此不內外因而致內傷者也。
法當復吐以正其膽府。
遂授藜蘆、瓜蒂為粗末。
水煎。
俾平旦頓服湧之。
湧畢。
視物不倒植。


淮安陳吉老。

儒醫也。
有富翁子。
忽病視正物皆以為斜。
凡几案書冊之類。
排設整齊。
必更移令斜。

自以為正。
以至書寫尺牘皆然。
父母憂之。
醫者不諳其疾。
或以吉老告。
遂攜子求治。

既診脈後。
令其父先歸。
留其子設樂開宴。
酬勸至醉乃罷。
扶病者坐轎中。
使人舁之。

高下其手。
常令傾倒輾轉。
久之方令登榻而臥。
達旦酒醒。
遣之歸家。
前日斜視之物。

皆理正之。
父母躍然而喜。
往問治之之方。
吉老云。
醉中嘗閃倒肝之一葉搭於肺上。
不能下。

故視正物為斜。
今復飲之醉則肺脹。
展轉之間。
肺亦垂下矣。
藥安能治之哉。
富翁歎服。


震按呂陳二案。

驟聞其說。
似無對證。
及觀其法。
著有成驗。
真可謂隔垣之見矣。
量古人決不造謊。

以欺天下後世也。
鼻端生贅。
腦後下針。
世間原有此種仙術。
第如余之庸闇。
終在將信將疑之間耳。
再考錢仲陽案。
方巧而理顯。
則平淡中之神奇矣。


錢仲陽治一乳婦。

因悸而病。
既愈。
目張不得瞑。
錢曰。
煮郁李酒飲之使醉。
即愈。

所以然者。
目系內連肝膽。
恐則氣結。
膽衡不下。
郁李能去結。
隨酒入膽。

結去膽下。
目能瞑矣。
飲之果驗。
孫真人奉旨治衛才人眼疼。
前眾醫不能療。
或用寒藥。

或用補藥。
加之臟腑不和。
孫診之。
肝脈弦滑。
非壅熱也。
乃年壯血盛。
肝血並不通。
遂問宮人。
月經已三月不通矣。
用通經藥經行而愈。


震按肝脈弦滑。

能不誤認為風痰病眼乎。
因肝藏血而知其血盛不通。
誠切當矣。
然猶問宮人始得停經三月之信。
並不先言據脈當停經也。
真人尚如此。
奈何諱疾者每不言以責其斷病耶。
此正犯東坡所謂我欲困醫。
而我病亦適為醫所困耳。


石山治一婦。

年逾四十。
兩眼昏昧。
咳嗽頭痛。
似鳴而痛。
若過飢。
噁心。

醫以眼科治之。
病甚。
翁診脈皆細弱。
脾部尤近弦弱。
曰。
脾虛也。

東垣云。
五臟六腑。
皆稟受於脾。
上貫於目。
脾虛則五臟之精氣皆失所司。
不能歸明於目矣。

邪逢其身之虛。
隨眼系入於腦。
則腦鳴而頭痛。
心者。
君火也。
宜靜。

相火代行其令。
勞役運動。
則妄行。
侮其所勝。
故咳嗽也。
醫不理脾養血。

而以苦寒治眼。
是謂治標不治本。
乃用參、耆各一錢五分。
麥冬、貝母各一錢。
歸身八分。
陳皮、川芎、黃芩各七分。
甘草、菊花各五分。
麥芽四分。
煎服二帖。
諸證悉除。


薛己治給事張禹功。

目赤不明。
服祛風散熱藥。
反畏明重聽。
脈大而虛。
此因勞心過度。
飲食失節。

以補中益氣加茯神、棗仁、山藥、山茱萸、五味。
頓愈。
又勞役復甚。
用十全大補。
兼以前藥。
漸愈。

卻用補中益氣加前藥而痊。
東垣云。
諸經脈絡。
皆走於面而行空竅。
其清氣散於目而為精。
走於耳而為聽。

若心煩事冗。
飲食失節。
脾胃虧損。
心火太甚。
百脈沸騰。
邪害孔竅而失明矣。

況脾為諸陰之首。
目為血脈之宗。
脾虛則五臟之精氣皆失其所。
若不理脾胃。
不養氣血。
乃治標而不治本也。


震按此二案。

專治脾虛。
並不治目而目亦愈。
蓋治脾虛即所以治目。
由於診脈得其要領也。
惟同用參、耆。
汪案則佐以麥冬、貝母、川芎、黃芩、菊花。

因有咳嗽頭痛。
尚帶一二分客邪耳。
薛案則純補。
兼佐酸收。
因曾服祛風散熱藥。
反畏明重聽。
迨補之得愈。
而勞役復甚。
其虛為尤甚耳。


一儒者日晡兩目緊澀。
不能瞻視。
此元氣下陷。
用補中益氣倍加參、耆。
數劑而愈。


震按樓全善云。

陽虛則眼稜緊急。
陰虛則瞳子散大。
故目緊澀。
宜用參、耆。
東垣有說可考。
但佐使之藥。
宜辛味疏散。
忌芍藥、五味之類酸收耳。


一男子年二十。

素嗜酒色。
兩目赤痛。
或作或止。
兩尺洪大。
按之微弱。
薛謂少年得此。

目當失明。
翌早索途而行。
不辨天日。
眾皆驚異。
與六味地黃丸加麥冬、五味。
一劑頓明。


一人患眼疾。

每睡起則眼赤腫。
良久卻愈。
百治莫效。
師曰。
此血熱。
非肝病也。

臥則血歸於肝。
熱血歸肝。
故令眼赤腫也。
良久卻愈者。
人臥起血復散於四肢故也。
遂用生地黃汁。

浸粳米半升。
滲干。
曝令透骨幹。
三浸三干。
用瓷瓶煎湯一升令沸。
下地黃米四五匙。

煎成薄粥湯。
放溫。
食半飽後。
飲一二盞即睡。
如此兩日。
遂愈。
生地黃汁涼血故也。


一婦病熱。
目視壁上。
皆是紅蓮花滿壁。
醫用滾痰丸下之。
愈。


一人眼前常見禽蟲飛走。

捉之即無。
乃肝膽經為疾。
用酸棗仁、羌活、元明粉、青葙子各一兩。
為末。
每水煎二錢。
和渣服。
日三服。


趙卿。

良醫也。
有機警。
一少年。
眼中常見一小鏡子。
諸醫不效。
趙診之。

與少年期。
來晨以魚鱠奉候。
少年及期赴之。
延於內。
且令從容。
俟客退方接。

俄而設桌。
施一甌芥醋。
更無他味。
卿亦未出。
迨日中久候不至。
少年飢甚。

且聞醋香。
不免輕啜之。
逡巡又啜之。
覺胸中豁然。
眼花不見。
因竭甌啜之。

趙卿方出。
少年以啜醋慚謝。
卿曰。
郎君先因吃鱠太多。
芥醋不快。
又有魚鱗在胸中。

所以眼花。
適來所備芥醋。
只欲郎君因飢以啜之。
果愈此疾。
烹鮮之會。
乃權詐也。


震按以上四條。

皆異疾奇方。
可備參考。
但眼科證候甚多。
所選諸案。
十不得一。
須以治目各種書籍。
廣搜遍閱。
方有見解。
而手法尤宜從師學習。
切戒草率。


一婦人眼中忽有血如射而出。

或緣鼻下。
但血出多時。
即經不行。
乃陰虛相火之病。
遂用歸尾、生地黃、酒芍。
加柴胡、黃柏、知母、條芩、側柏葉、木通、紅花、桃仁水煎。
食前服。
數劑而愈。


震按眼衄多是腎陰虛。

肝火旺。
此卻是倒經。
由於血出多。
即經不行。
可以問而知之也。


孫東宿治孫如亭令正。

年過四十。
眼偶赤腫。
兩太陽疼痛。
大便不行者三日。
平時泛期。
一月僅兩日。

今行四日未止。
眼科余雲谷醫治逾候。
腫赤不消。
而右眼內眥突生一白泡。
垂與鼻齊。
大二寸余。

余見而駭走。
以為奇疾。
莫能措劑。
又見其嘔吐。
眩運。
伏於枕上。

略不敢動。
稍動則眩愈極。
吐愈急。
辭不治。
孫診之。
兩寸關脈俱滑大有力。

兩尺沉微。
孫曰。
此中焦有痰。
肝膽有火。
必為怒氣所觸而然。
內經云。

諸風掉眩。
皆屬肝木。
諸逆衝上。
皆屬於火。
蓋無痰不能運也。
眼眥白泡。

乃火性急速。
怒氣加之。
氣乘於絡。
上而不行。
故直脹出眼外也。
古壯士一怒而目眥裂。

與白泡脹出眥外理同。
肝為血海。
故血亦來不止。
治當抑其肝木。
清鎮痰火。
則諸症自瘳。

先用薑汁益元丸壓其痰火。
以止嘔吐。
再以二陳湯加酒連、酒芩、天麻、滑石、吳茱萸、竹茹、枳實。
一帖眩吐俱定。
頭稍能動。
改用二陳加芩、連、穀精草、夏枯草、香附、吳茱萸、苡仁。
四劑目疾全愈。
血海亦淨。


震按此案現證甚怪。
治法甚穩。
因知醫病。
只要明理。
毋庸立異也。


周慎齋治一人。

喪子。
悲哀太過。
兩目腫痛。
用獨參湯而愈。
蓋悲哀則傷肺。
金虛則木寡於畏。
肝火上逆而目痛。
人參補肺。
肺王則木沉火降也。


震按兩目腫痛。

用獨參湯奇矣。
及講明其理。
始知是正非奇。
然亦須審兼見之證。
與脈象若何。
蓋木寡於畏。

肝火上逆。
目既腫痛而或赤。
脈若弦大而且數。
口渴內熱。
投以此方。
不虞其痛之喪明乎。


報國澄和尚。

患眼疾二年。
服祛風清熱藥過多。
致耳鳴嘈嘈不止。
大便常苦燥結。
近來左眼上微翳。
見燈火則大如斗。

視月光則小如螢。
詢諸方家。
俱莫能解。
因以質之石頑。
石頑曰。
此水虧而陰火用事也。

試以格物之理參之。
如西洋玻璃眼鏡。
以十二鏡編十二支為一套。
無論老少。
其間必有一者能察秋毫。
則知人眼有十二種偏勝。

故造眼鏡者。
亦以十二等鉛料配之。
取鉛以助陰精。
料以助陽氣也。
若鉛料之輕重。
與眼之偏勝不相當。

則得之反加障礙矣。
月乃至陰之精。
真水內涸。
不能氾濫其光。
所以視之甚小。
設加之以鉛重者。

則視月必大矣。
燈本燃膏之焰。
專擾乎陰。
不能勝其灼爍。
所以見之甚大。
設加之以料重者。

燈火必愈大矣。
合脈參證。
知為平昔勞傷心脾。
火土二臟過燥。
並傷腎水真陰也。
遂疏天王補心丹與之。

他如中翰徐燕及。
見日光則昏迷如蒙。
見燈火則精彩倍常。
此平昔恆勞心腎。
上盛下虛所致。
蓋上盛則五志聚於心包。

暗侮其君。
如權黨在位。
矇蔽九重。
下虛則相火失職。
不能司明察之令。
得燈燭相助其力。

是以精彩勝於常時。
此與嬰兒胎寒夜啼。
見火則止之義不殊。
未識專事眼科者。
能悉此義否。


震按此論實有格物妙義。

而於施治方法。
殊少發揮。
後之閱者。
似難則效。
然余輯是書。
只從舊案拔其精粹。

非為對證檢方分門尋法者設也。
理已講明。
方可會悟。
所謂中道而立。
能者從之。



<h2>咽喉</h2>
羅謙甫治徵南元帥不鄰吉歹。

年七旬。
春間東征。
南迴至楚邱。
因過飲。
腹痛腸鳴自利。
日夜約五十餘行。

咽嗌疼痛。
耳前後赤腫。
舌本強。
涎唾稠黏。
欲吐不能出。
以手曳之方出。

言語艱難。
反側悶亂。
夜不能臥。
羅診得脈浮數。
按之沉細而弦。
即謂中丞黏公曰。

仲景云。
下利清穀。
身體疼痛。
急當救里。
後清便自調。
急當救表。

救里四逆湯。
救表桂枝湯。
總帥今胃氣不守。
下利清穀。
腹中疼痛。
雖宜急治之。

比之嗌咽。
猶可少緩。
公曰。
何謂也。
答曰。
內經云。

瘡發於咽嗌。
名曰猛疽。
此病治遲則塞咽。
咽塞則氣不通。
氣不通則半日死。
故宜急治。

於是遂砭刺腫上。
紫黑血出。
頃時腫勢大消。
遂用桔梗、甘草、連翹、鼠黏子、酒黃芩、升麻、防風等分。
每服約五錢。
水煎清。

令熱漱之。
冷吐出之。
嚥下恐傷脾胃。
自利轉甚。
再服涎清腫散。
聲出。

後以神應丸辛熱之劑以散中寒。
解化宿食而燥脾濕。
丸者。
取其不即施行。
則不犯其上焦。
至其病所而後化。

乃治主以緩也。
不數服。
利止痛定。
後胸中閉塞。
作陣而痛。
復思靈樞有云。

上焦如霧。
宣五穀味。
熏膚充身澤毛。
若霧露之溉。
是為氣也。
今公年高氣弱。

自利無度。
致胃中生髮之氣。
不能滋養於心胃。
故閉塞而痛。
經云。
上氣不足。

推之揚之。
脾不足者。
以甘補之。
用異功散甘辛微溫之劑溫養脾胃。
加升麻、人參。
上升以順正氣。

不數服而胸快。
利痛止。
內經云。
調氣之方。
必別陰陽。
內者內治。

外者外治。
微者調之。
其次平之。
勝者奪之。
隨其攸利。
萬舉萬全。

又曰。
病有遠近。
治有緩急。
毋越其制度。
又曰。
急則治其標。
緩則治其本。
此之謂也。


震按一人之病而有寒熱兩岐者。

當分緩急後先施治。
此案即是成例。
斷勿學混沌湯作一綱兜之計也。
但涼解藥漱而弗咽。
恐亦無益。
其涎清腫散者。
想得力於砭刺耳。
然今之喉證。
用刀者往往受害。
此又氣運及風土俱有不同所致。


〔附〕楊立之自廣府通判歸楚州。

喉間生癰。
既腫潰而膿血流注。
日夕不止。
寢食俱廢。
醫生束手。
適楊吉老赴郡。

二子邀之至。
熟視良久曰。
不須看脈。
已知之。
然此疾甚異。
須先啖生薑片一斤。

乃可投藥。
否則無法也。
語畢即出。
其子有難色。
曰。
喉中潰膿痛楚。

豈能食生薑。
立之曰。
吉老醫術通神。
其言不妄。
試取一二片啖我。
如不能進。

屏去無害。
遂食之。
初時殊為甘香。
稍復加至半斤許。
痛處已寬。
滿一斤。

始覺味辛辣。
膿血頓盡。
粥食入口。
了無滯礙。
明日。
招吉老謝而問之。

曰。
君官南方。
多食鷓鴣。
此禽好啖半夏。
久而毒發。
故以薑製之。
今病源已清。
無服他藥。


一人咽喉間生肉。
層層相疊。
漸漸腫起。
有竅出臭氣。
用臭橘葉煎服而愈。


一人但飲食。

若別有一咽喉。
斜過膈下。
徑達左脅。
而作痞悶。
以手按之。
則瀝瀝有聲。

以控涎丹十粒服之。
少時痞處熱。
作一聲。
轉瀉下痰飲二升。
再食正下而達胃矣。


江應宿治一人。

懸中下而赤。
皆以為熱。
遍施涼藥不效。
此中氣虛。
用補中益氣而愈。


馬銘鞠治倪仲昭。

患喉癬。
邑中治喉者遍矣。
喉漸漸腐去。
飲食用粉面之爛者。
必仰口而咽。
每咽。

泣數行下。
馬曰。
此非風火毒也。
若少年曾患黴瘡乎。
曰未也。
父母曾患黴瘡乎。

曰。
然。
愈三年而得我。
馬以為此。
必誤服升藥之故。
凡患此瘡者。

中寒涼輕粉之毒。
毒發於身。
升藥之毒。
毒發於愈後所生子女。
毒深者且延及於孫若甥。
倘不以治結毒之法治之。

必死。
以甘桔湯為君。
少入山豆根、龍膽草、射干。
每劑用土茯苓半斤濃煎。
送下牛黃二分。
半月而痊。

竟不用吹藥。
後詢知伊父母。
果服升藥愈。
愈後曾口碎。
故遺毒如此之烈也。


景岳治一來宅女人。

年近三旬。
患虛損。
更兼喉癬疼痛。
多醫罔效。
張診其脈。
則數而無力。

察其證。
則大便溏泄。
問其治。
則皆退熱清火之劑。
然愈清火而喉愈痛。
因知其本非實火。

而且多用寒涼。
以致肚腹不實。
總亦格陽之類也。
遂專用理陰煎及大補元煎之類。
出入間用。
不半月而喉痛減。
不半年而病全愈。


又治王蓬雀。

年出三旬。
患喉痹。
十餘日。
頭面浮大。
喉頸粗極。
氣急聲啞。

咽腫口瘡。
痛楚之甚。
一婢倚背。
坐而不臥者累日矣。
及察其脈。
則細數微弱之甚。

問其言。
則聲微似不能振者。
詢其所服之藥。
則無非芩、連、知、柏之屬。
此蓋以傷陰而起。
而復為寒涼所逼。

以致寒盛於下。
而格陽於上。
即水飲之類俱已難入。
而尤畏煩熱。
張曰危哉。
再遲半日。

必不救矣。
遂與鎮陰煎。
以冷水頓冷。
徐徐使咽之。
用畢一煎。
過宿而頭項腫痛盡消如失。
繼進五福飲。
數劑而起。


震按古人喉證案無甚佳者。

以上數條。
亦取其不同者而選之。
王蓬雀案治法最佳。
然此人能受溫補。
故一劑即效。
亦有投以溫補而不效者。

即陽證陰脈之死候也。
未可謂景岳之法概能活人。
余鄉有戚許君。
初起外感發熱。
繼則左耳門生小癤。
潰腐。

認為聤耳。
敷以藥。
潰腐不退。
通耳腫赤。
延及頭面皆腫赤。
痛極汗大出。

身熱反得涼。
頗能進食。
似覺稍安。
越三日。
忽又發熱。
左耳前後連頭面腫痛更甚。

漸神昏譫語。
蓋因連日出門登廁厠。
復受風邪所致。
內外科皆以脈小而數。
按之無力。
慮其虛陷。

余友李昆陽兄至。
曰。
是為耳遊風。
非致命之瘡。
重複冒風。
故現險象。

外敷以藥。
內用大劑風藥散之。
而腫痛與身熱俱退。
惟神昏譫語不減。
兩日後。
昏譫更甚。

湯粥入口即吐。
手足厥冷。
呃逆不止。
勢又危極。
李以箸抉其口視之。
則咽喉腐爛。

懸雍赤紫腫大。
如茄子下墜。
脈仍細數。
右手尤軟。
乃曰。
連日不食。

胃氣大虛。
故嘔且呃。
命以白米三升。
大鍋煮粥。
取鍋麵糰結之粥油與食。
遂納而不吐。

復用藥攪洗喉間之腐穢。
隨以石膏四五兩。
竹葉一大把。
煎湯與漱。
且服。
服竟夜。

神昏稍醒。
呃止厥回。
又進大劑芩、蓮、白虎、梔、翹等藥。
數日得愈。
此與景岳之案冰炭相反。
因思凡為醫者。
讀古人書。
斷不可執其一說。
自以為是也。



<h2>唇</h2>
高果哉治魏子一。

未發時。
常患嘴唇乾燥。
自服麥冬一兩。
生地四錢。
元參二錢。
五味一錢。

甘草六分。
烏梅三個。
雖有小效。
而病根不去。
果哉云。
此證宜用神水。

其法以鉛熔化。
散澆於地。
成薄片。
取起。
剪作長條數塊。
以一頭鑽眼。

懸吊於鍋。
鍋內置燒酒。
燒酒之上。
仰張一盆。
與鉛片相近。
鍋下燃火。

使酒沸而氣上衝於鉛片。
鉛片上有水滴下盆內。
為之神水。
取服之。
以此水從下而上。
能升腎中之水。
救上之燥干也。


震按神水亦古方所載。
而得高公之釋。
其義始明。



<h2>口</h2>
程仁甫治一婦。

年近四十。
信來求藥。
云不時懸齶墮下。
勞苦即衄血。
或偏身作痛。
程雖未診視。

按經云。
喉舌之疾。
皆屬痰火。
推察其原。
又是陰血不足。
不能制上焦虛火。

而前證作矣。
必滋下焦陰血。
使水升火降。
病當不舉。
若峻用正治之藥。
上焦之火未去。

而中寒之疾復生。
前病何由得愈。
八物湯加桔梗、陳皮、貝母、元參。
喉痛甚加荊芥、薄荷。
丸用加減八味丸加黃柏。
久服而安。


一人口內生肉球。

有根。
線長五寸余。
吐球出。
方可飲食。
以手輕按。
痛徹於心。
水調生麝香一錢。
頻服之。
三日根化而愈。



<h2>舌</h2>
薛己治一婦人。

善怒。
舌本強。
手臂麻。
薛曰。
舌本屬土。
被木剋制故耳。
用六君加柴胡、芍藥治之。


一男子舌下牽強。

手大指次指不仁。
或大便秘結。
或皮膚赤暈。
薛曰。
大腸之脈散舌下。
此大腸血虛風熱。
當用逍遙散加槐角、秦艽治之。


一人舌腫脹。
舒出口外。
以蓖麻油蘸紙捻煙。
熏之而愈。


一人傷寒。

舌出寸余。
連日不收。
用梅花片腦糝舌上。
應手而收。
重者用五錢。
方愈。


一婦人產子。

舌出不能收。
醫有周姓者。
令以硃砂末敷其舌。
仍令作產子狀。
以二女掖之。
乃於壁外潛累盆盎置危處。
墮地作聲。
聲聞而舌收矣。


江曰。

舌乃心之苗。
此必難產而驚。
心火不寧。
故舌因用力而出也。
今以硃砂鎮其心火。
又使倏聞異聲以恐下。
經曰。
恐則氣下。
故以恐勝之也。


本事方曰。
一婦人舌腫滿口。
不能出聲。
用蒲黃一味為末糝之。
一宿即愈。


良方曰。

一士人無故舌出血。
仍有小穴。
一醫云。
此名舌衄。
炒槐花為末摻之而愈。



<h2>牙齒</h2>
東垣治一婦人。

年三十。
齒痛甚。
口吸涼風則暫止。
閉口則復作。
乃濕熱也。
足陽明貫於上齒。

手陽明貫於下齒。
陽明多血聚。
加以膏粱之味助其濕熱。
故為此病。
用黃連、梧桐淚苦寒。
薄荷、荊芥穗辛涼。

治濕熱為主。
升麻苦辛。
引入陽明為使。
牙者骨之餘。
以羊䯒骨灰補之為佐。
麝香少許入內為引。

作細末擦之。
痛減半。
又以調胃承氣去硝。
加黃連以治其本。
二三行而止。
其病良愈。
不復作。


一人因服補胃熱藥。

致上下牙疼痛不可忍。
牽引頭腦。
滿面發熱大痛。
足陽明之別絡入腦。
喜寒惡熱。
乃是手陽明經中熱盛而作也。
其齒喜冷惡熱。
以清胃散治之而愈。


震按齒痛不屬陽明。
即屬少陰。
此二條與後易案。
乃兩大局正面文章也。


衛生十全方云。

一人牙齒日長。
漸漸脹開口。
難為飲食。
蓋髓溢所致。
只服白朮愈。


魏云。
可見腎虛者。
不宜服術。


易思蘭治一人患齒病。

每遇房勞。
或惱怒。
齒即俱長。
痛不可忍。
熱湯涼水。
俱不得入。

發必三五日。
苦狀難述。
竟絕欲。
服補陰丸、清胃飲。
俱不效。
易診其脈。

上二部俱得本體。
惟二尺洪數有力。
愈按愈堅。
乃曰。
沉濡而滑者腎脈。
洪數有力者心脈。

今於腎部見心脈。
是所不勝者侮其所勝。
乃妻入乘夫。
腎中火邪盛矣。
清胃飲惟胃脈洪數者為宜。
今胃脈平和。

清之何益。
腎主骨。
齒乃骨余。
火盛而齒長。
補之何益。
況有乾薑。

更非所宜。
乃用黃柏三錢。
以滋水泄火。
青鹽一錢為引。
升麻一錢。
升出腎中火邪。

藥入口。
且漱且咽。
服後即覺丹田熱氣上升。
自咽而出。
再進二帖。
病即全愈。


震按此案醫理講得最精。

由於脈象診得的真。
而更運以巧思。
斯發無不中矣。
清胃散之庸。
誠不足責。
即泛用滋陰藥。

亦難應手。
只此三味。
銓解甚明。
信乎缺一味不可。
多一味不必也。
余鄉有患齒痛數年。

諸藥不效者。
葉天士先生用山萸肉、北五味、女貞子、旱蓮草各三錢。
淮牛膝、青鹽各一錢而全愈。
此取酸鹽下降。
引腎經之火。
歸宿腎經。
可與易公之方。
並垂不朽。
而其義各別。



<h2><span class="orange">卷八</span></h2>

<h2>黃疸</h2>
東垣治一人。

年六十二。
素有脾胃虛損病。
目疾時作。
身面目睛俱黃。
小便或黃或白。
大便不調。

飲食減少。
氣短上氣。
怠惰嗜臥。
四肢不收。
至六月中。
目疾復作。

醫以瀉肝散。
下數行。
而前疾增劇。
李謂大黃、牽牛。
雖除濕熱而不能走經絡。
下咽。

不入肝經。
先入胃中。
大黃苦寒。
重虛其胃。
牽牛其味至辛。
能瀉氣。

重虛肺本。
嗽大作。
蓋標實不去。
本愈虛甚。
加之適當暑雨之際。
素有黃證之人。

所以增劇也。
此當於脾胃肺之本臟。
瀉外經中之濕熱。
制清神益氣湯主之。
茯苓、升麻各二分。
澤瀉、蒼朮、防風各三分。

生薑四分。
此藥能走經。
除濕熱而不守。
故不瀉本臟。
補肺與脾胃本臟中氣之虛弱。
青皮一分。

橘皮、生甘草、白芍藥、白朮各二分。
人參五分。
此藥皆能守本而不走經。
不走經者。
不滋經絡中邪。
守者。

能補臟之元氣。
黃柏一分。
麥冬二分。
人參二分。
五味子三分。
此藥去時令浮熱濕蒸。

上都作一服。
水二盞。
煎至一盞。
去渣。
稍熱空心服。
火熾之極。

金伏之際。
而寒水絕體於此時也。
故急救以生脈散。
除其濕熱以惡其太甚。
肺欲收。
心苦緩。

皆酸以收之。
心火盛。
則甘以瀉之。
故人參之甘。
佐以五味子之酸。
孫思邈云。

夏月常服五味子。
以補五臟氣是也。
麥門冬之微苦寒。
能滋水之源於金之位。
而清肅肺氣。
又能除火刑金之嗽。

而斂其痰邪。
復微加黃柏之苦寒。
以為守位。
滋水之流。
以鎮墜其浮氣。
而除兩足之痿弱也。


震按此案講得冗雜不清。

藥又太輕。
豈能取效。
然尚屬純正。
道理亦頗有發明處。
故選之。


羅謙甫治兀顏正卿。

二月間因官事勞役。
飲食不節。
心火乘脾。
脾氣虛弱。
又以恚怒。
氣逆傷肝。

心下痞滿。
四肢困倦。
身體麻木。
次傳身目俱黃。
微見青色。
顏黑。

心神煩亂。
怔忡不安。
兀兀欲吐。
口惡生冷。
飲食遲化。
時下完穀。

小便癃閉而赤黑。
辰巳間發熱。
日暮則止。
至四月尤盛。
羅診其脈浮而緩。
金匱要略云。

寸口脈浮為風。
緩為痹。
痹非中風。
四肢苦煩。
脾色必黃。
瘀熱以行。

跗陽脈緊為傷脾。
風寒相搏。
食谷則眩。
穀氣不消。
胃中苦濁。
濁氣下流。

小便不通。
陰被其寒。
熱流膀胱。
身體盡黃。
名曰谷疸。
以茵陳葉一錢。

茯苓五分。
梔子仁、蒼朮去皮炒、白朮各三錢。
生黃芩六分。
黃連、枳實、豬苓去皮、澤瀉、陳皮、漢防己各二分。
青皮去白一分。
作一服。

以長流水三盞。
煎至一盞。
名曰茯苓梔子茵陳湯。
一服減半。
二服良愈。
內經云。

熱淫於內。
治以酸寒。
佐以苦甘。
又濕化於火。
熱反勝之。
治以苦寒。

以苦泄之。
以淡滲之。
梔子、茵陳苦寒。
能瀉濕熱而退其黃。
故以為君。
難經云。

苦主心下滿。
以黃連、枳實苦寒。
泄心下痞滿。
肺主氣。
今熱傷其氣。
故身體麻木。

以黃芩苦寒。
瀉火補氣。
故以為臣。
二術苦甘溫。
青皮苦辛溫。
能除胃中濕熱。

泄其壅滯。
養其正氣。
漢防己苦寒。
能去十二經留濕。
澤瀉鹹平。
茯苓、豬苓甘平。
導膀胱中熱。
利小便而去癃閉也。


至元丙寅六月。

時雨霖霪。
人多病濕溫。
真定韓君祥。
因勞役過度。
渴飲涼茶。
及食冷物。

遂病頭痛。
肢節亦疼。
身體沉重。
胸滿不食。
自以為外感內傷。
用通聖散二服。

加身體困甚。
醫以百解散發其汗。
越四日。
以小柴胡湯二服。
復加煩熱躁渴。
又六日。

以三一承氣湯下之。
躁渴尤甚。
又投白虎加人參、柴胡飲子之類。
病愈增。
又易醫用黃連解毒湯、硃砂膏、至寶丹之類。
至十七日後。

病勢轉增。
傳變身目俱黃。
肢體沉重。
背惡寒。
皮膚冷。
心下痞硬。

按之則痛。
眼澀不欲開。
目睛不了了。
懶言語。
自汗。
小便利。

大便了而不了。
羅診其脈緊細。
按之空虛。
兩寸脈短不及本位。
此證得之因時熱而多飲冷。
加以寒涼寒藥過度。

助水乘心反來侮土。
先囚其母。
後薄其子。
經云。
薄所不勝。
乘所勝也。

時值霖雨。
乃寒濕相合。
此為陰證發黃明矣。
羅以茵陳附子乾薑湯主之。
內經云。
寒淫於內。

治以甘熱。
佐以苦辛。
濕淫所勝。
平以苦熱。
以淡滲之。
以苦燥之。

附子乾薑辛甘大熱。
散其中寒。
故以為主。
半夏、草豆蔻辛熱。
白朮、陳皮苦甘溫。
健脾燥濕。

故以為臣。
生薑辛溫以散之。
澤瀉甘平以滲之。
枳實苦微寒。
泄其痞滿。
茵陳苦微寒。

其氣輕浮。
佐以薑、附。
能去膚腠間寒濕而退其黃。
故為佐使也。
煎服一兩。
前證減半。

再服悉去。
又與理中湯服之。
數日氣得平復。
或者難曰。
發黃皆以為熱。
今暑隆盛之時。

又以熱藥治之而愈。
何也。
羅曰。
主乎理耳。
成無己云。
陰症有二。

一得始外傷寒邪。
陰經受之。
或因食冷物。
傷太陽經也。
一者始得陽證。
以寒治之。

寒涼過度。
變陽為陰也。
今君祥因天令暑熱。
冷物傷脾。
過服寒涼。
陰氣大勝。

陽氣欲絕。
加以陰雨寒濕相合。
發而為黃也。
仲景所謂當於寒濕中求之。
李思順云。
解之而寒涼過劑。

瀉之而逐寇傷君。
正以此耳。
聖賢之制。
豈敢越哉。
或曰。
潔古之學。
有自來矣。


震按此二案。

前系濕熱。
後系濕寒。
病固易辨。
而論治論藥。
悉本內經。
由其學有根柢也。


虞天民治一人。

年三十餘。
得谷疸證。
求治。
以胃苓湯去桂。
加茵陳。
數十帖。

黃退。
自以為安。
不服藥十數日。
後至晚。
目盲不見物。
虞曰。

此名雀目。
蓋濕痰盛而肝火有餘也。
用獖豬肝煮熟。
和夜明砂作丸。
服之目明如故。
來謝。

虞曰。
未也。
不早服制肝補脾消痰之劑。
必成蠱脹。
伊不信。
半月後。

腹漸脹。
痞滿。
復求治。
仍以胃苓湯倍二術。
加木通、麥冬。
煎湯下褪金丸。
一月而安。


江篁南治猶子三陽患疸證。

皮膚目睛皆黃。
小溲赤。
左脈弦而數。
右三部原不應指。
今重按之隱隱然指下。
證見午後發熱。

五更方退。
以茵陳五苓散除桂。
加當歸、梔子、黃柏、柴胡。
數服。
繼用人參養榮湯。
乃八物除芎。

加耆、陳皮、五味、薑、棗。
兼人乳、童溲。
熱退三日。
已而復作。
間日發於午後。
肌熱灼指。

脈近弦。
乃作瘧治之而愈。
後數年。
復患目睛黃。
午飯難克化。
則小溲黃。
以黃耆建中湯除桂。
加白朮、陳皮、茯苓、半夏、神麯、麥芽、姜少許而退。


震按此二案治法。

皆平易中正。
但前之鼓脹。
後之疸症。
皆新病。
不因久病致變。
故與所用諸方恰合。


繆仲淳曰。

太學顧仲恭。
遭鼓盆之戚。
復患病在床。
一醫診視。
驚訝而出。
謂其旦晚就木。

因延予診之。
左手三部俱平和。
右手尺寸亦無恙。
獨關部杳然不見。
諦視其形色。
雖尫羸。

而神氣安靜。
予詢之。
曾大怒乎。
曰然。
予曰。
此怒則氣並於肝。

而脾土受邪之證也。
經云。
大怒則形氣絕。
而況一部之脈乎。
甚不足怪。
第脾家有積滯。

目中微帶黃色。
恐成黃疸。
兩三日後。
果遍體發黃。
服茵陳利水平肝順氣藥。
數劑而痊。


震按金匱要略云。

病疽當以十八日為期。
治之十日以上瘥。
反劇者為難治。
就餘生平所驗。
分毫不爽。
有先因他病而後發黃者。

有先發黃而後現他病者。
必於半月一月之內退盡其黃。
則他病亦可治。
設或他病先瘥而黃不能退。
至一年半載仍黃者。
必復現他病以致死。

大抵酒傷。
及有鬱結。
與胃脘痛。
皆發黃之根基。
而泄瀉腫脹不食。
乃發黃之末路。

若時行病發黃亦多死。
諺所謂瘟黃也。
惟元氣實者。
審其為瘀血。
為濕熱。
逐之清之。

得黃退熱亦退。
乃可無虞。
古人醫案。
俱未有說及久黃者。
可為余言之一證。
即如此條。

關脈不見。
亦云數劑而痊。
要知因於大怒。
偶然不見耳。
若並未動怒。
關脈連日不見。
目中微帶黃色。
即為脾絕之徵。
死無疑矣。



<h2>身癢</h2>
倪仲賢治吳陵盛架閣內子。

左右肩背上下患癢。
至兩臂頭面皆然。
屢以艾灼癢處。
暫止復作。
如是數年。
老人切其脈曰。

左關浮盛。
右口沉實。
此酒食滋味所致也。
投以清熱化食行滯之劑。
其癢遂止。


江汝潔治一婦人。

患上身至頭面俱癢。
刺痛起塊。
眾醫皆謂大風等證。
江診得左手三部俱細。
右手三部皆微實。
大都六脈俱數。

經曰。
微者為虛。
弱者為虛。
細者氣血俱虛。
蓋心主血。
肝藏血。

乃血虛無疑。
腎藏精屬水。
其部見微。
乃為水不足。
水既不足。
相火妄行無制。

以致此疾。
經曰。
諸痛瘡癢。
皆屬心火。
右手寸脈實。
實者陽也。

脈經曰。
諸陽為熱。
乃熱在肺分。
火剋金故也。
且肺主皮毛。
皮毛之疾。

肺氣主之。
胸膈及皮毛之疾。
為至高之疾也。
右關微實。
乃火在土分。
土得火則燥。

肌肉之間。
脾氣主之。
肌肉及皮毛痛癢。
皆火熱在上明矣。
右尺微實。
火居火位。

兩火合明。
陽多陰少。
治宜補水以制火。
養金以伐木。
若作風治。
未免以火濟火。

以燥益燥也。
乃以生地、白芍各一錢。
參、耆各六分、連翹、丹皮各六分。
麥冬八分。
柏皮、防風、甘草各四分。
五味子九粒。

黃連四分。
水煎溫服。
渣內加苦參一兩。
再煎洗。
十數劑而安。


立齋治一女子十二歲。

善怒。
遍身作癢。
用柴胡、川芎、山梔、芍藥以清肝火。
生地、當歸、黃芩以涼肝血。
白朮、茯苓、甘草以健脾土而愈。
半載後。

遍身起赤痕。
或時眩暈。
此肝火熾甚。
血得熱而妄行。
是夜果經至。


意庵治一人。

因田間收稻。
忽然遍身癢入骨髓。
用食鹽九錢。
泡湯三碗。
每進一碗。
探而吐之。
如是者三。
而癢釋矣。


一小兒遍身作癢。
以生薑搗爛。
以布包擦之而止。


震按河間謂癢為美疾。

以其搔爬有趣。
且與身命無傷也。
然亦有屢治不效者。
以不得病因。
而漫以涼血祛風為治耳。
今觀倪江薛三案見解。
用藥俱精細周到。
可見。
昔賢雖遇輕證。
亦不肯忽略。



<h2>麻木</h2>
東垣治一婦麻木。

六脈中俱得弦洪緩相合。
按之無力。
弦在其上。
是風熱下陷入陰中。
陽道不行。
其證閉目則渾身麻木。

晝減夜甚。
覺而目開。
則麻木漸退。
久乃止。
懼而不睡。
身體重。

時有痰嗽。
覺胸中常有痰而不利。
時煩躁。
氣短促而喘。
肌膚充盛。
飲食二便如常。

惟畏麻木不敢閤眼為最苦。
李曰。
麻木為風。
皆以為然。
然如久坐而起。
亦有麻木。

喻如繩縛之人。
釋之則麻作。
良久自已。
此非風邪。
乃氣不行也。
經云。

陽病瞋目而動輕。
陰病閉目而靜重。
靈樞云。
開目則陽道行。
陽氣遍布周身。
閉目則陽道閉而不行。

如晝夜之分。
以此知其陽衰而陰旺也。
時痰嗽者。
秋涼在外而濕在上也。
身重脈緩者。
濕氣伏匿於脾也。

時煩躁者。
經脈中陰火乘其陽分也。
法當升陽助氣。
益血。
微瀉陰火。
去濕。

通行經脈。
調其陰陽則已。
非臟腑之本有邪也。
黃耆五分。
人參三分。
甘草炙四分。

生一分。
陳皮歸身各二分。
佛耳草四分。
白芍三分。
草豆蔻、蒼朮各一分半。
白朮二分。

黃柏酒洗。
苓、澤、升麻各一分。
水煎服。
八帖而愈。
名曰補氣升陽和中湯。


一人年七旬。

病體熱麻。
股膝無力。
飲食有汗。
妄喜笑。
善飢。
痰涎不利。

舌強難言。
聲嗄不鳴。
李診脈。
左手洪大而有力。
是邪熱客於經絡之中也。
二臂外有數瘢。

問其故。
對以燃香所致。
李曰。
君病皆由此也。
人身經脈。
手之三陽。

從手表上行於頭。
加以火邪。
陽並於陽。
勢甚熾焉。
故邪熱妄行。
流散於周身而為熱麻。

熱傷元氣。
則沉重無力。
熱泄衛氣則多汗。
心火盛則妄喜笑。
脾胃熱則消穀善飢。
肺金衰則聲不鳴。

仲景所謂因火為邪。
焦骨傷筋。
血難復也。
內經云。
熱淫所勝。
治以苦寒。

佐以苦甘。
以甘瀉之。
以酸收之。
用黃柏、知母之苦寒為君。
以瀉火邪。
壯筋骨。

又腎欲堅。
急食苦以堅之。
黃耆、生甘草之甘寒。
瀉熱補表。
五味子酸。
止汗補肺氣之不足以為臣。

炙草、當歸之甘辛。
和血潤燥。
升、柴之苦平。
行少陽陽明二經自地昇天。
以苦發之者也。
以為佐。

命其方曰清陽補氣湯。
又繆刺四肢。
以瀉諸陽之本。
使十二經絡相接而泄火邪。
不旬日而愈。


震按東垣論病。

悉本內經。
簡明確切。
能發其所以然之故。
用藥亦本內經。
以藥性氣味。
配合臟腑經絡。

絕無粉飾閒詞。
而軒岐要旨昭然若揭。
誠非挽近可及。
第藥止一二分至四五分。
何太少耶。
豈以氣味配合得當。

機靈而徑捷耶。
後賢常云。
願學仲景。
不學東垣。
然東垣以極輕之分兩。
能愈疑難之久病。
亦正易學。


吳茭山治一婦。

夏月乘涼。
夜多失蓋。
因得冷風入骨。
兩足麻木。
疼痛不已。
服祛風止痛藥。
不效。
與大防風湯數服。
其疾漸輕。
仍以烏頭粥服三晨而愈。


震按上二案所用諸藥。

細膩熨貼。
此案所用二方。
直捷爽快。
俱與病情吻合。
遂各見其妙。


李士材治文學陸文湖。

兩足麻木。
自服活血之劑。
不效。
改服攻痰之劑。
又不效。
經半載後。

兩手亦麻。
左脅下有尺許不知痛癢。
李曰。
此經所謂著痹也。
六脈大而無力。
氣血皆損。

用神效黃耆湯。
加茯苓、白朮、當歸、地黃。
十劑後。
小有效。
更用十全大補五十餘劑。
始安。


少宰蔣恬庵手足麻痹。

目中睹一成兩。
服補血藥不應。
改服脾藥。
精神困倦。
李診得寸口脈大。
兩尺獨澀。

此心腎不交。
水泛為痰之故也。
乃取地黃丸料作煎劑。
倍用澤瀉、茯苓。
入青鹽少許。
凡六劑。
而岐視遂收。
乃兼進參、耆安神之劑。
一月而康復如常。


震按上條氣血兼補。

原系古人成法。
此條用地黃湯。
因兩尺脈澀。
故先補腎。
繼以參、耆。
仍是治麻成法。

後案張公以參湯下紫雪。
則別有洞天矣。
由其病根在痰火也。
開眼則麻。
確是東垣對面文章。
講得最好。


張路玉治洋客巴慈明婦。

產後。
眩暈心悸。
神魂離散。
若失臟腑之狀。
開眼則遍體麻木。
如在雲霧中。

必緊閉其目。
似覺稍可。
晝日煩躁。
夜則安靜。
專事女科者。
用四物等血藥。

則嘔逆不食。
更一醫用薑、附等熱藥。
則躁擾不寧。
其脈虛大而數。
按之則散。
舉之應指。

此心火浮散之象。
因艱產受驚。
痰飲乘虛襲入心包絡中。
留伏膈上。
有入無出。
所以綿延不已。

蓋目開則諸竅皆開。
痰火堵塞心竅。
所以神識無主。
目閉則諸竅皆閉。
痰火潛伏不行。
故得稍安。

與東垣所言閤眼則陽氣不行之麻木迥殊。
況晝甚夜輕。
明是上焦陽位之病。
與理痰清火之劑。
諸證漸寧。
然或因驚恐。

或因飲食。
不時舉發。
此伏匿膈上之痰。
無從搜滌也。
乘發時用獨參湯下紫雪。
開通膈膜。
仍與前藥調補。
半載而康。


震按麻多在於手足者。

以四末道遠氣餒。
則衛行遲而難到也。
故麻不兼木。
必屬氣虛。
否則風痰。
凡脈浮而軟。

或大而弱者。
氣虛也。
脈浮而滑。
按之不衰者。
風痰也。
若麻木兼作。
則有寒濕積痰死血之殊。
其脈有沉遲滑實與沉澀而芤之分矣。
宜詳辨之。



<h2>痹</h2>
東垣治一人。

冬時忽有風氣暴至。
六脈弦甚。
按之洪大有力。
其證手攣急。
大便秘澀。
面赤熱。

此風寒始至於身也。
四肢者。
脾也。
以風寒之邪傷之。
則搐如攣痹。
乃風淫未疾而寒在外也。

內經曰。
寒則筋攣。
正謂此也。
素飲酒。
內有實熱乘於腸胃之間。
故大便秘澀而面赤熱。

內則手足陽明受邪。
外則足太陰脾經受風寒之邪。
用桂枝二錢。
甘草一錢。
以卻其寒邪而緩其急縮。
黃柏二錢苦寒。

滑以瀉實潤燥。
急救腎水。
升麻、葛根各一錢。
以升陽氣行手陽明之經。
不令遏絕。
桂枝辛熱。

入手陽明之經為引用潤燥。
復以甘草專補脾氣。
使不受風寒之邪。
而退賊邪。
專益肺經也。
佐以人參補氣。

當歸和血潤燥。
作一帖。
水煎服。
令暖房中摩搓其手。
遂安。


震按此案寒熱補散並用。

恰與標本俱合。
但東垣立方。
分量甚輕。
此卻重用者。
蓋以風寒大病。
逐邪宜急。
不比他證。
調理脾胃。
只取輕清以升發元氣也。


丹溪治一少年。

患血痢。
用澀藥取效。
致痛風叫號。
此惡血入經絡也。
血受濕熱。
久必凝濁。

所下未盡。
留滯隧道。
所以作痛。
久則必成枯細。
與四物湯加桃仁、紅花、牛膝、黃芩、陳皮、生甘草。
煎入生薑汁研潛行散。
入少酒飲之。
數十帖。
又刺委中。
出黑血三合而安。


震按此是痢後痛風。

其法至今傳用。
但因澀藥留滯濕熱以成瘀血。
故用此方。
倘又有別因者。
不得以此概論。


一人貧勞。

秋深渾身發熱。
手足皆疼如煅。
晝輕夜重。
服風藥愈痛。
氣藥不效。
脈澀而數。

右甚於左。
飲食如常。
形瘦如削。
蓋大痛而瘦。
非病致也。
用蒼朮、酒黃柏各一錢五分。

生附一片。
生甘草三分。
麻黃五分。
研桃仁九個。
煎入薑汁令辣。
熱服四帖。

去附。
加牛膝一錢。
八帖後氣喘促不得眠。
痛略減。
意其血虛。
因多服麻黃。

陽虛被髮動而上奔。
當補血鎮墜。
以酸收之。
遂以四物湯減川芎。
倍芍藥。
加人參二錢。

五味子十二粒。
與二帖定。
三日後。
數脈減大半。
澀如舊。
仍痛。

以四物加牛膝、參、朮、桃仁、陳皮、甘草、檳榔。
生薑三片。
五十帖而安。
後因負重複痛。
再與前藥加黃氏三分。
又二十帖愈。


震按身發熱。

疼如煅。
脈澀而數。
右甚於左。
應屬血虛有熱。
所謂熱痹證也。
宜用生地、龜板、天冬、黃柏、丹皮、黑梔、秦艽、防己、牛膝、紅花、銀花、木通等藥可愈。

或仲景梔子柏皮湯大劑與之亦佳。
若二妙之蒼朮。
已不相宜。
附子一片何用。
麻黃五分太過。
至因多服麻黃。

虛陽上升而喘。
議與酸收是矣。
遽用人參二錢。
竊恐痹痛轉增。
然云喘定數脈大減。
異哉。

或者脈數無力耶。
則前之麻黃已誤。
後之桃仁、檳榔。
義又何居。
予素服膺丹溪。
此則不敢阿其所好也。
再閱下案。
講究病因。
傳變道理。
真不可及矣。


一人患背胛縫一線痛。

起上胯骨至胸前側脅而止。
晝夜不住。
脈弦而數。
重取左豁大於右。
意其背胛。
小腸經。

胸脅。
膽經也。
必思慮傷心。
心臟未病。
而小腸府先病。
故痛從背胛起。

及慮不能決。
乃歸之膽。
故痛至胸脅。
及小腸火乘膽木。
子來乘母。
是為實邪。

詢之果因謀事不遂而病。
用人參四分。
木通二分。
煎湯使吞龍膽丸。
數服而愈。


一壯年厚味多怒。

秋間於髀樞左右發痛一點。
延及膝骭。
痛處惡寒。
晝靜夜劇。
口或渴。
膈或痞。

醫用補血及風藥。
至次年春痛甚。
食減形瘦。
膝腫如碗。
脈弦大頗實。
寸澀甚。

大率皆數。
小便數而短。
作飲食痰積在太陰陽明治之。
以酒炒黃柏一兩。
生甘草梢、犀角屑、鹽炒蒼朮各三錢。
川芎二錢。

陳皮、牛膝、木通、芍藥各五錢。
遇暄熱。
加黃芩二錢為末。
每三錢。
與薑汁同研細。
煎令帶熱。

食前服之。
日夜四次。
半月後。
脈減病輕。
去犀角。
加牛膝、龜板、歸身尾各五錢。

如前服。
又半月。
腫減食增。
不惡寒。
惟腳痿軟。
去蒼朮、黃芩。

夏。
加炒柏一兩五錢。
余依本方。
內加牛膝。
因中年。
加生地黃五錢。
冬。
加桂枝、茱萸。
病遂愈。
仍絕酒肉濕面胡椒。


震按此案現證甚雜。

而作飲食痰積在太陰陽明治。
誠為扼要之論。
然方中無消食消痰藥。
想以醇酒厚味。
釀成濕熱耳。
故濕熱與風寒。
乃痹證兩大綱。


一人項強。

動則微痛。
脈弦而數實。
右為甚。
作痰熱客太陽經治之。
以二陳湯加酒洗黃芩、羌活、紅花而愈。


一村夫背傴僂。

足攣。
成廢疾。
脈沉弦而澀。
以煨腎散與之。
上吐下瀉。
過一月。
又行一次。
凡三四帖而愈。


一人濕氣。
腳攣拳。
伸不直。
用當歸拈痛湯加杜仲、黃柏、川芎、白朮、甘草、枳殼。
愈。


震按此三條。
亦皆從濕熱治。
但因所兼之證而變換其藥。
仍是殊途同歸也。


薛立齋治一婦人。

自汗盜汗。
發熱晡熱。
體倦少食。
月經不調。
吐痰甚多。
已二年矣。

遍身作痛。
天陰風雨益甚。
用小續命湯而痛止。
用補中益氣、加味歸脾湯。
三十餘劑。
諸證悉愈。

此皆鬱結傷脾。
不能輸養諸臟所致。
故用前二湯專主脾胃。
若用寒涼降火。
理氣化痰。
復傷生氣。
多致不起。


一婦人因怒。

月經去多。
發熱作渴。
左目緊小。
頭項動掉。
四肢抽搐。
遍身疼痛。

此怒動肝火。
肝血虛而內生風。
用加味逍遙加鉤藤。
數劑。
諸證漸愈。
又八珍湯調理而安。


一婦人歷節作痛。

發熱作渴。
飲食少思。
月經過期。
諸藥不應。
脈洪大。
按之微細。
用附子八物四劑而痛止。
用加味逍遙而元氣復。
六味丸而月經調。


一婦體胖。

素內熱。
月經失調。
患痛風。
下身微腫。
痛甚。
小便頻數。

身重脈緩。
證屬風濕。
而血虛有熱。
先用羌活勝濕湯四劑。
腫漸愈。
用清燥湯數劑。

小便漸清。
用加味逍遙十餘劑。
內熱漸愈。
為飲食停滯。
發熱仍痛。
面目浮腫。

用六君子加柴胡、升麻而愈。
又因怒氣。
小腹痞悶。
寒熱嘔吐。
此木侮脾土。
用前藥加山梔、木香而安。

惟小腹下墜。
似欲去後。
此脾氣下陷。
用補中益氣而愈。
後因勞役怒氣。
作嘔吐痰。

遍身腫痛。
月經忽來。
寒熱。
用六君子加柴胡、山梔以扶元氣。
清肝火。
腫痛嘔吐悉退。
用補中益氣以升陽氣。
健營氣。
月經寒熱漸瘥。


震按此四案。

即於暗中摸索。
亦知為薛派治法。
然而散風寒。
補元氣。
勝濕清燥。
滋肝益腎。
平補溫補諸法畢具。
誠為對證發藥之良工也。


汪石山治一婦。

年逾五十。
左腳膝攣痛。
不能履地。
夜甚於晝。
小腹亦或作痛。
診其脈浮細緩弱。

按之無力。
尺脈尤甚。
病屬血衰。
遂以四物湯加牛膝、紅花、黃柏、烏藥。
連進十餘帖而安。


震按石山亦長於補。

如此案之脈。
人盡知其宜補矣。
投以此方。
恐病深藥淺。
豈能十餘劑而安乎。


韓飛霞治一都司。

因哭弟成疾。
飲食全絕。
筋骨百節皮膚無處不痛。
而腰為甚。
一云腎虛宜補。
或云風寒宜散。

韓曰。
此亦危證。
其脈澀。
正東垣所謂非十二經中正疾。
乃經絡奇邪也。
必多憂愁轉抑而成。

若痰上。
殆矣。
補則氣滯。
散則氣耗。
乃主以清燥湯。
連進三甌。

遂因睡至五鼓。
無痰。
覺少解。
脈之。
減十之三。
遂專用清燥湯加減與之。
十劑而愈。


震按此證甚危。

此論甚佳。
乃以清燥湯一方收功者。
蓋五志過極。
皆為火鬱。
此方連、柏以清火。
蒼、曲以散郁。

鬱熱能蒸濕。
二苓、澤瀉以滲濕。
濕熱甚則脾土衰。
二朮、人參以助脾補元。
濕熱勝則肺金困。
參、耆、麥冬、五味助金以制木。

使不生火。
又火亢者水必虧。
故兼歸、地養血。
再合升、柴之升清。
苓、瀉之降濁。
恰與經絡奇邪吻合。
所謂奇邪者。
乃奇經之邪。
故云非十二經中正疾也。


吳茭山治一男子。

瘦弱。
因臥卑濕之地。
遂頭目眩暈。
畏見日光。
寒熱時作。
四肢歷節疼痛。

或作風治。
或作虛治。
將及半年。
俱不效。
吳診脈曰。
寸口脈沉而滑。

兩尺弦。
此溢飲濕痰也。
當汗吐之。
雖虛羸。
不當用補藥。
乃以控涎丹一服。

卻用曝乾棉子一斗燃之。
以被圍之。
勿令氣泄。
使患人坐。
熏良久。
倏然吐出黑痰升許。
大汗如雨。
痛止身輕。
病遂愈。


震按此係痹痛之由於痰飲者。
葉氏醫案亦曾用之。


李士材治鹽賈葉作舟。

遍體疼痛。
尻髀皆腫。
足膝攣急。
曰。
此寒傷榮血。
筋脈為之引急。

內經所謂痛痹也。
用烏藥順氣散。
七劑而減。
更加白朮、桂枝。
一月而愈。


震按此案用溫燥發散藥。
乃風寒濕三氣成痹正治法。


孫東宿治行人孫質庵患痛風。

手足節骱。
腫痛更甚。
痛處熱。
飲食少。
診之脈皆弦細而數。
面青肌瘦。

大小腿肉皆削。
曰。
此病得之稟氣弱。
下虛多內以傷其陰也。
在燕地又多寒。
經云。

氣主煦之。
血主濡之。
今陰血虛。
則筋失養。
故營不榮於中。
氣為寒束。

百骸拘攣。
故衛不衛於外。
榮衛不行。
故肢節腫痛而熱。
病名周痹是也。
治當養血舒筋。

流濕潤燥。
俟痛止後。
繼以大補陰血之劑。
實其下元可也。
乃以五加皮、蒼朮、黃柏、蒼耳子、當歸、紅花、苡仁、羌活、防風、秦艽、紫荊皮。
二十劑而筋漸舒。

腫漸消。
痛減大半。
更以生地、龜板、牛膝、當歸、蒼朮、黃柏、晚蠶砂、蒼耳子、秦艽、苡仁、海桐皮。
三十劑而腫痛全減。
行人大喜。
孫曰。

公下元虛憊。
非歲月不能充實。
須痛戒酒色。
則培補乃效。
丸方以仙茅為君。
人參、鹿角膠、虎脛骨、枸杞、牛膝為臣。

熟地、茯苓、黃柏、蒼耳子、晚蠶砂為佐。
桂心、秦艽、澤瀉為使。
蜜丸。
服百日。
腿肉長完。
精神復舊。


震按此案論治處方。
俱極精當。
葉案有藍本於此者。


文學閔唇樓令室。

軀肥性躁。
患痛風。
痛處略腫。
呻吟喊叫。
手足不能舉動。
醫用歸、芍、地黃、人參、牛膝之類。

其痛愈加。
已逾七月。
東宿曰。
此乃濕痰凝滯經絡作痛。
須以燥濕流動之劑疏決一番。
但初服不效。

須十帖見功耳。
因用二陳加烏藥葉、蒼朮、殭蠶、海桐皮、南星。
至六七帖。
痛如故。
乃以芫花醋炒過三分。
海金砂一分。

為末。
白湯送下。
至晚。
瀉一次。
下稠痰半盆。
足痛減大半。

稍能動止。
更後。
腹中大痛而厥。
冷汗淋漓。
面青息斷。
舉家以為死矣。

執而診之。
手冷如冰。
但六脈俱在。
惟沉伏耳。
知其為痛極使然。
用生薑湯灌之而蘇。

語侍女曰。
適來腹中痛甚。
耳後火光濺出。
肛門如焚。
大響一聲。
不知瀉下何物。

群看之。
乃血鰍一條。
長六寸。
闊半寸余。
鱗目俱在。
盆中尚能遊動。

眾皆悚駭。
此證本由痰作。
治者特為行痰。
初不知其有蟲如是。
第藥中有芫花。
乃殺蟲物。
故偶中耳。
次日手足皆能動。
仍以二陳湯加苡仁、紅花、五加皮。
四帖脫然。


震按此案末藥方甚佳。

所謂若藥不暝眩。
厥疾不瘳也。
然其痛並不由於蟲。
蟲下之時。
必痰血俱下。
故得愈耳。
且云血鰍則為濕熱蒸其瘀血所成。
復何疑耶。


祝茹穹治閩闈典試。

半月前忽腿疼。
兩腳筋縮。
腳跟縮黏至腿。
寸步不能行。
將一月。
屢藥無效。

咸以此為痿痹證。
祝曰。
非也。
察其脈。
左寸忽洪忽澀。
遲數無定棲。

因此人好飲冷酒。
酒新則性熱燥。
冷飲又犯寒濕。
寒熱相搏。
遂有此病。
乃以川烏二錢去皮臍。

麻黃二錢。
二股梢。
一股根。
蒼朮一錢。
以甘草汁拌炒。
白蒺藜一錢。

去刺。
酒蒸熟。
焙乾同為末。
每服一錢二分。
用老酒熱沖服。
蓋被出汗。
一服即能行動。
三服愈。


震按此病甚重。

所用川烏。
麻黃。
雖屬狠藥。
然以治痛風。
亦甚平常。
恐未必速效至此。


〔附〕葉天士先生治嘉善周姓。

體厚色蒼。
患痛風。
膝熱而足冷。
痛處皆腫。
夜間痛甚。
發之甚時。

巔頂如芒刺。
根根發孔覺火炎出。
遍身躁熱不安。
小便赤澀。
口不乾渴。
脈沉細帶數。

用生黃耆五錢。
生於術三錢。
熟附子七分。
獨活五分。
北細辛三分。
漢防己一錢五分。

四劑而諸證皆痊。
惟腫痛久不愈。
陽痿不舉。
接用知、柏、虎膝、龜板、蓯蓉、牛膝。
不應。
改用烏頭、全蠍各一兩。

穿山甲、川柏各五錢。
漢防己一兩五錢。
麝香三錢。
馬料豆生用二兩。
茵陳湯泛丸。
每服一錢。
開水下而全愈。


震按此與指南所載治鮑姓周痹。

用蜣螂、全蠍、地龍、穿山甲、蜂房、川烏、麝香、乳香。
以無灰酒煮黑大豆汁法丸者。
各有妙義。
非淺見寡聞者所能窺測。
後張路玉案用安腎丸。
亦有巧思。
又與葉案之蠲痛丹、木防己湯諸方。
可謂同工異曲。


張路玉治包山勞俊卿。

年高攣廢。
山中諸醫。
用木瓜、獨活、防己、豨薟、威靈仙之類。
將半年餘。
乃致跬步不能動移。
或令服八味丸。

亦不應。
診其脈尺中微浮而細。
時當九夏。
自膝至足。
皆寒冷如從水中出。
知為腎虛。

風雨所犯而成是疾。
遂授安腎丸。
終劑而能步履。
連服二料。
絕無痿弱之狀矣。



<h2>痿</h2>
東垣治一人。

壯年病腳膝痿弱。
臍下尻臀皆冷。
陰汗臊臭。
精滑不固。
或以鹿茸丸治。
不效。

李診之脈沉數而有力。
即以滋腎丸治之。
以寒因熱用。
引入下焦。
適其病所。
瀉命門相火之勝。
再服而愈。


震按陰汗臊臭。

精滑不固。
脈沉數有力。
顯系下焦濕熱。
東垣自云。
瀉其相火之勝。
所謂腎熱則骨痿也。


丹溪治一人。

形肥味厚。
多憂怒。
脈常沉澀。
春病痰氣。
醫以為虛寒。
用燥熱香竄之藥。

至夏兩足弱。
氣上衝。
食減。
朱曰。
此熱鬱而脾虛。
痿厥之證作矣。

形肥而脈沉。
未是死證。
但藥邪太盛。
當此火旺之令。
實難求生。
且與竹瀝下白朮膏。

盡二斤。
氣降食進。
至一月後。
仍大汗而死。
書此為誤藥之戒。


震按氣衝即是喘逆。

又復食減。
病已重矣。
況兼兩足弱乎。
此下虛上盛之候。
其謂形肥而脈沉。
未是死證。
即平脈篇肥人責浮之義。
蓋指脈非應死之脈。
實死於藥也。


滑伯仁治一婦。

始病瘧。
當夏月。
醫以脾寒胃弱。
久服桂、附等藥。
後瘧雖退。
而積火燔熾。

致消穀善飢。
日數十飯猶不足。
終日端坐如常人。
第目昏不能視。
足弱不能履。
腰胯困軟。

肌肉虛肥。
至初冬。
伯仁診之。
脈洪大而虛濡。
曰。
此痿證也。

長夏過服熱藥所致。
蓋夏令濕當權。
剛劑太過。
火濕俱甚。
肺熱葉焦。
故兩足痿易而不為用也。

遂以東垣長夏濕熱成痿之法治之。
日食益減。
目漸能視。
至冬末。
忽下榻行步如故。


震按東垣長夏濕熱成痿法。
即清燥湯也。
用於此證最妥。
合上案觀之。
可謂喜用辛燥熱藥者戒。


石山治一人。

因久坐腰痛。
漸次痛延右腳。
及左腳。
又延及左右手。
不能行動。
或作風治而用藥酒。

或作血虛而用四物。
一咽即痛。
蓋覆稍熱。
及用針砭。
痛甚。
煎服熟地黃。

或吞虎潛丸。
又加右齒及面痛甚。
季秋。
汪診之脈濡緩而弱。
左脈比右較小。
或澀。

尺脈尤弱。
曰。
此痿證也。
彼謂痿證不當痛。
汪曰。
諸痿皆起於肺熱。

君善飲。
則肺熱可知。
經云。
治痿獨取陽明。
陽明者胃也。
胃主四肢。

豈特腳耶。
痿兼濕重者。
則筋緩而痿軟。
兼熱多者。
則筋急而作痛。
因檢橘泉傳示之。

始信痿亦有痛。
又經云。
酒客不喜甘。
熟地味甘。
而虎潛丸益之以蜜。
則甘多助濕而動胃火。

故右齒面痛也。
遂以人參二錢。
黃耆一錢五分。
白朮、茯苓、生地黃、麥門冬各一錢。
歸身八分。
黃柏、知母各七分。

甘草四分。
煎服五帖。
病除。
彼遂棄藥。
季冬復病。
仍服前方而愈。


震按此案講病最精。

用藥則未敢深信。
既云熱多者筋急而痛。
且現在右齒面痛。
何以重用參、耆甘溫之藥。
其些微之知柏。
寧有益耶。


一人形肥色黑。

素畏熱而好飲。
年三十餘。
忽病自汗如雨。
四肢俱痿。
且惡寒。
小便短赤。

大便或溏或結。
飲食亦減。
醫作風治。
用獨活寄生湯、小續命湯罔效。
仲夏。
汪視之脈沉細而數。

約有七至。
曰。
此痿證也。
丹溪云。
斷不可作風治。
經云。

痿有五。
皆起於肺熱。
只此一句。
便知其治之法矣。
經又云。
治痿獨取陽明。

蓋陽明。
胃與大腸也。
胃屬土。
肺屬金。
大腸亦屬陽金。
金賴土生。

土虧金失所養。
而不能下生水。
腎水涸火盛。
肺愈被傷。
況胃主四肢。
肺主皮毛。

今病四肢不舉者。
胃土虧也。
自汗如雨者。
肺金傷也。
故治痿之法。
獨取陽明。
而兼清肺經之熱。
正合東垣清燥湯。
服百帖。
果愈。


震按脈沉細而數。

約有七至。
鬱熱深矣。
何不直清其熱。
而僅用清燥湯清補兼施之藥耶。
蓋痿本虛證。
加之自汗如雨。

飲食減少。
則肺胃愈虛。
故用此方補土以生金。
益水以制火。
治其本也。
連、柏苦寒。

苓、瀉淡滲。
治其標也。
古人治病。
審慎周到如此。
亦知其必中。
故能持久以收功。


立齋治其師僉憲高如齋。

自大同回。
謂薛曰。
余成風病矣。
兩腿逸則痿軟而無力。
勞則作痛如針刺。
脈洪數而有力。

立齋曰。
此肝腎陰虛火盛而致。
痿軟無力。
真病之形。
作痛如錐。
邪火之象也。

用壯水益腎之劑而愈。
高曰。
向寓宦邸。
皆以為風。
恨無醫藥。
若服風劑。
豈不殆哉。


震按此脈洪數而有力。

故用壯水益腎之藥。
若脈數而無力。
當用地黃湯合生脈散補血湯矣。
下案二證。
虛象顯然。
猶用風藥。
死復何疑。


一男子足痿軟。

日晡熱。
薛曰。
此足三陰虛。
當用六味滋腎二丸補之。
一婦人腿足無力。
勞則倦怠。

薛曰。
四肢者土也。
此屬脾虛。
當用補中益氣及還少丹主之。
俱不從其言。
各執搜風天麻二丸並愈風丹而殞。


江應宿北遊燕。

路過山東。
孫上舍長子文學病察。
延江診視。
曰。
無能為矣。
經云。

大肉已脫。
九候雖調。
猶死。
而況於不調乎。
時夏之半。
六脈弦數。

既泄且痢。
脾傳之腎。
謂之賊邪。
病已極矣。
不出八月。
水土俱敗。

至期而逝。
敢辭。
孫曰。
內人請脈之。
形容豫順。
語音清亮。

不顯言何證。
診畢。
孫問何病。
江曰。
寸關洪數。
尺微欲絕。

足三陽脈逆而上行。
上實下虛。
此痿證也。
病雖久可治。
孫曰。
何因而得此。

江曰。
經云。
悲哀太過則胞絡絕。
胞絡絕則陽氣內動。
發則心下崩。
數溲血也。

大經空虛。
發為肌痹。
傳為脈痿。
有所失亡。
所求不得。
則發肺鳴。

鳴則肺熱葉焦。
發為痿躄。
此之謂也。
孫曰。
果因哭子憂傷。
兩腳軟弱無力。

不能起者。
七越歲矣。
或以風治而投香燥。
或認虛寒而與溫補。
殊無寸效。
江曰。

濕熱成痿。
正合東垣清燥湯例。
但藥力差緩。
難圖速效。
以獨味杜仲。
空心酒水各半煎服。

日進清燥湯。
下潛行散。
兼旬。
出房門。
無何。
病瘵子死。
哀傷復作。


震按上實下虛之病甚多。
何以知為痿證。
殆於形容豫順。
語音清亮而不起床。
可權衡以決之。


〔附〕葛可久治同郡富人女。

年可十七八。
病四肢痿痹。
不能自食。
目瞪。
眾醫莫能治。
葛視之。

笑曰。
此不難治。
乃令悉去房中香奩流蘇之屬。
發地板掘土為坎。
畀女子其中。
扁其扉。

戒家人。
俟其手足動而作聲。
當報我。
久之。
手足果動而呼。
投藥一丸。
明日。
自坎中出矣。
蓋此女平日嗜香。
而脾為香氣所蝕故也。


震按香為脾臭。

何以蝕脾。
意者香能開竅。
香極則諸竅大開。
脈緩筋弛。
關鍵盡撤。
故身軟目瞪不食也。

畀入土坎者。
諸毒得土而化。
且土為萬物之母。
四肢百骸。
得土氣則生氣自復也。
仍合治痿獨取陽明之義。


李士材治太學朱修之。

八年痿廢。
累治不效。
李診之。
六脈有力。
飲食如常。
此實熱內蒸。

心陽獨亢。
證名脈痿。
用承氣湯下六七行。
左足便能伸縮。
再用大承氣。
又下十餘行。

手中可以持物。
更用黃連、黃芩各一斤。
酒蒸大黃八兩。
蜜丸。
日服四錢。
以人參湯送。

一月之內。
去積滯不可勝數。
四肢皆能展舒。
李曰。
今積滯盡矣。
煎三才膏十斤與之。
服盡而應酬如故。


崇明倪君儔。

四年不能起於床。
日服之藥。
寒涼十六。
補腎肝者十三。
李診其脈。
大而無力。

此營衛交虛。
以十全大補加秦艽、熟附各一錢。
朝服之。
夕用八味丸加牛膝、杜仲、遠志、萆薢、虎骨、龜板、黃柏。
溫酒送七錢。
凡三月而機關利。


又治兵尊高懸圃。

患兩足痠軟。
神氣不足。
向服安神壯骨之藥。
不效。
改服滋腎合二妙。
加牛膝、苡仁之屬。

又不效。
純用血藥。
脾胃不實。
李診之。
脈皆沖和。
按之亦不甚虛。

惟脾部重取之則澀而無力。
此土虛下陷。
不能制水。
則濕氣墜於下焦。
故膝脛為患耳。
進補中益氣。

倍用升、柴。
數日即愈。
夫脾虛下陷之證。
若用牛膝下行之劑。
則愈陷而病愈甚矣。


震按此三案。

精妙絕倫。
以藥對脈。
確切不移。
首案連用承氣。
繼用參湯送寒下藥。
皆是獨取陽明治法。

末案補中益氣。
與大黃補瀉不同。
總歸乎取陽明也。
臨證指南首列輕清治肺二方。
實宗肺熱成痿之旨。
第恐力薄難效。

其用二妙、茵陳、萆薢、茯苓皮、蠶砂、海金砂、防己、膽草、寒水石等。
直清濕熱。
較之清燥湯。
反勝一籌。
不涉虛者。
允宜仿此。

又有治下虛上實。
而用犀角地黃湯去芍藥。
加元參、連翹、桑葉、鉤藤。
似乎專理上實。
不顧下虛。
然雲頭目如蒙。

入夏陽升為甚。
議清營熱以熄內風。
想其人脈必弦數。
有熱甚生風之象。
未可兼顧下虛。
或他日再診而後滋填下焦。

亦未可定。
至於滋填下焦方。
有用虎潛加減者。
有用四斤金剛健步及地黃飲子加減者。
有用熟地、蓯蓉、巴戟、遠志、鹿角霜、桑椹、蒼朮、小茴。
以金毛脊酒蒸熟。

水熬膏為丸者。
有用蓯、戟、杞、膝、青鹽、線膠、茯苓、沙苑、鹿筋膠、羊肉膠、牛骨髓、豬脊髓者。
卻無參、術補陽明法。
亦無承氣瀉陽明法。
惟脾腎雙補丸有人參。
然其案重在暈麻瘕泄。

尚未痿厥。
非以治痿也。
統觀之。
不外清濕熱。
益肝腎。
豈二種病情偏多耶。
或案有遺逸。
未能詳備耶。



<h2>癥瘕</h2>
史記曰。

臨菑女子薄吾病甚。
眾醫皆以為寒熱篤。
當死。
臣意診其病。
曰。
蟯瘕為病。

腹大。
上膚黃粗。
循之慼慼然。
臣意飲以芫花一撮。
即出蟯可數升。
病已。

三十日如故。
蟯得之寒濕。
寒濕氣鬱篤不發。
化為蟲。
臣意所以知薄吾病者。
切其脈。

循其尺。
其尺索刺粗而毛美奉發。
是蟲氣也。
其色澤者。
中藏無邪氣及重病。


震按此條辨證最佳。

上膚黃粗者。
腹大而腹上膚黃粗也。
循之慼慼然者。
如以手摸老松樹皮之枯燥也。
其尺索刺粗者。
亦是枯燥之象。

然倉公望毛髮潤美。
面色又光澤。
知為蟲病也。
若齊中尉潘滿如病小腹痛。
謂之遺積瘕。
病由於酒且內。

當溲血死一條。
不講證。
但講脈。
辭義古奧難明。
不敢因其講脈而錄之。


隋有患者。

飢而吞食。
至胸即便吐出。
醫作噎膈反胃治之。
無驗。
有老醫任度視之曰。
非此三疾。

蓋因食蛇肉不消而致。
但揣心腹上有蛇形也。
病者曰。
素有大風。
常食蛇肉。
風稍愈。
復患此疾。
遂以大黃芒硝飲之而愈。
此蛇瘕也。


〔附〕春夏間。

蛇精及液沾菜上。
人誤食之。
腹內生蛇。
須用赤頭蜈蚣一條。
炙為末。
分二服。
酒下。


徐文伯善醫術。

宋明帝宮人。
患腰痛牽心。
發則氣絕。
眾醫以為肉瘕。
文伯視之曰。
此發瘕也。

以油灌之。
即吐物如發。
稍引之。
長三尺。
頭已成蛇。
能動。
懸柱上。
水瀝盡。
惟餘一發而已。
遂愈。


〔附〕唐書載甄權弟立言善醫。

時有尼明律年六十餘。
患心腹膨脹。
身體羸瘦。
已經二年。
立言診之曰。
腹內有蟲。

當是誤食發為之耳。
因令服雄黃。
須臾吐一蛇如手小指。
惟有眼。
燒之猶有發氣。
其疾乃愈。

又一人好飲油。
每飲四五升。
方快意。
乃誤吞發入胃。
血裹化為蟲也。
亦用雄黃五錢。
水調服愈。


乾德中。

江浙間有慎道恭。
肌瘦如勞。
惟好食米。
闕之則口出清水。
情似憂思。
食米頓便如常。

眾醫莫辨。
後遇蜀僧道廣。
以雞屎及白米各半合。
共炒為末。
以水一盞調。
頓服。
良久。
病者吐出如米形。
遂瘥。
病源謂米瘕是也。


續搜神記載一人共奴俱患鱉瘕。

奴前死。
遂破其腹。
得白鱉尚活。
有人乘馬來看鱉。
適白馬尿。
正落鱉上。

即縮頭。
尋復以馬尿灌之。
鱉化為水。
其主曰。
我將瘥矣。
即服之。
如言而愈。


〔附〕一人患鱉瘕。

痛有來止。
或食鱉即痛。
用雞屎一升。
炒黃。
投酒中浸一宿。
焙為末。
原浸酒調下而愈。


宣室志載永徽中崔爽者。

每食生魚三斗乃足。
後飢。
作鱠未成。
忍飢不禁。
遂吐一物如蝦蟆。
自此不復能食鱠矣。


太平御覽載元嘉中。

有人啖鴨肉。
乃成瘕病。
胸滿面赤。
不得飲食。
醫令服秫米。
須臾煩悶。
吐一鴨雛。
身喙翅背已成就。
惟左腳故綴昔所食肉。
遂瘥。


南史載褚澄治李道念。

有冷疾五年。
澄曰。
汝病是食白瀹雞子過多。
取蒜一斤。
令煮服之。
吐一物如升。
涎裹之。
乃是雞雛。
羽翅爪距皆見。
凡十三頭而病愈。


震按蛇鱉有毒。

鱠系生食。
固有成瘕者。
若食鴨肉與白瀹雞子而生雛。
將食豬肉者生小豬。
食羊肉者生小羊乎。
未可信也。


明皇雜錄載一黃門奉使交廣回。

周顧謂曰。
此人腹中有蛟龍。
上驚問黃門曰。
卿有疾否。
曰。
臣馳馬大庾嶺。

時大熱。
因口渴。
遂飲水。
覺腹中堅痞如石。
周用硝石、雄黃煮服之。
立吐一物。

長數寸。
大如指。
鱗甲具。
投之水中。
俄頃。
長數尺。

復以苦酒沃之。
如故。
以器覆之。
明日。
已生一龍矣。
上甚為之驚訝。


〔附〕廣異記載一患者。

飲食如故。
發則如癲。
面色青黃。
小腹脹滿。
狀如妊孕。
醫診其脈。

與證皆異。
而難明主療。
忽有一山叟曰。
聞開皇六年。
灞橋人患此病。
蓋因三月八日。

水邊食芹菜得之。
有識者曰。
此蛟龍瘕也。
為龍游於芹菜之上。
不幸食之而病也。
遂以寒食餳每劑五合。

服之數劑。
吐出一物。
形雖小而狀似蛟龍。
且有兩頭。
獲愈。


石藏用。

蜀人。
良醫也。
名甚著。
一士人嘗因承檐溜盥手。
覺為物觸入指爪中。
初若絲髮然。

既數日。
稍長如線。
伸縮不能如常。
始悟其為龍伏藏也。
乃扣治療之方於石。
石曰。

此方書所不載。
當以意去之。
歸可末蜣螂塗指。
庶不深入胸膜。
冀他日免震雷之患。
士人如其言。

後因迅雷。
見火光遍身。
士人懼。
急以針穴指。
果見一物自針穴躍出。
不能災。


名醫錄載汾州王氏。

得病右脅有聲如蝦蟆。
常欲手按之。
不則有聲。
聲相接。
群醫莫能辨。
聞留陽山人趙巒善診。

求之。
趙曰。
此因驚氣入於臟腑。
不治而成疾。
故常作聲。
王氏曰。

因邊水行次。
有大蝦蟆躍高數尺。
驀作一聲。
予不覺驚叫。
便覺右脅牽痛。
自後作聲。

常似蝦蟆也。
巒乃引王氏脈訣右關脈伏結。
積病也。
正當作積病治。
用六神丹泄下青涎。
類蝦蟆之衣。
遂瘥。


齊諧記云。

隆安中。
江夏安陸縣有人。
姓郭名坦。
得天行病後。
遂大善食。
一日消鬥米。

家貧不能給。
行乞於市。
一日大飢不可忍。
人家後門有三畦薤。
因竊啖之。
盡兩畦。

便大悶極。
臥地。
須臾大吐。
吐一物如籠。
因出地漸小。
主人持飯出食之。
不復食。
因撮飯著所吐物之上。
即化為水。
此病尋瘥。


桓宣武有一督將。

因時行病後虛熱。
便喜飲茗。
必一斛二斗乃飽。
裁減升合。
便以為大不足。
後有客造之。

更進五升。
乃大吐。
一物出如升大。
有口。
形縮縐。
狀似牛䐗。

客乃令置之盆中。
以斛二斗復茗澆之。
此物吸之都盡。
而止覺小脹。
又增五升。
便悉混然從口中湧出。

既吐此物。
遂瘥。
或問客此何病。
答曰。
此病名斛茗瘕。


夷堅志載一人自幼好酒。

片時無酒。
叫呼不絕。
全不進食。
日漸羸瘦。
或執其手縛柱上。
將酒與看而不與飲。
即吐一物如豬肝。
入酒內。
其人自此遂惡酒。


又鎮陽有士人。

嗜酒。
日嘗數斗。
至午夜。
飲興一發。
則不可遏。
一夕大醉。

嘔出一物如舌。
視無痕竅。
至欲飲時。
眼遍其上。
矗然而起。
家人沃之以酒。

立盡。
至日常所飲之數而止。
遂投之猛火。
爆裂為十數片。
士人由是不能飲。


震按此種案可助麈談。

難充診則。
惟諸病名。
亦所當知。
故選其不同者而刪其同者。
但嗜茗嗜酒。
尚非怪異。

如鮮于叔明嗜臭蟲。
權長孺嗜人爪。
劉邕嗜瘡痂。
唐舒州刺史張懷肅。
左司郎中任正名、李棟服人精。
唐書高仙芝傳載賀蘭進明好啖狗糞。

明初僧宗泐嗜糞浸芝麻雜米煮粥。
駙馬都尉趙輝喜食女人陰精月水。
南京祭酒劉俊喜食蚯蚓。
吳江婦人喜食死屍腸胃。
此種皆系癖疾。
惜無有治之者。
遂作小說傳流至今。
令人絕倒耳。



<h2>積塊</h2>
顯慶寺僧應公。

有沉積數年。
每於四更後。
心頭痛硬。
不能安臥。
須起行寺中。
習以為常。

人莫知為何病。
因求治於戴人。
戴人令湧出膠涎一二升。
如黑礬水。
繼出黃綠水。
又下之。
去膿血數升。
自爾胸中如失巨山。
飲餌無算。
安眠至曉。


果園劉子平妻。

腹中有塊如瓢十八年矣。
經水斷絕。
諸法不治。
戴人令一月內湧四次。
下六次。
所去痰約一二桶。

其中有不化之物。
如菜葉者。
如爛魚腸者。
覺病積如刮。
漸漸而平。
及積既盡。
塊痕反窪如臼。
略無少損。
至是面有童色。
經水復行。


修弓杜匠。

其子婦年三十。
有孕已歲半矣。
每發痛。
則召收生嫗。
以為將產也。
一二日復故。

凡數次。
乃問戴人。
戴人診其脈澀而小。
斷之曰。
塊病也。
非孕也。

脈訣所謂澀脈如刀刮竹行。
主丈夫傷精。
女人敗血。
治法。
下有病。
當瀉之。

用舟車丸百餘粒。
後以調胃承氣湯加當歸、桃仁。
三兩日又以舟車丸、桃仁承氣湯。
瀉青黃膿血。
雜然而下。
每更衣。

以手向下推之揉之則出後。
二三日。
又用舟車丸、豬腎散、通經散等。
連下數日。
俟晴明。
當未食時。
以針瀉三陰交。
不再旬。
病已失矣。


震按子和此種治驗。

約十餘條。
其載脈象也。
不曰沉細。
則曰沉遲。
此條則曰小而澀。
而其用藥也。

積在上者。
茶調散、三聖散、瓜蒂散為主。
積在下者。
舟車丸、神祐丸、承氣湯、通經散為主。
積在中者。
兼而用之。

凡吐下約數十次。
盈五六缶。
此種病人。
豈非項籍樊噲之流亞耶。
然如樊將軍鴻門會切生彘肩啖之。
又當怒時不見其成積也。

故曰。
壯盛人無積。
虛人則有之。
潔古養正積自除之論。
最有見識。
何麻知幾輩侈張其說。
以惑世誣民耶。


又按子和系睢州人。

河南水土厚實。
或有此理。
後人師其意而用倒倉法。
亦以吐瀉去積。
王金壇極贊之。
謂腸胃中得肉液充滿。

流行如洪水泛漲。
浮槎陳朽。
皆推逐盪漾而出。
沉疴悉去矣。
然徐東皋曰。
此法惟宜用於元氣實者。

若虛損勞瘵鼓脹反胃。
真病已成。
六脈無力者。
皆不可用。
予見不善用者。
往往殺人。
觀此說益惕然於三聖三花輩之難以輕試矣。


陳自明云。

予族子婦。
腹中有大塊如杯。
每發痛不可忍。
予診之。
知為血瘕。
投黑神丸。
盡三丸。
塊氣盡消。
終身不復作。


震按黑神丸載在濟陰綱目。

以彈子大一丸。
分四服。
據云。
痃氣十服。
膈氣癥瘕五服。
血瘕三丸。

當瘥。
想系神效之方。
並注漆有飛補之力。
但世間有一種人。
沾染漆氣即患漆瘡者。
若誤投之。

寧不為害。
所當慎也。
予又見一婦。
先因痞塊經閉。
里醫用生漆濃塗紙上。
陰乾煅灰。

同諸行血藥服之。
數服後。
頓下鮮血盈桶。
遂困憊不堪。
就予治。
雖大進補劑。
終淹成弱證而死。
所謂飛補者安在哉。


丹溪治一婦人。

死血食積痰飲成塊。
或在兩脅。
動作。
腹鳴嘈雜。
眩暈身熱。
時發時止。

用黃連一兩。
用茱萸、益智各炒其半。
去茱、益不用。
香附童便浸。
楂肉各一兩。
蘿蔔子一兩五錢。

三稜、莪朮俱醋煮。
桃仁留尖去皮。
青皮、麥芽曲、山梔、臺芎各五錢。
炒為末。
炊餅丸服。


又治呂宗信。

年六十。
素好酒。
因行暑途得疾。
足冷過膝。
上脘有塊如拳。
牽引脅痛。

不可眠。
飲食減半。
卻不渴。
已自服生料五積散三帖。
朱診之。
六脈俱沉澀而小。

按之不為弱。
皆數。
右甚。
大便如常。
小便赤色。
遂用大承氣湯。

將大黃炒熟。
加黃連、乾葛、芎、芍、甘草作湯。
以蔞仁、黃連、半夏、貝母為丸。
至二十帖。
塊減半。
遂止藥。
至半月。
飲食復進。
諸證悉除。


丹溪曰。

一婦年四十餘。
面白形瘦。
性急。
因有大不如意。
乳房下帖肋骨間結一塊。
漸長掩心。

微痛。
膈悶口苦。
飲食減四之三。
兩手脈微而短澀。
予知其月經不來矣。
為之甚懼。

勿與治。
思至半夜。
其人尚能出外見醫。
梳妝言語如舊。
料其尚有胃氣。
遂以人參、白朮、當歸、川芎。

佐以氣藥。
大劑與之。
外用琥珀膏貼塊上。
防其塊長。
兩三月間。
約服二百帖。

食及平時之半。
脈漸充。
仍與前藥吞潤下丸。
又百餘帖。
月經行。
不及兩日而止。

澀脈減三分之二。
時天氣熱。
意其經行時。
必帶紫色。
仍與前藥加醋炒三稜。
吞潤下丸。

以抑青丸十五粒佐之。
又經一月。
塊消其半。
月經及期。
尚欠平時半日。
飲食甘美如常。

但食肉不覺爽快。
予令止藥。
且待來春木旺時區處。
至次年六月。
忽報塊一夜大作。
比舊反加指半。

脈略弦。
左略怯於右。
至數日平和。
自言飽食後則塊微悶。
食行卻自平。
予意其必有動心事激之。

問之果然。
仍於前藥中加炒黃芩、黃連。
少以木通、生薑佐之。
去三稜。
煎湯吞潤下丸。
外以琥珀膏貼之。

半月。
經行而塊散。
此是肺金為火所爍。
木邪勝土。
土不能運。
清濁相干。

舊塊輪廓尚在。
皆因氣血未能盡復。
故濁氣稍留。
舊塊復起也。
補其血氣。
使肺不受邪。
木氣平而土氣正。
濁氣行而塊自散矣。


又一婦人。

年三十六。
家貧多勞。
性褊急。
自七月經斷。
八月小腹下有塊偏左。
如掌大。

塊起即痛。
至半月後。
腹漸腫脹。
食減。
夜發熱。
其脈十月間得虛微短澀。

左尤甚。
初與白朮一斤。
和白陳皮半斤。
作二十帖煎服。
外以三聖膏貼塊上。
經宿則塊軟。

再宿則塊小。
近下一寸。
旬日後。
食進熱減。
又與前藥一料。
加木香三兩。
每帖研桃仁九個。
盡此劑。
病除。


丹溪又曰。

一婢色紫。
稍肥。
性沉多憂。
年四十。
經不行三月矣。
小腹當中一塊。

漸如炊餅。
脈皆澀。
重按稍和。
塊按則痛甚。
試捫之。
高半寸。

與千金硝石丸。
至四五次。
彼忽自言乳頭黑。
且有汁。
恐是孕。
予曰。

澀脈無孕之理。
又與三五帖。
脈稍虛豁。
予悟曰。
藥太峻矣。
令止前藥。

用四物湯。
倍白朮。
佐以陳皮、炙甘草。
至三十帖。
候脈充。
再與硝石丸。

至四五次。
忽自言塊消一暈。
便令勿與。
又半月。
經行痛甚。
下黑血近半升。

內有如椒核者數十粒。
而塊消一半。
又來索藥。
曉之曰。
塊已破。
勿再攻。

但守禁忌。
次月經行。
當自消盡。
已而果然。
大凡攻擊之藥。
有病即病受之。

邪輕則胃受傷矣。
夫胃氣清純中和者也。
惟與穀肉果菜相宜。
藥石皆偏勝之氣。
雖參、耆性亦偏。
況攻擊者乎。
此婦胃氣弱。
血亦少。
若待塊盡而卻藥。
胃氣之存者幾希矣。


又一婦因經水過多。

每用澀藥。
致氣痛。
胸腹有塊十三枚。
遇夜痛甚。
脈澀而弱。
丹溪曰。

此因澀藥。
致敗血不行。
用蜀葵根煎湯。
再煎參、朮、青皮、陳皮、甘草梢、牛膝。
入元明粉少許。
研桃仁調。

熱服二帖。
連下塊二枚。
以其病久血耗。
不敢頓下。
乃去葵根明粉服之。
塊漸消。


震按丹溪諸案。

消補兼施。
而佐清肝者居多。
間有用攻擊者。
內經所謂大積大聚。
其可犯也。
又不得矯子和之弊。

而一味培補。
反蹈養癰豢寇之害。
但丹溪用藥。
輕重次第。
各合機宜。
非比子和千篇一律。


王金壇曰。

予內弟於中甫。
飲茶過度。
且多憤懣。
腹中常漉漉有聲。
秋來發寒熱似瘧。
以十棗湯料黑豆煮。

曬乾研末。
棗肉和丸芥子大。
而以棗湯下之。
初服五分不動。
又服五分。
無何腹痛甚。

以大棗湯飲。
大便五六行。
皆溏糞無水。
時蓋晡時也。
夜半。
乃大下數斗積水而疾平。

當其下時。
瞑眩特甚。
手足厥冷。
絕而復甦。
舉家號泣。
咸咎藥峻。
嗟乎。
藥可輕用哉。


張三錫曰。

曾治一少年。
體薄弱。
且咳血。
左邊一塊。
不時上攻作痛。
左金、蘆薈俱不應。

診其脈三部雖強。
而細澀不流利。
因作陰虛治。
四物加知、柏、元參、丹皮。
不六劑頓愈。
此陰虛似肝積也。

由此推之。
雖因部分名積。
診視之際。
猶當詳審。
惟圓機者。
乃不昧此。


震按此二條。

一系飲積。
以證與因斷之。
一系陰虛似肝積。
以脈斷之。
即圓機也。
兩家垂訓。
裨益尤多。


喻嘉言治袁聚東。

年二十歲。
生痞塊。
日進化堅削痞之藥。
漸至毛瘁肉脫。
面黧髮捲。
殆無生理。

喻視之。
少腹臍旁三塊。
堅硬如石。
以手拊之。
痛不可忍。
其脈兩尺洪盛。

余俱微細。
謂曰。
此由見塊醫塊。
不究其源而誤治也。
初起時塊必不堅。
以峻猛之藥攻至。

真氣內亂。
轉護邪氣為害。
如人廝打。
紐結一團。
迸緊不散。
其實全是空氣聚成。

非如女子月經凝而不行。
即成血塊之比。
觀兩尺脈洪盛。
明是腎氣傳於膀胱。
因服破氣藥多。
膀胱之氣不能傳前後二便而出。

乃結為石塊耳。
治法須內收腎氣。
外散膀胱之氣。
以解其廝結。
三劑可愈也。
先以理中湯加附子五分。

塊即減十之三。
再用桂、附大劑。
腹中氣響甚喧。
三塊一時頓沒。
然有後慮者。
腎氣之收藏未固。

膀胱之氣化未旺。
倘犯房室。
塊必再作。
乃用補腎藥加桂、附。
多加河車為丸。
取其以胞補胞而助膀胱之化源也。
服之後。
方不畏寒。
腰圍漸大。
年餘且得子。


震按此人克伐太過。

換以溫補。
未足為奇。
惟兩尺脈洪盛。
非此詮解。
誰不面澀。
至於桂、附、河車。
同補腎藥為善後計。
則與腎氣傳膀胱之論緊切不泛。
非通套治痞成法可比。


李士材治郡守於鑑如。

每酒後腹痛。
漸至堅硬。
得食輒痛。
李診之曰。
脈浮大而長。
脾有大積矣。

然兩尺按之軟。
不可峻攻。
令服四君子湯七日。
投以陰陽攻積丸三錢。
但微下。
更以四錢服之。

下積十餘次。
皆黑而韌者。
察其形不倦。
又進四錢。
於是腹大痛。
所下甚多。

仍服四君子湯十日。
又進丸藥四錢。
去積三次。
又進二錢。
下積至六七碗。
脈大而虛。
按至關部豁如矣。
乃以補中益氣調補一月。
全愈。


震按脈浮大而長。

為脾有大積。
較之丹溪諸案。
或沉澀而小且數。
或微而短澀。
或虛微短澀。
或脈澀而弱者。

大不同矣。
須於臨證時。
能以古人各種脈法。
俱為我之正鵠。
庶期中的。
若兩尺按之軟。

不可峻攻。
固是正理。
然亦要看得靈變。
蓋兩尺軟為虛。
則喻案之兩尺洪盛。
寧不認為實而峻攻之耶。
故又當以形色及病情參討也。


給諫侯啟東腹中嘈痛。

士材按其左脅。
手不可近。
凡飲食到口。
喉間若有一物接之者然。
李曰。
脈大而數。

腹痛嘔涎。
面色痿黃。
此虛而有濕。
濕熱相兼。
蟲乃生焉。
當煎人參湯送檳黃丸以下蟲積。
蟲若不去。
雖補何益乎。
病者畏不敢用。
後竟不起。


震按此是蟲積。

猶之飲積。
俱無塊者耳。
彼肯服十棗丸而愈。
此不肯服檳黃丸而殂。
因知病之宜補宜攻。
總貴用其所當用。
誠不可專守潔古之說為穩著也。


周慎齋治一婦。

素善怒。
左脅下有塊。
身肥大。
經將行。
先一二日。
且吐且下。

此肝木乘脾。
脾虛生痰不生血也。
善怒脅塊。
肝氣亢也。
吐下者。
脾氣虛也。

身肥則多痰。
痰盛者中焦多濕。
故經行時氣血流通。
衝動脾濕。
且吐且下也。
久而不治。

必變中滿。
宜理脾燥濕。
白朮一兩。
半夏五錢。
生薑七錢。
沉香二錢。
共末。
白糖和服。


一人左脅下有塊。

右關脈豁大。
周用烏藥一兩。
以附子五錢濃煎制之。
將烏藥日磨二三分。
酒送下。
俟積行動。
乃以補中益氣湯加附子服之。
丸用六君子。


震按慎齋書云。

凡積不可用下藥。
徒損真氣。
病亦不去。
當用消積藥。
使之溶化。
則除根矣。

積去須大補。
誠格言也。
即此二案。
亦平淡之神奇。
又嘗考消積之方。
如桃仁煎用大黃。

虻蟲、芒硝。
黑神丸用生漆、熟漆。
東垣五積丸俱用川烏、巴霜。
局方聖散子、三稜煎丸俱用硇砂、乾漆。
此皆峻厲之藥。
用而中病。

固有神效。
若妄嘗輕試。
鮮不敗事矣。
千金硝石丸人參、硝黃並用。
丹溪猶以為猛劑。
治婢一案。

每與補藥迭進。
此真善治病者也。
丹溪治積聚案有數十條。
輕重曲折。
適至病所。
惜不能多載。

再閱葉氏醫案積聚門。
只用雞肫皮、萊菔子、蛤粉、芥子、蜣螂、䗪蟲、青、樸等。
並無古方狠藥。
其理尤可想見。
予曾親見葉先生治一婦。
產後著惱。

左邊小腹結一塊。
每發時。
小腹脹痛。
從下攻上。
膈間乳上皆痛。
飲食入胃即吐。

遍醫不效。
先生用炒黑小茴香一錢。
桂酒炒當歸二錢。
自制鹿角霜一錢五分。
生楂肉三錢。
川芎八分。

菟絲子一錢五分。
水送阿魏丸七分。
八劑而愈。
次用烏雞煎丸原方半料。
永不復發。
又一人患瘧疾補早。

左脅成痞。
連於胃腕。
按之痛甚。
用炒桃仁為君。
佐以阿魏、穿山甲、鱉甲、麝香。
丸服。

全消。
此二條較之臨證指南所載者為更佳。
故附於此。
予又親見杭州一富家婦患痞塊。
用黑神丸大效。
每痛作嘔脹不堪。

服此即愈。
數十服後。
百苦皆除。
然半年外。
以他病暴殞。
因思漆身為癩之言。

臟腑豈堪常漆耶。
清純沖和之氣。
耗喪於此藥而不覺也。
再觀丹溪治方提領。
用參、朮、歸、芍等煎湯。
下保和丸二十五。

龍薈丸十五。
治馮氏女。
先用左金丸、青六丸。
後用參橘桃芍丸。
治盧子裕瘧後食酒肉而成塊在左脅。
用參、朮、柴、苓、枳殼煎湯。

下阿魏五。
保和二十。
抑青十。
與點十。
攻塊五。
攻塊者。

青皮、三稜、桃仁、桂枝、海藻、醋調神麯為丸也。
治下邳錢郎。
用保和二十。
溫中二十。
抑青十。
以白朮、木通、三稜湯下。

此等方法。
皆補藥與磨積相半。
而必兼清肝之藥。
大抵因怒成塊者居多也。
又如陳里長男。
飽食牛肉豆腐。

成塊在右脅。
脈弦而數。
即明告以此人必性急。
塊上不可按。
按則愈痛。
痛則必吐酸黃苦水。

而用荔核、山楂、枳實、山梔、茱萸、人參、薑汁以止痛。
繼用皂角煎汁製半夏。
合黃連、石鹼。
用糖球膏為丸以消塊。
此仍是治肝為主。
磨積為助。
學者能逐案細繹之。
自有悟處。


王海藏載萬病紫菀丸云。

李靈患肥氣。
日服五丸。
經一年。
瀉出肉鱉二枚愈。
李知府妻梅氏。
帶下血崩七年。

骨痿著床。
日服五丸至十丸。
取下肉塊如雞子狀愈。
以及趙侍郎瀉出青蛇七條。
王氏瀉出癩蟲如馬尾者二升。
今覽其方。

巴霜、川烏甚少。
余如人參、黃連、皂莢、川椒等。
皆平庸藥。
不若耆婆萬病丸之芫花、甘遂、蜈蚣、芫青、石蜥蜴等之有毒也。
何以能著奇功。
惜未試之。


又按阿魏丸方甚多。

如醫林阿魏十四味。
內有石鹼、風化硝。
小阿魏丸七味。
乃稜、蓬、胡椒、青皮、木麝二香。
心統消積阿魏丸共八味。
內有三稜、莪朮、牽牛、穿山甲。

丹溪阿魏丸治肉積者只四味。
又醫林小阿魏丸。
即丹溪治陳里長男之三味。
卻無阿魏。
猶之琥珀膏。
只大黃、朴硝各一兩為末。
以大蒜搗膏貼之。
並無琥珀也。
總須對證擇用之。



<h2>前陰病</h2>
東垣治一人。

前陰臊臭。
又因連日飲酒。
腹中不和。
求治。
曰。
夫前陰者。

足厥陰肝之脈絡循陰器出其挺末。
凡臭者。
心之所主。
散入五方為五臭。
入肝為臊。
當於肝經瀉行間。

是治其本。
後於心經瀉少衝。
乃治其標。
如惡針。
當用藥除之。
酒者氣味俱陽。

能生里之濕熱。
是風燥熱合於下焦為邪。
經云。
下焦如瀆。
又云。
在下者引而竭之。

酒是濕熱之物。
亦宜決前陰以去之。
治以龍膽瀉肝湯。
又治陰邪熱癢。
柴胡梢二錢。
澤瀉二錢。

車前子二錢。
木通五分。
生地黃、當歸梢、草龍膽各三分。
作一服水煎。
以美膳壓之。


震按龍膽瀉肝湯治前陰病之由於濕熱者。

今人亦因此案而知之。
然此案分量之輕重。
與此病則為恰合。
非不可移易之數。
又當隨病情損益為妥。


丹溪治一人。

年少玉莖挺長。
腫而痿。
皮塌常潤。
磨股不能行。
二脅氣上衝。
先以小柴胡加黃連。

大劑行其濕熱。
次又加黃柏。
降其逆上之氣。
挺腫漸收及半。
但莖中有一堅塊未消。
遂以青皮為君。
佐以散風之劑。
為末服之。
外以絲瓜汁調五倍子末敷之而愈。


一人色蒼黑。

年五十餘。
素善飲。
忽玉莖堅挺。
莫能沾裳。
不可屈腰作揖。
常以竹篦為彎弓狀。

攔於玉莖之前。
但小溲後即欲飲酒。
否則氣不相接。
蓋濕熱流入厥陰經而然也。
專治厥陰濕熱而愈。


震按此亦龍膽瀉肝湯證。

上案之用小柴胡加黃連者。
以兩脅氣上衝也。
下案不認作肝火濕熱。
洵是高手。
於此見辨病宜詳細。
不容少涉模糊。


一婦產後。

因子死。
經斷不行者半年。
一日少腹忽痛。
陰戶內有物如石硬塞之而痛不禁。
眾醫不識。
青林曰。
此石瘕病也。
用四物加桃仁、大黃、三稜、檳榔、元胡索、附子、澤瀉、血竭為湯。
二劑而愈。


薛立齋治一婦人。

胸膈不利。
內熱作渴。
飲食不甘。
肢體倦怠。
陰中悶癢。
小便赤澀。

此鬱怒所致。
用歸脾加山梔、芎、歸、芍藥而愈。
但內熱晡熱。
用逍遙散加山梔。
亦愈。
後因勞役發熱。
患處脹腫。
小便仍澀。
用補中益氣加山梔、茯苓、丹皮而愈。


一婦人陰中突出如菌。

四圍腫痛。
小便頻數。
內熱晡熱。
似癢似痛。
此肝脾鬱結之病。
蓋肝火濕熱而腫痛。

脾虛下陷而重墜也。
先以補中益氣加山梔、茯苓、車前、青皮。
以清肝火。
升脾氣。
漸愈。
更以歸脾湯加山梔、茯苓、川芎調理。
更以生豬脂和藜蘆末塗之。
而收。


一婦人陰中挺出一條。

五寸許。
悶痛重墜。
水出淋澀。
小便澀滯。
夕與龍膽瀉肝湯分利濕熱。
朝與補中益氣湯升補脾氣。

諸證漸愈。
再與歸脾加山梔、茯苓、川芎、黃柏間服。
調理而愈。
後因勞役。
或怒氣。
下部濕癢。

小水不利。
仍用前藥而愈。
亦有尺許者。
亦有生諸蟲物者。
用此法治之。


一婦人陰內痛癢。

內熱倦怠。
飲食少思。
用參、耆、歸、朮、陳皮、柴胡、炒梔、車前、升麻、芍藥、丹皮、茯苓。
治之而愈。
若陰中有蟲癢痛。
亦屬肝木。

以桃仁研和雄黃末。
納陰中以殺之。
仍用清肝解鬱。
或以雞肝納之。
取蟲之法也。


立齋又曰。

余奉侍武廟湯藥。
勞役過甚。
飲食失節。
復兼怒氣。
次年春。
莖中作癢。

時出白津。
時或痛甚。
急以手緊捻乃止。
此肝脾之氣虛也。
服地黃丸及補中益氣加黃柏、柴胡、山梔、茯苓、木通而愈。
丁酉九月。
又因勞役。
小便淋瀝。
莖癢竅痛。
仍服前湯加木通、茯苓、膽草、澤瀉及地黃丸而愈。


一男子莖中痛。

出白津。
小便秘。
時作癢。
用小柴胡加山梔、澤瀉、炒連、木通、膽草、茯苓。
二劑頓愈。
又兼六味地黃丸而瘥。


震按立齋諸案。

治法詳備。
可補東垣丹溪之未逮。
且以補藥解鬱平肝。
又開一局。
蓋院使擅長於補。
其用參、耆、歸、術。
如布射僚丸。
百發百中也。
末案純用清理。
又知其非一味蠻補者。


〔附〕一男子陰腫大如升。
核痛。
醫莫能治。
搗馬鞭草塗之而愈。


一人莖頭腫大如升。
光如水泡。
以二陳加升麻、青黛、牡蠣。
二劑而愈。


一人玉莖硬不痿。

精流不歇。
時如針刺。
捏之則脹。
乃為腎滿漏疾。
用韭子、破故紙各一兩為末。
每三錢。
日三服。
即止。


一人在山亭裸體而臥。
其陰莖被飛絲纏繞。
陰頭腫欲斷。
以威靈仙汁入水浸洗而愈。



<h2>陽痿</h2>
周慎齋治一人。

年二十七八。
奇貧。
鰥居鬱鬱不樂。
遂患陽痿。
終年不舉。
溫補之藥不絕。

而證日甚。
火升於頭。
不可俯。
清之降之皆不效。
服建中湯稍安。
一日讀本草。

見蒺藜一名旱草。
得火氣而生。
能通人身真陽。
解心經之火鬱。
因用斤余。
炒香去刺成末。
服之效。
月餘諸證皆愈。


張景岳曰。

余嘗治一強壯少年。
遭酷吏之恐。
病似脹非脹。
似熱非熱。
絕食而困。
眾謂痰火。

宜清中焦。
余診之曰。
此恐懼內傷。
少陽氣索而病及心腎。
大虧證也。
遂峻加溫補。

兼治心脾。
一月而愈。
愈後雖形健如初。
而陽寂不舉。
余曰根蒂若斯。
腎傷已甚。

非少壯所宜之兆。
速宜培養心腎。
庶免他虞。
彼不肯信。
未及半載。
竟復病而歿。
可見恐懼之害。
其不小者如此。


〔附〕一少年新婚。

欲交媾。
女子阻之。
乃逆其意。
遂陰痿不舉者五七日。
以禿筆頭燒灰。
酒下二錢而起。


震按巢氏病源。

以腎間動氣。
為人之根本。
故老年而能御女。
七十歲至八十歲猶生子者。
其動氣之稟於生初者獨厚也。
厚則剛。

陽自不痿。
生子之時。
已是大壽。
至不能生子而死。
諒必又有數年。
豈非耄耋乎。

亦有六十歲左右即陽痿者。
必不能至大壽。
須任其自然。
絕意淫欲。
尚可延齡。
設以興陽藥內服外洗。

求為御女之事。
不數年而死矣。
又如壯年無病而陽痿。
其人多夭。
少年虛損而陽痿。
其死立至。

皆由腎間動氣早衰也。
動氣即命門真火。
所以生長元氣。
煦燠元陰。
故氣曰陽氣。
精曰陽精。

其盈虧俱得於先天。
盈者雖斫喪而無傷。
虧者雖葆養而不足。
並非藥石所能擴充。
乃扁鵲新書載王超老淫故事而云保命之法。
灼艾第一。

丹藥第二。
附子第三。
此說荒唐。
斷不可信。
又考宗筋聚於前陰。
前陰者足之三陰。

及陽明少陽衝任督蹺九脈之所會。
而九脈之中。
陽明為之長。
內經云。
陽明者。
五臟六腑之海。

主潤宗筋。
所以胃強善啖之人。
其於欲事必強。
反是則痿而不舉。
或舉而不堅。
是胃氣能為腎氣之助。

古云。
精生於穀。
又云。
男子精盛則思色。
其道理可喻矣。
新書之言。
不過如宋人揠苗耳。
況丹藥之害。
可勝言哉。



<h2>陰吹</h2>
張路玉治一僕人之婦。

經閉三月。
少腹痛貫徹心。
而陰吹不已。
與失笑散一服。
瘀血大下。
遂不復作。


又治一貴婦。

小產後寒熱腹痛。
亦病陰吹。
與山查炭熬焦黑糖為丸。
用伏龍肝煮水澄清。
煎獨參湯送三錢。
一服結糞大下。
再進。
瘀血續行而愈。
始悟豬膏發煎。
實為逐瘀而設也。


〔附〕一婦人陰腫堅硬。
用枳實八兩碎。
炒令熱。
故帛裹熨。
冷則易之。



<h2>脫肛</h2>
東垣治一女子脫肛。

用糯米一勺。
濃煎飲。
去米。
候溫。
洗肛溫柔。
卻先以磚一片火燒通紅。

用醋沃之。
以青布鋪磚上。
坐肛於青布上。
如熱則加布令厚。
其肛自吸入而愈。


〔附〕一人大腸頭出寸余。

干即自脫落。
隨又出。
名截腸病。
用芝麻油。
器盛坐之。
飲大麻子汁數升。
愈。


薛立齋治余時正。

素有痔。
每勞役。
脫肛腫痛出水。
此中氣下陷。
用補中益氣加茯苓、芍藥。
十餘劑而愈。


震治一人脫肛腫痛出水。

尺脈洪數。
用樗根白皮、川柏、訶子肉、沒石子、鱉頭灰而愈。
其人好酒形實。
乃濕熱下注。
非氣虛下陷也。



<h2>痔</h2>
一婦產後痔作。

瘡有頭如赤豆大。
或下鮮血。
或紫血。
大便疼。
與黑神散。
又多食肉太飽。

濕熱在大腸所為。
以郁李仁去皮、麻仁、槐角各七分。
枳殼、皂角仁各五錢。
蒼朮、歸尾、生地各三錢。
大黃炒一錢六分。
煎服。


震按此方。

與酒煮黃連丸、及臟連丸。
皆治痔痛下血之正法也。
余如干柿燒灰。
飲下。
四時取其方。
柏葉燒灰調服。

亦佳。
而道場慧禪師所云。
平直量骨脊與臍平處椎上灸七壯。
或年深。
更於椎骨兩旁各一寸灸如上數。
無不除根者。

此法猶可試。
若駱谷驛吏用柳枝煎濃湯洗痔。
隨以艾炷灸痔上三五壯。
因大瀉鮮血穢物。
極痛楚而痔隨泯跡。
此則不敢輕試者矣。

予一徐姓友。
先患內痔。
復生外痔。
外則腫痛出膿血。
內又脹痛異常。
每登圊後。

內痔墜出。
欲捺之進內。
礙於外痔。
欲俟其自收。
則相抵痛極。
以致行坐不得。

晝夜側臥而已。
內服芩、連、槐花等藥。
外抹熊膽及冰片、田螺水等法。
總不應。
痛甚汗多困乏。
稍進人參。

則痛益加。
無計可施。
診之右關尺沉大有力。
因憶丹方有用蕎麥麵以豬膽汁收丸者。
令其制服。
計服豬膽二十枚。
而內外之痔亦皆泯跡。


陸上舍。

冬患痔作痛。
右寸浮大。
左寸口洪數。
立齋曰。
冬見夏脈。
當壯水之主以鎮陽光。

彼以為迂。
別服芩、連之劑。
薛謂其侄曰。
令舅氏腎水不能生肝木。
歿於春。
驗矣。

今令叔腎水不能制心火。
當歿於夏。
至甲辰六月。
薛復視之。
痰涎上湧。
日夜不寐。

脈洪大而數。
按之無力。
左尺絕無。
足膝肩膊逆冷。
薛曰。
事急矣。

彼云。
但求少延數日。
以待嗣子一見。
始用參、耆、歸、朮、炮姜之類。
及六味丸料加肉桂。
至本月而歿。
五行之理信然。



<h2>瘴氣</h2>
陳三農治制府王姓。

感冒瘴氣。
寒熱頭疼。
胸膈飽悶。
眩暈噁心。
脈數而洪。
用藿香正氣散。

加厚朴、檳榔、羌、防、蘇葉。
一劑而寒熱退。
頭不疼。
減去羌、蘇、防風。
加草豆蔻、半夏、枳殼。
噁心脹悶皆愈。


又治梧州方姓。

頭疼身痛發熱。
噁心飽悶。
脈弦而數。
用羌、防、芎、蘇、藿、半、檳榔、蒼、樸、橘、草。
二服而減。
因飽脹未全退。
加草果、草豆蔻。
方愈。
要知噁心飽脹。
乃瘴氣之異於感冒也。


端州李別駕。

鑲藍旗人。
年四十餘。
能騎射。
署雷州府時。
善搏虎。
不避風雨寒暑。

涉溪陟嶺。
染瘴已深。
其所感風寒暑濕。
不一而足矣。
又以謝謁上臺。
到省過勞。

積邪所感。
猝然皆發。
醫者略為解散。
即用補劑。
而邪氣大作。
寒熱神昏譫語。

脈空數無根。
神氣散亂。
補瀉兼施。
毫無一效。
三農診之。
脈如水上羹。

刻刻欲脫。
寒熱間作。
蓋受病既深。
精氣兩虛。
邪氣正熾。
法在不治。

勉擬五積散加附子、人參。
去麻黃而易羌活。
其家見立方有難色。
置不用。
後醫有認陰瘧陽虛。
而進金匱腎氣加參者。

有謂虛證似瘧。
而以補中倍加參附者。
三劑而神昏氣喘。
虛汗如雨。
足冷而脫矣。
不知此證初實受瘴氣。

屢感屢深。
今則乘虛而發。
古云。
傷寒偏死下虛人。
況瘴氣而風寒暑濕備感者乎。


兩廣總制石公子。

年甫十齡。
六月。
感冒風暑。
寒熱頭疼。
已用葛根加羌、防解表矣。
後復寒熱不減。

氣喘腹脹。
再用小柴胡湯加消導。
不應。
神昏喘急。
寒熱間作。
時或泄瀉似痢。

腹痛。
不知名為何病也。
陳往視。
已二十餘日矣。
脈數無力。
神氣昏亂。

舉家驚惶。
按其腹。
時痛時脹。
觀其神。
時靜時躁。
手足或冷或熱。

虛汗不已。
此外邪初感者。
為藥而解。
久積者。
未曾清理。
加之以飲食失調。

元氣欲脫。
故虛象顯露。
細思外邪內陷變病之證。
元氣已虧。
救本為急。
且扶住元神。

再籌治病之策。
因用理中湯加桂、附。
腹痛稍緩。
泄瀉頓減。
手足亦暖。
然發熱不退。

小便赤濁不利。
因用金匱腎氣丸作湯。
二服小便方利。
寒熱愈加。
此元氣漸回。
病證乍現。

風寒暑濕食積。
種種不清。
若欲返本還元。
正爾變端不一。
仍朝用六君子湯加柴胡、乾葛、神麯、乾薑。
夜用六味湯加參、桂。

旬日後。
寒冷拘攣。
眼目翻白。
咬牙呻吟。
舉家驚恐慟哭。
以為無救矣。

陳曰。
此名寒戰。
正氣將回。
積邪欲出。
從此一變。
反有復生之機。

自未至酉。
始得大汗如雨。
手足軟怠。
不語熟睡。
人情雖少定。
而錯愕未安也。

天明方能言語。
然虛證日變。
潮熱汗多。
則用補中合建中加附子。
不能安寢則用歸脾湯。
元氣弱則用十全大補湯。
腹痛滑瀉則用理中六君湯。
如是調攝三閱月。
方得返本還元而奏功也。


震按瘴氣者。

山嵐郁毒之氣也。
何以可用溫補。
況系髫年外邪正熾。
而參、薑、桂、附。
靡不應手。
奇矣。

自非熟悉其風土病情者。
豈敢輕試乎。
陳三農亦曰。
此證與江浙楚豫北方各省所患外感內傷迥異。
總之瘴氣為得病之根。
變證便爾不同。
醫家治之當別具手眼。
靜心揣摩。
參以各論。
庶幾有得。


正紅旗孫公。

病已月餘。
陳診其脈空豁。
恍惚不定。
重按無根。
神昏譫語。
寒熱大作。

加之咳嗽痰喘。
轉側不能。
晝夜伏几。
呻吟而已。
且胸膈飽悶。
足冷惡寒。

詢知夏秋積勞。
寒暑皆受。
一月以前。
初感頭疼身痛。
憎寒壯熱咳嗽。
醫者用桔梗、杏仁、乾葛、羌、蘇。

汗而不解。
復用桑皮、前胡、蘇子、橘、半、知、貝、黃芩。
亦不應。
因寒熱更甚。
有用小柴胡加梔子、元參、薄荷。
清痰退熱。

而咳嗽更甚。
不知此證。
夏秋暑濕風寒兼感而發。
尚未得汗。
何能解散。
遂用五積散。

二劑而得汗如淋。
咳嗽亦減。
可以伏枕。
惟寒熱未退。
積久病深。
元氣已虧。

氣上喘。
小便如油短數。
其火從下而上。
上盛下虛。
腎氣虛憊。
因用金匱腎氣加沉香。

二服而氣平便順。
然潮熱如故。
時有囈語。
人亦忘識。
乃知精神耗散。
極宜大補。

午後用參附六君湯。
朝用腎氣丸。
次序並進。
經月。
方思飲食。
囈語亦退。

虛汗亦止。
神氣始安。
方識平日交往之人。
凡用人參、附子。
共斤許。
精神稍復。

然面目黎赤。
肌血不華。
再用還少丹加桂、附、河車、鹿角膠。
月餘。
又用十全大補湯二十餘劑。
元氣日長而飲食如常矣。


震按三農云。

此與李別駕等一病形。
彼以不信予藥而殞。
然則李若信之。
亦必用大溫大補也。
瘴氣有此種治法。
殊屬可駭。

或者兩粵地方。
天暖濕蒸。
有發泄而無收藏。
人之陽氣外越。
故病重者。
多以亡陽為治乎。


康熙戊寅十一月。

高鹺使公子。
患似痢非痢。
紅多白少。
身惡寒微熱。
詢知自夏秋以來。
由川北隨任之粵。

久積暑濕。
感冒而發。
用平胃加羌、防、紫蘇、藿香。
一劑而寒熱退。
再加檳榔、木香而瘳。
或曰。

痢疾所忌燥藥。
今用蒼朮而愈。
何也。
曰。
常人痢疾。
因暑令火熱之氣。

燥藥乃天時之忌。
故不可用。
今以積濕之氣。
發於隆冬外感。
乃得力之藥也。
所謂治病必搜其原耳。

梁溪棋師周西候之弟。
開銅山於英德。
其山下有水。
人浣其衣。
則膩垢皆去。
咸以為奇物也。

以其近便。
炊爨亦用之。
未幾人皆黃胖。
身軟腹脹而無力。
飲食倍進。
寒熱間作。

善啖雞豕諸肉。
則胃腹稍安。
在廠同事。
斃者不一。
因至省會。
求救於陳。

用平胃正氣治其病。
後以益氣六君。
補其受毒水克削之愆。
而安。
此即粵西太平柳州南寧毒水瘴之一班也。


一時開山同病而返省者數人。

有陳某似瘧非瘧。
以瘧治。
勢漸篤。
三農診之。
脈已細緊而數。
飲食不進。

乃曰。
若欲治之。
何不於一月以前。
雖病篤而元氣尚在。
今病已深。
精神殆盡矣。
何藥可施乎。
旋斃。


又同事一人。

似痢非痢。
寒熱間作。
醫以香、連、硝、黃。
消攻清理。
日劇。
尫羸。

因易一醫。
曰。
可以進補。
用白朮五分。
茯苓四分。
陳皮二分。

病雖不甚。
熱亦不減。
三農診其脈。
恍然不定。
重按已絕。
雖飲食尚可。

所謂行屍耳。
邪火浮載。
真精告竭矣。
辭之。
閱二日而死。


震按瘴氣為病。

情形不一。
非親歷其地者。
莫能知也。
故所敘諸案。
不敢妄斷。
三農久遊兩粵。
言之甚詳。
向來諸書未載。
今錄於後。


瘴者。

障也。
天地自然之氣。
為崇山峻嶺。
障蔽不舒而然也。
再加之以春夏之交。
萬物發生之際。

乖戾郁遏。
人多染患。
是以道路行役者恆多。
而安閒居室者恆少也。
閩之仙霞。
粵之庾嶺。

陽閉於陰。
陽瘴為多。
粵西近高雷廉者。
粵東之餘氣。
證亦相似。
其慶遠柳州太平。

近於交址諸郡。
千山萬壑。
屏障於南。
反阻塞其陽威之氣。
為山之陽。
陰閉於陽。
每成陰瘴。
陰濕蘊毒。
故陰瘴尤重也。



<h3>尋常瘴</h3>
春夏之交。

乍寒乍熱。
其氣忽然蓊鬱。
忽然發泄。
更衣不時。
感冒不一。
本地人患者不知。

醫者無書可考。
客寓者每曰水土不服。
委之於數而已。
其證似風寒頭痛寒熱。
而又噁心脹悶。
似痢非痢。

似瘧非瘧者是也。
宜九味羌活湯加減。
平胃散、藿香正氣散、二陳湯。
此證粵中無時無之。
無人覺之。
虛弱之體。

感而即發。
敦厚之人。
感不驟發。
積久而成。
渾渾漠漠。
脈證茫然。
難治難愈。



<h3>暑濕瘴</h3>
閩粵皆有之。

夏秋之時。
久雨陰濕。
忽然暑熱山嵐之氣。
自下蒸上。
人在氣交之中。
有一種脹悶不可當之勢。

此即瘴癘時也。
人能知覺者。
即以玉樞丹。
水磨服之。
立解。
平胃散加檳榔。
亦佳。



<h3>毒水瘴</h3>
粵西於雲貴接壤處。

有水能毒人。
其山產五金。
皆有毒。
況產五色信石者乎。
山塢熬信。
水流下溪。

人不知誤吞。
則腹脹絞腸而不救矣。
初感而輕。
用玉樞丹、紫金錠、行軍散、平胃正氣散。
亦有得生者。



<h3>黃茅瘴</h3>
三四月。

草深偃俯。
久雨濕爛。
而時令蒸郁。
其性上炎。
一種鬱勃之氣。
入虛人口鼻。

即患瘴悶。
輕者用平胃藿香正氣散。
重者蘇合丸、七香丸、諸葛行軍散即愈。
廣東高雷廉。
及廣西左右兩江皆有之。



<h3>孔雀瘴</h3>
五六月。

雨水泛溢。
有孔雀處。
其屎積於木葉茸草間。
隨澗水流下。
人誤吞之於炊爨間。
必患腹脹而痛悶。

輕者正氣平胃散調玉樞丹而愈。
重者行軍散、七香散、紫金錠可治之。
最重者。
非藥可解。
此廣西慶遠、思恩、太平。
近交址處居多。
鎮遠四城州柳州亦有之。



<h3>桂花瘴</h3>
全州桂林梧州平樂皆有之。

八九月間。
香氣如桂。
此瘴最急。
觸人口鼻即倒僕。
此為中瘴。
必須同行之人。

就其鼻旁。
掘一穴。
通地氣。
亦有得生。
但腹痛飽脹。
頭暈噁心。

重者立危。
輕者平胃正氣散。
下玉樞丹而活。
有善避者。
見有黑氣如霧。
其香必至。

即刳一地穴。
以身俯地上。
口鼻向土潭穴中。
勿使香氣入穴。
即解矣。
其氣不及一餉。

即散。
故此地人枵腹行路。
必用大蒜燒酒。
亦避之之意。
或先以行軍散搐鼻亦妙。


又近雲南交址地方。
有糯米飯香。
即病而絕。
俗名江米瘴。
亦可類治。



<h3>蚯蚓瘴</h3>
二三四月。

泥水泛瀾。
人犯之。
腹脹疼楚。
如蚯蚓狀者。
青筋蟠現於肚腹。
興起痕高。
輕則以蒜搗汁。
及土漿敷腹。
亦用玉樞丹、紫金錠、薑汁灌入。
次進蘇合七香以通之。



<h3>蚺蛇瘴</h3>
三四五六七月。

蚺蛇交媾。
穢濁之氣。
順水流下。
人或犯之。
胸腹脹痛異常。
口鼻有腥氣。
輕則紫金錠、玉樞丹、行軍散、蘇合丸。
用之亦有得生。
重者一二日即死。


大凡治病之道。

寒證用熱藥。
熱證用寒劑。
人所共曉。
此如舉業題之正面易做。
而側取為難。
更有外有餘而內不足。

有內真實而外假虛。
陽證似陰。
陰證似陽。
其中精微深奧之處。
差之毫釐。
繆以千里。

瘴癘雖從山川地氣。
隨時令而得。
亦必乘人本虛。
方乃受病。
其陽虛火衰者。
一時受瘴。

因輕而不覺。
瘴證變為本病。
必虛寒而腹脹滿。
大便泄瀉。
惡寒手足冷者是也。
陰虛火旺者。

瘴輕而不覺。
瘴後現為本病。
必頭暈口渴發熱。
腹脹噁心便赤者是也。
再審五臟六腑。
各有素常偏患衰弱壯實之分。

皆當以此類推。
並須消息其夏秋勞逸行役。
陰晴暑濕起居所履。
庶幾有得。
至如瘴脈。
初感洪數。

虛者大而芤。
實者弦而滑。
久則變遷。
亦總以無力為虛。
有力為實也。


震按三農治瘴之方。

與古方微有不同。
將來刊於古今經驗方按。
此不及錄。
與治瘴相宜。
若仍古方之舊者不錄。


吾吳地有痧氣。

夏月更多。
或腹痛。
或脹悶昏僕。
若不救之。
亦立死。
此與瘴氣病情彷彿。

刮痧放痧。
以行軍散點眼。
以痧藥及紫金錠灌喉。
皆可立愈。
並非疑難證。
不必更立一門。

而有侈張其說者。
如王養吾著晰微補化全書。
立六十四卦象方。
至謂各種雜證。
多由痧氣變遷。
成案亦富。

然不外散風清暑。
豁痰消瘀。
破氣攻結諸法。
而牽扯入痧。
徒滋眩惑。
不足取也。
較之吳又可溫疫論。
指諸雜證為疫。
同一附會耳。



<h2><span class="orange">卷九</span></h2>

<h2>女科</h2>
葉杏林指掌賦曰。

醫學之傳。
首自黃農。
女科之始。
則由扁鵲。
邯鄲為帶下之醫。
史遷所載。

產寶著愈風之散。
華佗所傳。
病機不等。
巢元方之立論最詳。
精血攸關。
褚侍中之遺書甚善。

熱入血室。
臟燥悲傷。
胃氣下泄而陰吹。
非張長沙孰能辨此。
三十六病。
轉女為男。

巧奪造化之樞機。
舍孫真人其誰與歸。
唐白敏中。
訪昝殷備集驗方三百七十八首而為產寶。
宋郭稽中。
補濮陽李師聖產論二十一篇以為產方。

作大全陳自明之勳最。
補醫按薛立齋之功多。
高賓刻便產須知。
杜荍著產育寶慶。
朱丹溪之百問可傳。
陳無擇之三因宜讀。

蒐羅眾善。
王宇泰之女科準繩。
分晰群方。
武叔卿之濟陰綱目。
議論具備於經綸。
方法謹承夫家秘。

東垣河間。
各有名言。
春甫養葵。
亦多妙義。
諸書悉當誦習。
臨證自探淵微。

學問思辨。
不辭人十而己千。
補瀉寒溫。
可即一隅而反四。
功行滿則青城有望。
怠惰久則白首無成。



<h3>經水</h3>
東垣治一婦。

年三十餘。
每洗浴後。
必用冷水淋身。
又嘗大驚。
遂患經來時。
必先小腹大痛。

口吐涎水。
經行後。
又吐水三日。
其痛又倍。
至六七日。
經水止時方住。

百藥不效。
診其脈。
寸滑大而弦。
關尺皆弦大急。
尺小於關。
關小於寸。

所謂前大後小也。
遂用香附三兩。
半夏二兩。
茯苓、黃芩各一兩五錢。
枳實、延胡、丹皮、人參、當歸、白朮、桃仁各一兩。
黃連七錢。

川楝、遠志、甘草各五錢。
桂三錢。
吳茱萸一錢五分。
分十五帖。
入薑汁兩蜆殼。
熱服之。

後用熱湯洗浴。
得微汗乃已。
忌當風坐臥。
手足見水。
並忌吃生冷。
服三十帖全愈。

半年後。
因驚憂。
其病復舉。
腰腹時痛。
小便淋痛。
心惕惕驚悸。

意其表已解。
病獨在裡。
先為灸少衝、勞宮、崑崙、三陰交。
止悸定痛。
次用桃仁承氣湯大下之。
下後用醋香附三兩。

醋蓬朮、當歸身各一兩五錢。
醋三稜、延胡索、醋大黃、醋青皮、青木香、茴香、滑石、木通、桃仁各一兩。
烏藥、甘草、砂仁、檳榔、苦楝各五錢。
木香、吳茱萸各二錢。
分作二十帖。
入新取牛膝濕者二錢。
生薑五片。
用荷葉湯煎服愈。


震按冷水淋身致病。

似宜溫經散寒。
後因驚憂復病。
似宜調氣安神。
乃前則寒藥多於熱藥。
繼則灸心與心胞絡膀胱及脾之穴。
即能止悸定痛。

痛已定而復用桃仁承氣大下之。
立法甚奇。
且前用參。
後不用參。
而大下之後又用稜、朮、桃、黃、青、檳等二十帖。
幾如國手下子。
不可思議。
誠非明季清初諸醫所能及也。


丹溪治一婦。

年四十八歲。
因有白帶。
口渴。
月經多。
初來血黑色。
後來血淡。

倦怠食少。
臍上急。
以白朮一錢五分。
紅花、豆大陳皮、白芍各一錢。
木通、枳殼各五分。
黃芩、砂仁、炙甘草各三分。
煎湯下保和丸三十粒。
抑青丸三十粒。


震按初來血黑。

後來血淡。
是本虛而標熱也。
來既多。
又倦怠食少。
虛象顯然。
何以不用補藥。

試觀第四條女年十五之案。
則此案治法似未盡善。
或者此婦之脈弦大而數耶。
下二案如黃漿。
如黑豆汁。
制方極當。


一婦行經色淡若黃漿。
心腹嘈雜。
此脾胃濕痰故也。
以二陳湯合四物入細辛、蒼朮。
數服即止。


一婦子經水下如黑豆汁。
此絡中風熱也。
以四物加黃芩、川連、荊芥穗、蔓荊子。
數服血清色轉。


一女年十五。

脈弦而大。
不數。
形肥。
初夏時。
倦怠。
月經來時多。

此稟受弱。
氣不足攝血也。
以白朮一錢五分。
生耆、陳皮各一錢。
人參五錢。
炒柏三分。


一婦年四十餘。

月經不調。
行時腹疼。
行後又有三四日淋瀝。
皆穢水。
口渴面黃。
倦怠無力。

以白朮一兩。
歸身尾、陳皮各七錢。
黃連三錢。
木通二錢。
生耆、黃芩各二錢。
炙甘草一錢。
分作八帖。
下五靈脂丸四十粒。
食前服。


震按此案用藥。
白朮、黃連、歸身、歸尾用得最好。
耆、芩嫌其太輕。
更好在五靈脂丸。


一婦年二十餘。

形肥。
痞塞不食。
每日臥至未。
飲薄粥一盞。
粥後必吐水半碗。
仍復臥。

經不通三月矣。
前番通時黑色。
脈辰時寸關滑有力。
午後關滑。
寸則否。
詢之因乘怒飲食而然。

遂以白朮一兩五錢。
厚朴、黃連、枳實各一兩。
半夏、茯苓、陳皮、山楂、人參、滑石各八錢。
砂仁、香附、桃仁各五錢。
紅花二錢。
分作十帖。

每日服一帖。
各入薑汁二蜆殼。
間三日。
以神佑丸、神秘沉香丸微下之。
至十二日。
吐止食漸進。
四十日平復如故。


震按飲薄粥一碗。

必吐水半碗。
臥不能起。
將認作大虛證矣。
其辨在於痞塞。
及經停之前雖通而黑色也。
此內火食積。

郁成濕熱。
上則飲停。
下則瘀阻。
實證似虛耳。
辰時寸關脈滑有力者。
辰為氣血注胃之時。

胃滿甚而連及上焦。
午後惟關滑。
獨顯胃實之象矣。
方主消痰消食破氣活血。
加黃連、滑石以清濕熱。
仍兼人參以鼓舞胃氣。

使諸藥得行其疏通之力。
再佐薑汁之辛以開道路。
又治嘔吐。
此真紀律之師。
有勝無敗者也。
然猶有病深藥淺之慮。
隔三日。
以二丸微下。
則直搗賊巢。
病根可拔矣。


呂滄洲治一女。

在室病不月。
諸醫療皆不得其狀。
視之腹大如娠。
求其色脈即怪。
語之曰。
汝病非有異夢。

則鬼靈所憑耳。
女不答。
趨入臥內。
密語其侍嫗曰。
我去夏追涼廟廡下。
薄暮過木神心動。

是夕夢一男子。
如暮間所見者。
即我寢親狎。
由是感病。
我慚赧不敢以告人。
醫言是也。

嫗以告呂。
呂曰。
女面色乍赤乍白者。
愧也。
脈乍大乍小者。
祟也。

病因與色脈符。
雖劇無苦。
乃以桃仁煎下血類豚肝者六七枚。
俱有竅如魚目。
病已。


震按此即鬼胎。

亦易辨識。
惟云。
病因與色脈符。
雖劇無苦。
一秘訣也。
桃仁煎頗狠。
然非此藥。
不能去此病。


俞子容治一婦寡居。

鬱結成疾。
經事不行。
體熱如炙。
忽吐血若泉湧。
醫用止血藥。
不效。

愈以茅草根搗汁。
濃磨沉香。
服至五錢許。
日以釅醋貯瓶內。
火上炙熱。
氣衝兩鼻孔。
血始得降下。
遂不復吐。
經事乃行。


震按此是倒經。

故降其氣而血自降。
茅根汁磨最妙。
尤妙在熱醋熏鼻。
但經倒猶可生。
經枯則必死耳。


石山治一婦。

瘦小。
年二十餘。
經水紫色。
或前或後。
臨行腹痛。
惡寒喜熱。

或時感寒。
腹亦作痛。
脈皆細濡近滑。
兩尺重按略洪而滑。
汪曰。
血熱也。

或謂惡寒如此。
何謂為熱。
曰。
熱極似寒也。
遂用酒煮黃連四兩。
香附、歸身尾各二兩。
五靈脂一兩。
為末粥丸。
空腹吞之而愈。


震按脈細濡近滑。

兩尺亦於重按略洪而滑。
又不兼數。
殊難認為大熱。
乃重用黃連而愈。
汪公指下真有得心應手之樂。


一婦年二十一歲。

六月。
經行腹痛如刮。
難忍求死。
脈得細軟而快。
尺則沉弱而近快。
汪曰。

細軟屬濕。
數則為熱。
尺沉屬鬱滯也。
以酒煮黃連八兩。
炒香附六兩。
五靈脂半炒半生三兩。

歸身尾二兩。
為末粥丸。
空心湯下三四錢。
服至五六料。
越九年。
得一子。

又越四年。
經行兩月不斷。
腹中微痛。
又服前丸而愈。
續後經行六七日。
經止則流清水。

腹中微痛。
又服前丸而痛亦止。
又經住只有七八日。
若至行時。
或大行五六日。
續則適來適斷。

或微紅。
或淡紅。
紅後常流清水。
小腹大痛。
漸連遍身。
胸背腰腿骨里皆痛。

自巳至酉乃止。
痛則遍身冷熱。
汗大出。
汗止痛減。
尚能飲食。
自始痛至今。

歷十五年。
前藥屢服屢效。
今罔效者何也。
汪復診之。
脈皆洪滑無力。
幸其尚有精神。

汪曰。
此非舊日比矣。
舊乃鬱熱。
今則虛寒。
東垣曰。
始為熱中。

終為寒中是也。
經曰。
脈至而從。
按之不鼓。
乃陰盛格陽。
當作寒治。

且始病時形斂小。
今則形肥大矣。
醫書曰。
瘦人血熱。
肥人氣虛。
豈可同一治耶。

所可慮者。
汗大泄而脈不為汗衰。
血大崩而脈不為血減耳。
其痛日重夜輕。
知由陽虛不能健運。
故亦凝滯而作痛。

以證參脈。
宜用助陽。
若得脈減痛輕。
方為佳兆。
遂投參、耆、歸、術大劑加桂、附。
一帖。

來早再診。
脈皆稍寧。
服至二三十帖。
時當二月。
至五月病愈。
蓋病有始終寒熱之異。
藥有前後用舍不同。
形有肥瘦壯少不等。
豈可以一方而通治哉。


震按細軟而數。

為濕熱。
洪滑無力。
為虛寒。
的系辨脈要旨。
汪公自跋數語。
尤屬治病要訣。
然前之黃連。
終嫌太過。
久服不換。
亦恐非宜。


一婦經行。

必瀉三日。
然後行。
診其脈皆濡弱。
曰。
此脾虛也。
脾屬血。

屬濕。
經水將動。
脾血已先流注血海。
然後下流為經。
脾血既虧。
則虛而不能運行其濕。

令作參苓白朮散。
每服二錢。
一日米飲調下二三次。
月餘。
經行不瀉矣。


一婦年逾四十。

形長色脆。
病經不調。
右脈浮軟而大。
左脈虛軟而小。
近快。
常時經前作泄。

今年四月。
感風咳嗽。
用湯洗浴汗多。
因泄一月。
六月。
復因洗浴。

發瘧六七次。
瘧雖止而神思不爽。
至八月盡。
而經水過多。
白帶時下。
瀉泄。

遂覺右腳疼痛。
舊曾閃挫腳跟。
今則假此延痛。
臀腿腰脅尻骨脛項左邊筋皆掣痛。
或咳嗽一聲。
則腰眼痛如刀扎。

日輕夜重。
叫號不已。
幸痛稍止。
飲食如常。
因思月水過多。
白帶時下。

日輕夜重。
泄瀉無時。
亦屬下多亡陰。
宜作血虛治。
然服四物止痛之劑益甚。
九月。

汪復診視。
始悟此病乃合仲景所謂陽生則陰長之法矣。
夫經水多。
白帶下。
常泄瀉。
皆由陽虛陷下而然。

命曰陽脫是也。
日輕夜重。
蓋日陽旺而得健運之職。
故血亦無凝滯之患而日輕也。
夜則陰旺而陽不得其任。
失其健運之常。

血亦隨滯。
故夜重也。
遂以參、術助陽之藥。
煎服六七帖。
痛減。
此亦病證之變。
治法殊常。
故記之。


震按前案之理易明。

此案之脈亦易認為虛。
惟近快而合以足之延痛。
頗似濕熱耳。
然久瀉復瘧。
經水過多。
白帶時下。
顯系參、術對證。
何云治法殊常耶。


一婦人年逾四十。

形色頗實。
常患產難倒生。
經水不調。
或時遍身骨節疼痛。
食少倦怠。
自汗。

汪診之。
兩手脈皆不應。
而右關輕按。
隱隱然微覺動也。
疑脈出部。
以指尋按經渠列缺穴分。

亦不應。
甚怪之。
乃叩其夫。
曰。
有孕時。
醫診亦言無脈。

後服八物湯。
幸而易產。
得一子。
汪曰。
此由稟賦本來脈不應也。
無足怪。

可見天下事變無窮。
果難一一以常理測也。
如脈經所謂。
但道其常而已。
兩手無脈。
不傷其生。
又不妨於胎孕。
豈脈經所能盡耶。


震按人有一手無脈者頗多。

若兩手無脈者則少。
此乃母胎中。
或襁褓時。
蹙銼其經隧。
致脈不通。
原非病也。

石山又診一婦左手無脈。
而動於腕臂外廉陽谿偏歷之分。
是即今所謂反關脈耳。
汪乃曰。
左脈離其部位。
其病難以脈知。

誠然反關脈多洪大。
且可推動。
果不足以審病情。
又按丹溪治一婦久瘧。
食少經閉。
兩手無脈。

每日與三花神佑丸十餘粒。
津咽之。
月餘食進。
脈出。
又半月脈愈。
又一月經行。
此則因病而無脈。
非向來無脈也。


一婦產後。

經行不止。
或紅或白或淡。
病逾八月。
面色黃白。
性躁。
頭眩腳軟。

醫用參耆補藥。
病益加。
用止澀藥不效。
汪診之。
右脈濡弱無力。
左脈略洪而快。

曰。
右脈弱者。
非病也。
左脈偏盛。
遂覺右脈弱耳。
宜主左脈。

治以涼血之劑。
遂以生地、白芍、白朮各一錢。
黃芩、阿膠、歸身各八分。
陳皮、香附、川芎、椿根皮、茯苓各六分。
柴胡、甘草各五分。
煎服二十餘劑而愈。


震按右脈濡弱無力。

而汪公乃以左脈偏盛為主。
其取捨異矣。
且曰。
右脈弱非病。
則經水之或白或淡。
及面色黃白頭眩腳軟。
非右脈弱之為病。
汪公蓋因曾用參耆而病益加。
則右脈不足憑。
常以涼血之劑專主左脈為治耳。


又治一婦。

年逾三十無子。
汪診其脈近和。
惟尺部洪滑。
曰。
子宮有熱。
血海不固也。

其夫曰然。
每行人道。
經水即來。
乃以丹溪大補丸加山茱萸、白龍骨止澀之藥以治其內。
再以亂髮灰、白礬灰、黃連、五倍子為末。
以治其隱處。
果愈且孕。


立齋治一婦人。

每交接則出血作痛。
敷服皆涼血止痛之劑。
不時出血甚多。
此肝傷不能藏血。
脾傷不能攝血也。
用補中益氣歸脾二湯而愈。
外亦以亂髮、青布。
燒灰敷之。


又一妾證同前。

按其脈。
兩尺沉遲而澀。
用補血散寒之劑不愈。
偶檢千金方。
以蛇床子散綿裹納其中。
二次遂愈。


震按以上三案。

病同而治法各異。
可見病以脈為斷也。
立齋首案不載脈。
然敷服皆涼血止痛之劑不效。
則舍補無他法矣。
此又可以意會也。


又一婦人。

經候過期。
發熱倦怠。
或用四物、黃連之類。
反兩月一度。
且少而成塊。
又用峻藥通之。

兩目如帛所蔽。
薛曰。
脾為諸陰之首。
目為血脈之宗。
此脾傷五臟皆為失所。
不能歸於目矣。
遂用補中益氣、濟生歸脾二湯。
專主脾胃。
年餘尋愈。


震按此案可比人天法眼。
若不補脾胃而用血藥涼藥以治目。
亡無日矣。


一婦人年四十。

勞則足跟熱痛。
薛以陰血虛極。
急用聖愈湯而痊。
後遍身瘙癢。
誤服風藥。
發熱抽搐。
肝脈洪數。
此乃肝家血虛火盛而生風。
以天竺膽星為丸。
用四物、麥冬、五味、芩、連、炙草、山梔、柴胡煎送而愈。


一婦人多怒。

經行或數日。
或半月方止。
三年後。
淋瀝無期。
肌體倦瘦。
口乾內熱。

盜汗如洗。
日晡熱甚。
用參、耆、歸、朮、茯神、遠志、£仁、麥冬、五味、丹皮、龍眼、炙草、柴胡、升麻。
治之獲愈。
此證先因怒動肝火。
血熱妄行。

後乃脾氣下陷。
不能攝血歸源。
故用前藥。
若胃熱亡津液而經不行。
宜清胃。
若心火亢甚者。

宜清心。
若服燥藥過多者。
宜養血。
若病久氣血衰。
宜健脾胃。


震按前案治血熱生風。

此案治脾虛下陷。
迥然不同。
但前案易認。
此案內熱倦瘦。
盜汗口乾。
日晡熱甚。
已近癆怯病形。
幸未咳嗽經停耳。
若認為癆怯而用清火。
則必死。


立齋曰。

一婦性急。
每怒非太陽耳項喉齒胸乳作痛。
則胸滿吞酸。
吐瀉少食。
經行不止。
此皆肝火之證。

肝自病則外證見。
土受克則內證作。
余先以四物加白朮、茯苓、柴胡、炒梔、炒龍膽。
清肝養血。
次用四君子加柴胡、芍藥、神麯。
合左金以培土製肝。

漸愈。
惟月經不止。
是血分有熱。
脾氣尚虛。
以逍遙散倍用白朮、茯苓、陳皮。
又以補中益氣加酒炒芍藥。
兼服而安。


一婦人月經不調。

晡熱內熱。
飲食少思。
肌體消瘦。
小便頻數。
服濟陰丸。
月經不行。

四肢浮腫。
小便不通。
曰。
此血分也。
朝用椒仁丸。
夕用歸脾湯。
漸愈。
乃以人參丸代椒仁丸。
兩月餘將愈。
專用歸脾湯五十餘劑而痊。


一癧婦月經不調。

小便短少。
或用清熱分利之劑。
小便不利。
三月餘。
身面浮腫。
月經不通。

曰。
此水分也。
遂朝用葶藶丸。
夕用歸脾湯。
漸愈。
乃用人參丸間服而愈。
以上二證。
作脾虛水氣。
用分利等藥而沒者。
多矣。


震按立齋治病。

善於溫補。
若攻伐之藥。
非其所長。
今此三案。
首案是其本色。
後二案全宗陳氏良方治法。

其椒仁丸中有芫花、蚖青、斑蝥、信砒峻毒之品。
竟毅然用之。
雖兼佐歸脾湯。
而毒藥力猛。
甚為擔險。
即葶藶人參二丸。

亦非輕劑。
乃二病皆痊。
譬之名將。
或攻或守。
或奇或正。
總操必勝之著。
雖履險而如夷也。


一婦內熱作渴。

飲食少思。
腹內近左。
初如雞卵。
漸大四寸許。
經水三月一至。
肢體消瘦。

齒頰似瘡。
脈洪數而虛。
左關尤甚。
此肝脾鬱結之證。
外貼阿魏膏。
午前用補中益氣湯。

午後以加味歸脾湯。
兩月許。
肝火少退。
脾土少健。
仍與前湯送下六味地黃丸。
午後又用逍遙散送歸脾丸。

又月餘。
日用蘆薈丸。
以大皂角、青黛、蘆薈、硃砂、麝香各一錢。
另以干蝦蟆用皂角等分燒存性。
為末一兩。
入前項藥。

同為末。
蒸餅丸如麻子大。
每日二服。
空腹以逍遙散下。
日晡以歸脾湯下。
喜其謹疾。
調理年餘而愈。


震按古方治癥瘕。

有蘆薈丸。
用蘆薈、黃連、胡黃連、木香、蕪荑、青皮各五錢。
當歸、茯苓、陳皮各一兩五錢。
炙草七錢。
米糊丸云。
治疳瘕。

肌肉消瘦。
發熱。
飲食少思。
口乾作渴。
齒頰生瘡等證。
與此方大同小異。

而敘證悉同。
濟陰綱目注。
謂小兒疳積腹脹者宜用。
疑與婦人非宜。
意其誤收。
今觀此案。
而後知集書者之不誤收也。


孫東宿治馬二尹媳。

每月汛行。
子戶旁輒生一腫毒。
脹而不痛。
過三五日。
以銀簪針破。
出白膿盞許而消。

不必貼膏藥而生肉。
無疤痕。
但汛行即發。
或上下左右無定所。
第不離子戶也。
內外科歷治數年不效。

且致不孕。
因詢於孫。
沉思兩日而悟曰。
此中焦濕痰。
隨經水下流。
壅於子戶也。

經下而痰凝。
故化為膿。
原非毒。
故不痛。
用白螺螄殼火煅存性為君。
南星、半夏為臣。
柴胡、甘草為佐。
麵糊丸。
早晚服之。
遂愈。


震按孫公穎悟。
殊不可及。
原非毒。
故不痛。
亦格致名言。


〔附〕一寡婦體弱。

每逢月事聲啞。
沈堯封曰。
肝腎之絡。
俱上連肺。
精血下注。
肺中必枯。

故啞。
用地黃、天冬、肉蓯蓉、歸身等大補精血。
病反甚。
加細辛五分。
通厥少之絡。
才入口。
聲即出。
後用八味丸調理。
經來不啞。


震按今人稱月事為天癸者。

謬也。
經云。
女子二七而天癸至。
任脈通。
太衝脈盛。
月事以時下。

又云。
男子二八而腎氣盛。
天癸至。
精氣溢瀉。
若天癸即月事。
丈夫有之乎。

顧名思義。
謂是天一之真水。
乃精血之源頭也。
蓋男女皆有精。
易云。
男婦媾精。

可據。
然指天癸為精。
亦不妥。
天癸為精。
不該又云。
精氣溢瀉矣。

後賢講受孕之道。
有陽精陰血。
先至後沖等說。
亦謬。
夫男女交接。
曾見女人有血出耶。

交接出血是病。
豈能裹精。
及為精所裹哉。
大約兩情歡暢。
百脈齊到。
天癸與男女之精偕至。

斯入任脈而成胎耳。
男胎女胎則由夫婦之天癸。
有強弱盈虛之不同也。
任脈督脈。
皆起於前後兩陰交之會陰穴。
督總諸陽。

任總諸陰。
任脈隸足少陰。
衝脈隸足陽明。
所謂沖為血海。
任主胞胎也。
經云。

前陰總宗筋之所會會於氣街。
而陽明為之長。
陽明水穀之精華。
變化成血以灌輸太衝。
太衝脈盛。
月事以時下矣。

既孕則血聚以養胎。
不能輸入太衝。
故月事不下。
由此辨之。
任脈通而天癸至。
衝脈盛而月事下。
明系兩項矣。



<h3>師尼寡婦異治</h3>
許學士治一尼。

惡風倦怠。
乍寒乍熱。
面赤心怔忡。
或時自汗。
是時疫氣大行。
醫見其寒熱。

作傷寒治之。
用大小柴胡湯雜進。
數日病急。
許診視。
告之曰。
三部無寒邪脈。

但厥陰弦長而上魚際。
宜服抑陰等藥。
乃以生地二兩。
赤芍一兩。
柴胡、秦艽、黃芩各五錢。
為細末。

蜜丸如梧桐子大。
每服三十丸。
烏梅湯吞下。
日三服。
良愈。


薛立齋治一寡婦因怒。

致不時寒熱。
久而不已。
肝脈弦緊。
用小柴胡加生地。
治之而愈。
但見風。
寒熱仍作。
此是脾胃氣虛。
用加味歸脾、補中益氣二湯。
兼服而止。


一放出宮女。

年逾三十。
兩胯作痛。
肉色不變。
大小便中作痛如淋。
登廁厠尤痛。
此瘀血漬入隧道為患。

乃男女失合之證也。
難治。
後潰不斂。
又患瘰癧而歿。
此婦在內。
久懷憂鬱。

及出外為人妾。
又不如願。
致生此疾。
可見瘰癧流注。
乃七情氣血損傷。
不可用攻伐。

皎然矣。
按精血篇云。
女人天癸既至。
逾十年無男子合。
則不調。
未逾十年思男子合。

亦不調。
不調則舊血不出。
新血誤行。
或漬而入骨。
或變而為腫。
或雖合而難子。
合多則瀝枯虛人。
產多則血枯殺人。


江篁南治一貴婦寡居。

月候不調。
常患寒熱。
手足或時麻木。
且心虛驚悸。
或心頭覺辣。
諸治不效。
診其肝脈弦出左寸口。
知其鬱而有欲心不遂也。
乃以烏藥、香附二味投之。
二服諸證俱減。


震按欲男子而不得。

則相火內郁。
郁久必致氣血暗耗。
陰陽交爭。
自生寒熱。
不皆由精血離位。
漬入隧道而變寒熱也。

故失合之證成癆者。
多非藥可愈。
江氏講肝脈弦出寸口謂肝主疏泄。
今肝火不泄。
逆而上行。
此說卻通。

又魏氏云。
今人脈上魚際者。
十居其五。
或左或右。
或左右皆然。
陰虛火盛之人。
類多見之。
不可定為郁病。
此說亦是。



<h3>崩漏</h3>
西園公不知何郡人。

曾治一婦人。
年六十二歲。
患血崩不止。
以黃連解毒湯四帖。
後服涼膈散合四物六帖。
即愈。

此婦因悲哀太過則心系急。
肺布葉舉而上焦不通。
熱氣在中。
血走而崩。
故效。


震按此即血熱崩漏治法。

然悲哀太過傷肺傷心。
致元氣暴虛而崩者。
當用人參。
如歸脾湯之類。
斷不可用涼膈散。
須以脈辨之。


王汝言治一婦。

患胎漏。
忽血崩甚。
暈去。
服童便而醒。
少頃復暈。
急服荊芥。

隨醒隨暈。
服止血止暈之藥。
不效。
忽又嘔吐。
王以其童便藥汁。
滿於胸膈也。

即以手探吐之。
末後吐出飲食及菜碗許。
詢之。
曰。
適飯後著惱。
少頃遂崩不止。

因悟曰。
因飽食胃氣不行。
故崩甚。
血既大崩。
胃氣益虛而不能運化。
宜乎崩暈不止。

而血藥無效也。
急宜調理脾胃。
遂用白朮五錢。
陳皮、麥芽各二錢煎。
一服暈止。
再服崩止。

遂專理脾胃藥十數服。
胃氣始還。
後加血藥服之而安。
若不審知食滯。
而專用血崩血暈之藥。
豈不誤哉。


震按此與食中相似。
因知見病醫病。
不究其來歷者。
最誤事也。


歸大化之內。

患崩血。
昏憒。
發熱不寐。
或謂血熱妄行。
投以寒劑。
益甚。

或謂胎成受傷。
投以止血。
亦不效。
乃延立齋診之。
曰。
此脾虛氣弱。

無以統攝血耳。
法當補脾而血自止矣。
用補中益氣加炮姜。
不數劑而效。
惟終夜少睡。
驚悸。

另有八物湯。
更不效。
復叩諸先生。
曰雜矣。
乃與歸脾湯加炮姜以補心脾。
遂如初。


震按八物湯亦氣血兼補而責其雜者。
以血藥太多。
不專主心脾也。
可見用藥須與證恰對。
一毫假借不得。


江汝潔治葉廷傑之內。

十月。
病眼若合即麻痹。
甚至不敢睡。
屢易醫。
漸成崩疾。
江診得左手三部。

舉之略弦。
按之略大而無力。
右手三部。
舉按俱大而無力。
經曰。
血虛脈大如蔥管。

又曰。
大而無力為血虛。
又曰。
諸弦為飲。
又曰。
弦為勞。

據脈觀證。
蓋由氣血俱虛。
以致氣不周運而成麻痹。
時醫不悟而作火治。
藥用寒涼過多。
損傷脾胃。

陽氣失陷而成崩矣。
以歲運言之。
今歲天衝主運。
風木在泉。
兩木符合。
木盛而脾土受虧。

是以土陷而行秋冬之令。
以時候言之。
小雪至大雪之末。
六十日有奇。
太陽寒水司令。
厥陰風木客氣加臨其上。

水火勝矣。
經曰。
甚則勝而不復也。
其脾大虛。
安得血不大下乎。
且脾裹血。

脾虛則血不歸經而妄下矣。
法當大補脾經為先。
次宜補氣祛濕。
可得漸愈矣。
以人參三錢。
黃耆二錢。

甘草四分。
防風、荊芥、白朮各一錢。
陳皮八分。
水煎。
食遠服。
一劑分作三服。
不數劑而安。


震按脈大而無力。

乃氣虛之確據。
何可指定為血虛。
況麻屬氣虛。
先哲之成言也。
氣虛不能攝血則崩。
參、耆在所必用。

惟左手脈舉之略弦。
似有風邪。
少加荊、防。
亦是。
微嫌議論拖沓。
借司天運氣以張大其說。
反覺寬泛耳。


易思蘭治一婦患崩。

去血極多。
用止血藥。
崩愈甚。
臥床月餘。
羸瘦食少。
面青爪黑。

氣促痰喘。
易診之。
心脈平和。
肝脈弦大時一結。
肺脈沉而大且有力。
脾胃脈沉澀。

兩尺沉而無力。
曰。
此氣鬱證也。
詢之。
果因怒而致。
乃用香附、烏藥、蘇梗為君。

撫芎、白芷為臣。
當歸、白朮、神麯、甘草為佐使。
服藥後。
頓覺神爽。
諸證減半。
舉家欣躍。

易曰未也。
明日子時分。
指甲變桃紅色。
方可救。
至期甲色果紅。
又診之。

左三部如前。
肺脈微起。
脾胃雖沉緩而不澀。
兩尺照舊。
謂其家曰。
午時血當大崩。

毋得驚惶以駭病者。
至期。
果下紫黑血塊數枚。
自此遂止。
或問曰。
崩。

血證也。
人用血藥不效。
公用氣藥而止者。
何也。
易曰。
崩雖在血。

其源在氣。
氣如橐籥。
血如波瀾。
血隨氣行。
欲治其血。
先調其氣。

然有調氣而血疾不愈者。
有不調氣而治血亦愈者。
又何也。
蓋所因有不同耳。
有因血而病氣者。
有因氣而病血者。

能以脈證辨之。
而治法之先後定矣。
如人稟來血虛者。
血虛氣必盛。
為咳血潮熱咽痛等證。
此則以血為主。

而用滋陰降火之劑。
今此證時值秋令。
肺脈宜浮短而反沉大。
失其令矣。
有云。
下手脈沉。

便知是氣。
大者火也。
氣有餘即是火。
沉而兼大。
是氣鬱而不運也。
況肝木至秋。

脈當微弱。
茲反弦大而結。
肝脈結者。
血積於內也。
病因肝家怒火鬱結。
血不歸經而妄行。

非因氣而病血者乎。
故以治氣為先也。
曰。
指甲已黑矣。
君斷子時變紅。
血已止矣。

君斷午時復來。
何也。
易曰。
此正陰陽生長之妙也。
蓋血活則紅。
血凝則黑。

爪甲黑者。
血凝而不散也。
今用藥以行其氣。
至子時一陽初動。
氣行則血活。
故黑甲變而紅矣。

至午時一陰復生。
肝乃乙木。
乙木生於午。
肝氣得令。
其邪不能容。
故積血於此時盡出。
積出則氣運血行。
循環經絡而病已矣。


震按此案議論通暢。

大有發明。
然開鬱疏氣之藥。
一服而瘀血行。
新血止。
必無其事。
不過此病有此理。
姑存其說。
以示後人。
使勿墨守見血治血一法。


孫東宿治潘敬齋媳。

經水不調。
醫投安胎之劑。
越七月。
經水忽大行。
內有血塊筋膜如手大者一二桶。
昏冒困憊。

其脈右關洪滑。
左寸洪數。
兩尺皆洪大。
病交夜分。
咬牙亂語。
手心熱。

口噤。
時手足皆冷。
心頭脹悶不快。
面色青。
諸醫皆謂難治。
孫曰無恐。

此濁痰流滯血海。
以誤服安胎之劑。
益加其滯。
血去多。
故神魂無依。
痰迷心竅。

故神昏語亂。
其發於夜半者。
乃痰熱在心包絡與膽經。
故每至其時而發。
為之調氣開痰。
安神養血。

可生也。
即以溫膽湯加石菖蒲、酒芩、天麻、棗仁、丹參與服。
其夜子丑時。
咬牙亂語皆減半。
次日仍與前藥。
每帖加竹茹五錢。
臨睡又與黑虎丹數粒。
諸證悉去而愈。


震按此證不用脫血益氣之法。

其察脈審證高矣。
然此時著眼在昏冒脹悶等證。
非血去多而猶不止也。
溫膽湯竹茹用至五錢。
終系暴病。
病根在痰火。

誤服補澀藥以致崩。
非久崩不痊者比。
若吾邑錢觀察夫人患崩證三年。
名醫畢集。
靡藥不嘗。
迨後用歸脾湯幾數百帖。

服參無算。
旋愈旋發。
卒致不起。
縱遇孫公。
亦復何法以治之。


施笠澤治祁君萬之內。

崩中。
服地榆、續斷等藥不效。
施診其脈沉而結。
曰。
蓄血證也。
病得之天癸至而怒。

祁曰然。
因怒經止。
半月後即患崩證。
迄今一月矣。
乃用桃仁、大黃行血破瘀。
或謂失血復下。

不導其勢耶。
施曰。
血隨氣滯。
蓄積不散。
壅塞隧道。
溢而妄行。

決壅去滯。
則血自歸經矣。
不然。
舍其本而治其末。
何異下水塞流乎。
服湯二劑。
果下衃血。
天癸旋至。


〔附〕高鼓峰治一產後惡露不盡。

至六七日。
鮮血奔注。
發熱口渴。
脅痛狂叫。
飲食不進。
用養血及清肝行血藥。

無一效。
高診其脈。
洪大而數。
乃曰。
此惡露未盡。
留泊血海。

凡新化之血。
皆迷失故道。
不去蓄利瘀。
則以妄為常。
曷以御之。
用醋製大黃一兩。

生地一兩。
桃仁泥五錢。
乾漆三錢。
濃煎飲之。
或曰。
產後大虛。

藥毋過峻否。
高曰。
去者自去。
生者自生。
何虛之有。
服後下黑血塊數升。
諸病如失。
再用補中益氣調理而痊。


震按此二案。

若合符節。
要皆實證也。
實證易治。
一攻即愈。
虛證難醫。
屢補無功。

經云。
不能治其虛。
何問其餘。
以見能治虛者。
自無難題矣。
夫治虛用補。

通套之法也。
審其臟腑經絡奇經。
虛在何處。
有無寒熱濕風之兼挾。
細細分別。
尚或效或不效。

其效者為能治。
不效者仍為不能治也。
寒熱濕風。
古人皆有成方。
而風之一字。
今多忽略。

內經云。
卒風暴至。
則經水波湧而隴起。
原與天暑地熱。
經水沸溢。
對待為言。

故古人治風入胞門。
有一味防風丸、舉卿古拜散等方。
若肝風內動。
則未之及。
肝屬風木。
主藏血。

因怒因郁。
皆致斯病。
須以逍遙散、虎潛丸、烏梅丸、補肝湯。
斟酌加減。
蓋即肝風動血。
又有挾寒、挾熱、挾瘀之分。
人參、熟地、阿膠、黃連、地榆、桂、附、桃仁、柏子仁、三七、鬱金等。
可憑脈證參入。
總在臨機權變。
不得只以虛目之也。



<h3>帶下</h3>
吳茭山治一婦人。

久患白帶。
瘦削無力。
倦怠欲睡。
腰痠腿痛。
飲食無味。
面黃。

日晡煩熱。
小便淋瀝。
以歸身、茯苓各一錢。
炒芍藥、地骨皮、白朮、川芎、人參各八分。
黃芩、鹿角膠各一錢。
炙草、熟地、車前子各五分。
棗二枚。
水煎服。
數服而愈。
後治數婦皆驗。


程明佑治一婦。

病帶下不止。
醫投調經劑。
血愈下。
復投寒涼藥。
遂下泄。
肌肉如削。

不能言。
四肢厥逆。
程診其脈細如絲。
曰。
陽氣微而不能營陰。
法當溫補。

陽生則陰長而血不下漏。
遂以人參二兩。
附子三片。
濃煎。
一服手足微溫。
再服思食。
繼服八珍四十劑愈。


立齋治一婦人。

頭暈吐痰。
胸滿氣喘。
得食稍緩。
苦於白帶。
二十餘年矣。
諸藥不應。

薛曰。
此氣虛而有痰飲也。
飲愈帶始愈。
遂用六味地黃丸。
不月而驗。


震按六味地黃。

豈能治飲。
就此證宜六君與腎氣丸並用。
即如首案。
熟地僅用五分。
次案附子僅用三片。
俱不可解。


一婦人吞酸胸滿。

食少便泄。
月經不調。
服清氣化痰丸。
兩膝漸腫。
寒熱往來。
帶下黃白。

面黃體倦。
此脾胃虛濕熱下注。
用補中益氣倍參、術。
加茯苓、半夏、炮姜而愈。
若因怒。
發熱少食。
或兩腿赤腫。
或指縫常濕。
用六君加柴胡、升麻。
及補中益氣。


孫東宿治吳太夫人。

年六十餘。
久患白帶。
歷治不效。
變為白崩。
診得右寸滑。
左寸短弱。

兩關濡。
兩尺皆軟弱。
孫曰。
據脈心腎俱不足。
而中焦有濕。
今白物下多。

氣血日敗。
法當燥脾。
兼補心腎。
乃制既濟丹。
用鹿角霜、當歸、茯苓各二兩。
石菖蒲、遠志各一兩五錢。

龍骨、白石脂各一兩。
益智仁五錢。
山藥糊丸。
空心服以補心腎。
又制斷下丸。
用頭二蠶沙炒三兩。

黃荊子炒二兩。
海螵蛸磨去黑甲、樗根白皮各一兩。
麵糊丸。
午後服以燥中宮之濕。
不終劑而愈。


震按今之婦人。

患帶下者十居八九。
而帶下之虛證。
亦十居八九。
虛證挾肝火。
挾濕熱者。
又十居八九。

若不虛而只是肝火與濕熱者。
僅十之一二而已。
故此門集案雖少。
其治法大旨。
已約略可見。



<h3>妊娠睹病</h3>
徐文伯從宋後廢帝出樂遊苑門。

逢一婦人。
有娠。
帝以善診。
診之曰。
此腹有女也。
問文伯。

曰。
腹有兩子。
一男一女。
男左邊青黑。
形小於女。
帝性急。

便欲剖視。
文伯惻然曰。
若刀斧。
恐其變異。
請針之立墮。
便瀉足太陰隱白穴。
補手陽明合谷穴。
胎便應針而落。
兩兒相續出。
果如其言。


魏曰。
可見墮胎之證。
以脾為主。
則知安胎之法。
亦以脾為主。


震按徐公之術精矣。

而奏對尤善。
蓋宋廢帝荒淫無道。
若以驗胎致殺孕婦為諫。
帝必不從。
乃云。
若用刀斧恐其變異。
則帝方欲其說之不驗而無所文飾也。
斯聽其用針矣。
仁人之言。
其利溥哉。


陳鬥岩治葉南洲妻。

經閉五月。
下白或赤。
午後發熱。
咳嗽嘔吐。
醫以為癆瘵。
陳視之曰。

兩尺脈皆實。
此必有孕。
外受風邪。
搏激故耳。
飲清和之劑而安。
未半年。
生一子。


薛立齋治妊娠三月。

其經月來三五次。
但不多。
飲食精神如故。
此血盛有餘。
兒大能飲。
自不來矣。
果然。


震按此二條似孕似病。
近亦最多。
必須善診。
方能不惑。


一妊娠每至五月。

肢體倦怠。
飲食無味。
先兩足腫。
漸至遍身。
後及頭面。
此是脾肺氣虛。
朝用朝中益氣。
夕用六君子加蘇梗。
而愈。


程文彬治孕婦七個月。

胸膈飽悶。
氣喘。
忽吐出一物。
如小腸寸許。
舉家驚疑其胎爛。
程至。

診得寸口脈洪滑。
知其氣盛血少。
胎氣湊上。
中焦蓄有濕熱。
濕生痰。
知所吐之物。
乃痰結聚。
病名子懸。
以紫蘇飲加芩、連、貝母。
十劑獲全。


震按此二案。
乃子腫子懸治法之大略也。


孫東宿治一匠婦。

懷妊五月而患心痛。
究其所由起。
謂由失足墜樓也。
始教飲韭菜汁一盞。
痛止。
其夫又從鄰醫取藥煎服。

服後心復痛。
吐鮮血盈益。
胸間沖沖上抵。
疼不可言。
孫診之。
六脈洪大。

汗出如雨。
喘息不休。
其婦樓居低小。
令亟移居樓下。
隨與益元散五錢。
用紫蘇湯調服。

即熟睡至曉。
汗斂喘定。
痛亦止。
再與固胎飲一帖全安。
鄰醫私詢曰。
吐血脈忌洪大。

加以喘汗。
危益甚矣。
且妊婦禁汗。
禁下。
禁利小便。
先生之藥悉犯之。

而反獲效。
何哉。
孫曰。
醫貴審證。
此婦之汗。
以樓居低小。

當酷暑而熱逼故也。
汗多血去而胎失養。
故忡忡上抵。
喘息不續。
移樓下以避暑氣。
益元散為解暑聖藥。

而紫蘇又安胎下氣之妙品。
氣下則血歸原而病痊矣。
此對證之藥。
法出五海藏醫壘元戎四血飲是也。
特諸君檢閱不遍。
即檢閱亦不知為胎產之治。
余不過融會前人之法。
用而不謬耳。


震按胎前而用滑石。

汗多而用紫蘇。
所謂有故無殞亦無殞也。
乃引四血歙以證之。
實系附會。
因此方惟紫蘇、丹參、蒲黃、滑石四味。
遂可假託耳。


一婦妊已七月。

夢見亡故祖母。
揮拳打背一下。
驚醒。
即覺胎動不安。
血已下。
大小便皆急。

腰與小腹脹疼者五日。
此亦事之奇也。
孫診其脈。
兩寸俱短弱。
此上焦元氣太虛。
當驟補之。

人參、耆、朮、阿膠各二錢。
歸、芍、條芩、杜仲各一錢。
砂仁、香附各五分。
苧根嫩皮三錢。
蔥白六錢。
一劑而血止。

兩劑諸證悉除。
四劑後。
減去苧根、蔥白。
調理旬日。
足月而產一女。


東宿曰。

張氏婦年二十一。
其夫延予診。
左寸關短弱。
尺滑。
右寸亦滑。
關濡弱。

尺沉微。
診畢。
問予曰。
脈何如。
予曰。
心神脾志。

皆大不足。
肺經有痰。
夫曰不然。
乃有身也。
予曰。
左寸短弱如此。

安得有孕。
夫曰。
已七十日矣。
予俯思久之。
問曰。
曾經孕育否。

夫曰。
已經二次。
今乃三也。
予問二產皆足月否。
男耶女耶。
夫曰。

實不敢諱。
始產近九個月。
手足面目完全。
而水火不分。
胬肉一片。
生下即死。

次亦九個月。
產下亦無啼聲。
看時口中無舌。
亦旋死。
二胎之異。
不知何故。

望先生細心察之。
予方悟二胎之不完者。
由心脾二經不足所致也。
今左寸右關之脈可見矣。
乃為籌思一方。
專以補心血為主。

令其多服。
以百帖為率。
棗仁、遠志、茯神各一錢。
白朮二錢。
歸、芍、枸杞各一錢五分。
甘草五分。

生地八分。
艾絮二分。
龍眼肉五枚。
水煎服。
足月而產一子。
次年又有身。

不以前事為意。
至九個月產下。
形體俱具。
外有脂膜一片包其面。
耳目口鼻皆見。
但不能去此脂膜。
因思上年之子。
為藥之力也。


震按兩寸短弱為上焦元氣大虛。

左寸短弱為無孕。
皆閱歷老到之言。
又可見察脈者。
必須逐部細診。
但此案既云心脾二經不足。
何但補心而不補脾耶。



<h3>腫喘</h3>
喻嘉言治顧季掖室人。

仲夏時。
孕已五月。
偶爾下血。
醫以人參、阿膠。
勉固其胎。
又經一月。

身腫氣脹。
血逆上奔。
結聚於會厭胸膈間。
食飲才入。
觸之痛楚。
轉下甚艱。

稍急。
即連粒嘔出。
全如噎證。
更醫數手。
咸以為胎氣上逆。
脾虛作腫而成膈噎也。

用人參之補。
五味之收為治。
延至白露節。
計孕期已八月。
而病勢危極。
呼吸將絕。

始邀喻診。
其脈尺部微澀艱推。
獨肺部洪大無倫。
其喘聲如曳鋸。
其手臂青紫腫亮如毆傷色。
喻駭曰。

似此凶證。
何不相商。
幸余尚有善藥。
可以通其下閉上壅。
季掖必求病名。
喻曰。

上壅者。
以肺脈之洪大。
合於會厭之結塞。
知其肺當生癰也。
下閉者。
以尺脈之微澀。

合於肉色之青腫。
知其胎已久壞也。
善藥者。
瀉白散加芩、桔之苦以開之。
不用硝、黃等癘藥也。
服二大劑。

腹即弩痛。
下白汙如膿者數斗。
裹朽胎而出。
胸膈即開。
連連進粥。
但寒熱咳嗽未除。
旬余白汙既盡。
忽大腫大喘可畏。
一以清肺為主。
竟獲全痊。


震按此案從呂滄洲得來。

滄洲治經歷哈散侍人。
病喘不得臥。
眾作肺受風邪治。
呂診氣口獨盛。
厥陰絃動而疾。
兩尺俱短而離經。

乃曰。
此得之毒藥動血。
以致胎死不下。
奔逆而上衝。
非風寒作喘也。
用催生湯加芎、歸。

煮大劑服之。
夜半果下一死胎。
喘即止。
哈散因告妾誠有孕。
以室人見嫉。
故藥去之。
眾所不知也。



<h3>惡阻</h3>
丹溪治一婦。

孕兩月。
嘔吐頭眩。
醫以參、朮、川芎、陳皮、茯苓服之。
愈重。
脈弦。
左為甚。

而且弱。
此惡阻病。
必怒氣所激。
問之果然。
肝氣既逆。
又挾胎氣。

參、術之補。
大非所宜。
以茯苓湯下抑青丸二十四粒。
五服稍安。
脈略數。
口乾苦。

食則口酸。
意其膈間滯氣未盡行。
以川芎、陳皮、山梔、生薑、茯苓煎湯。
下抑青丸十五粒而愈。
但口酸易飢。
此肝熱未平。

以熱湯下抑青丸二十粒。
至二十日而愈。
後兩手脈平和。
而右甚弱。
其胎必墮。
此時肝氣既平。

可用參、術。
遂以初方參、術等補之。
預防墮胎以後之虛。
服一月而胎自墮。
卻得平安矣。


震按右脈弱而胎必墮。
雖投參、術無功。
此必丹溪試驗數次。
故確信不疑。


一婦孕三月吐痰水並飲食。

每日寅卯作。
作時覺小腹有氣衝上。
然後膈滿而吐。
面赤微躁。
頭眩。
臥不能起。

肢疼微渴。
蓋肝火挾衝脈之火衝上也。
一日甚。
二日輕。
脈和。
右手寸高。

藥不效者將二月餘。
偶用沉香磨水。
化抱龍丸。
一服膈寬。
氣不上衝。
二三服。
吐止眩減。
食進而安。


震按抱龍丸乃香竄辛散之藥。

似非孕婦所宜。
竟獲大效者。
此婦必多郁。
或多思。
故氣結而右寸脈高。
諸香藥能破郁開結。
則效也。


汪石山治一婦。

形質瘦小。
面色近紫。
產後年餘。
經水不通。
首夏忽病嘔吐。
手指麻痹攣拳。

不能伸展。
聲音啞小。
噦不出聲。
醫皆視為風病。
危之。
汪診脈皆細微近滑。

曰。
此妊娠惡阻病也。
眾謂經水不通。
安有妊理。
汪曰。
天下之事。

有常有變。
此乃事之變也。
脈雖細微。
似近於滑。
又尺脈不絕。
乃妊娠也。
遂以四君子加二陳治之。
諸證俱減。
尚畏粥湯。
惟食干糕香燥之物而有生意。


給事遊讓溪夫人。

病新愈。
月餘經事不行。
嘔噦眩暈。
飲食難進。
醫以為二陽之病發心脾。
女子不月。

法在不治。
江篁南診之。
尺脈雖小。
按之滑而不絕。
此妊而惡阻。
非凶候也。
六君子加砂仁。
數服而安。
後產一女。


震按前條系產後經猶未通。

此條系病後月事不行。
殊難指其為孕。
汪公謂事之變。
近來卻常有之。
尺按不絕。
最宜留心。

至如惡阻乃常病。
千金半夏茯苓湯最佳。
二陳加生地、芍、芎、復花、桔梗、細辛、人參、生薑也。
有寒者千金茯苓丸可用。
六君加枳實、桂心、乾薑、葛根也。
橘皮竹茹湯治胃熱。

抑青丸治肝火。
法亦備矣。
諸法不應則停藥。
金匱所謂加吐下者則絕之也。
過八十日。
自愈。



<h3>轉胞</h3>
丹溪治一婦。

年四旬。
孕九月。
轉胞。
小便閉三日矣。
腳腫形瘁。
左脈稍和。

而右澀。
此必飽食氣傷。
胎系弱。
不能自舉而下墮。
壓膀胱。
偏在一邊。

氣急為其所閉。
所以水竅不能出也。
當補血養氣。
血氣一正。
胎系自舉。
以參、朮、歸尾、芍藥、帶白陳皮、炙甘草、半夏、生薑濃煎四帖。

任其叫號。
次早以四帖渣作一服煎。
頓飲探吐之。
小便大通。
皆黑水。
後遂就此方加大腹皮、炒枳殼、青蔥葉、砂仁。
作二十帖與之。
以防產前後之虛。
果得平安。
產後亦健。


一孕婦七月。

小便不通。
百醫不得利。
轉加急脹。
脈細弱。
乃氣血虛不能乘載其胎。
故胎壓膀胱下口。

所以溺不能出。
用補藥升起。
恐遲。
反加急滿。
遂令穩婆以香油抹手入產戶。
托起其胎。

溺出如注。
脹急頓解。
卻以參、耆、升麻大劑服之。
或少有急滿。
再托如前。


江云。

不如將孕婦眠於榻上。
將榻倒豎起。
胎自墜轉。
其溺濺出。
勝於手托多矣。


震按二案皆用補藥。

則可知利水破氣藥之謬。
觀前案任其叫號。
四日方用探吐。
後學宜藉以壯膽。
毋事紛更自誤。



<h3>墮胎</h3>
丹溪治一婦。

有胎至三個月左右即墮。
其脈左大無力。
重取則澀。
乃血少也。
以其妙年。
只補中氣。

使血自榮。
時正初夏。
濃煎白朮湯。
調黃芩末一錢。
服之至三四兩。
得保全而生。


一婦年三十餘。

或經住。
或成形未具。
其胎必墮。
察其性急多怒。
色黑氣實。
此相火太盛。

不能生氣化胎。
反食氣傷精故也。
因令住經第二月。
用黃芩、白朮、當歸、甘草。
服至三月盡。
止藥。
後生一子。


震按前案補氣以生血。

此案清熱以養氣。
不過芩、術二味。
服又甚少。
竟得保全。
今恐不能也。
然今有煎苧麻湯日服。
間佐以二蠶綿灰。
或南瓜蒂灰。
或黃楝頭。
亦有驗者。


一婦經住三月後。

尺脈或澀。
或微弱。
其婦卻無病。
知是子宮真氣不全。
故陽不施。
陰不化。

精血雖凝。
終不成形。
至產血塊。
或產血胞。
惟脈洪盛者。
胞不墮。


震按尺脈或澀或微弱。

與尺脈微滑按之不絕者。
其是胎非胎。
從此分別。
必於指下辨得清。
方於腹中決得定。
下案神色甚困。

難與之藥。
其尺脈必不滑。
必按之無根也。
後石山案兩尺浮弱。
不任尋按。
幾與此案脈同。
竟以大補得保其胎。
此又事之變者矣。


一婦腹漸大如懷子。

至十月。
求易產藥。
察其神色甚困。
難與之藥。
不數日。
生白蟲半桶。

蓋由婦之元氣太虛。
精血雖凝。
不能成胎。
而為穢腐蘊積之久濕化為熱。
濕熱生蟲。
理之所有。

亦須周十月之氣。
發動而產。
終非佳兆。
其婦不及月死。
濕熱生蟲。
譬之溝渠汙濁。
積久不流。
則諸蟲生於其間矣。


石山治一婦。

長瘦。
色黃白。
性躁急。
年三十餘。
常患墮胎。
已七八見矣。

診其脈皆柔軟無力。
兩尺雖浮而弱不任尋按。
曰。
此因墮胎太多。
氣血耗甚。
胎無滋養。

故頻墮。
譬之水涸而禾枯。
土削而木倒也。
況三月五月。
正屬少陽火動之時。
加以性躁而激發之。

故墮多在三五七月也。
宜用大補湯去桂。
加黃柏、黃芩煎服。
仍用研末。
蜜丸服之。
庶可保生。
服半年。
胎固而生二子。


陳鬥岩治一婦。

有胎四月。
墮下逾旬。
腹腫。
發熱。
氣喘。
脈洪盛。

面赤口臭。
舌青黑。
陳診之曰。
脈洪盛者。
胎未墮也。
面赤。

心火盛而血乾也。
舌青口臭。
肝既絕而胎死矣。
內外皆曰。
胎墮久矣。
復診色脈如前。

以蛇蛻煎湯下平胃散加芒硝、歸尾一倍服之。
須臾腹鳴如雷。
腰腹陣痛。
復一死胎墮下。
病亦愈。


魏云。

產後氣喘脈洪。
法在不治。
此所以得生者。
全在逾旬二字。
若非胎未墮。
決不能至逾旬。


陳仁甫治一婦。

年近四十。
稟氣素弱。
自去其胎。
五日內。
漸漸腹脹如鼓。
至心前。

吐不能食。
用補藥不效。
診六脈微弱。
但只叫脹死。
此乃損傷脾氣而作脹。
雖然當急則治其標也。

若泥用丹溪方法。
恐緩不及事矣。
用桃仁承氣加樸、實。
倍硝、黃煎。
服四分。
吐去其一。

至次日早。
仍不通。
事急。
又服琥珀丸三錢。
至申時大通。
脹減。

但體倦四肢無力。
口不知味。
發熱。
再用參、耆、歸、芍、朮、陳、楂煎服。
八劑而安。


魏云。
此用補不效。
後案用破血益甚。
宜參看。


薛立齋治一妊娠五月。

服剪紅丸而墮。
腹中脹痛。
服破血之劑。
益甚。
以手按之。
益痛。

薛曰。
此峻藥重傷。
脾胃受患。
用八珍倍人參、黃耆、半夏、乳香、沒藥。
二劑而痛止。
數劑全愈。


魏云。
痛以手按之痛不痛分虛實。
立齋以按之痛甚。
竟作大虛治。
非明眼不能。


震按此案是正法。
上案是死證。
急則治標。
亦僥倖於萬一。


一婦素怯弱。

四月生女。
自乳。
患疥瘡年餘不愈。
遂至羸困。
五月勉強執姑喪禮旬月。
每欲眩臥。

一日感氣。
忽患心脾高腫作痛。
手不可按。
而嘔吐不止。
六脈微細之極。
醫以為脈雖虛而病形則實。

誤認諸痛不可補氣。
乃用青皮、香附、吳茱萸等藥而愈。
繼復患瘧。
且墮胎。
又投理氣行氣之劑。
病去。

元氣轉脫。
再投參、耆補劑。
不應矣。
六脈如絲欲絕。
薛診云。
皆理氣之劑。

損真之誤也。
連投參、耆、歸、朮、附子、薑、桂六劑。
間用八味丸。
五日眠食漸甘。
六脈全復。
薛云。
心脾疼痛時。
即當服此等藥。
瘧亦不作矣。


震按先前之痛已醫好。

繼後患瘧半產。
亦云病去。
乃追咎先前之不用溫補。
此豈人所能及。
余因是言而追思生平所見心脾痛證。
有屢治屢愈。

屢愈屢發。
數年之間發漸頻。
以至危殆者。
安知不犯薛公所責耶。
然屢發者。
脈必弦小而堅。
或更帶數。
必非微細之極。
若至如絲欲絕。
亦誰不能溫補哉。


江應宿治汪鎬妻。

三十五歲。
厭產。
服打胎藥。
下血如崩。
旬余不止。
或時鼻衄。

諸藥不效。
江診得六脈數而微弦。
乃厥陽之火泛逆。
投四物換生地。
加阿膠、炒黑山梔、薄黃。
一劑而愈。


江云。

內熱而虛。
致墮者居多。
蓋孕至三五月上。
屬少陽相火。
所以易墮。
不然。
何以黃芩、白朮、阿膠等。
為安胎之聖藥。


孫東宿曰。

侄婦戴氏。
孕已五月。
忽血大下。
午後發戰。
六脈俱數。
左寸滑大。

右關搏指。
左關軟弱。
予以白芍二錢。
生地、阿膠、人參、蒲黃各一錢。
柴胡、香附、地榆、荊芥各七分。
甘草五分煎服。

午後發寒熱。
每夜凡三次。
頭痛惡心。
腹中塊硬。
所下血塊甚多。
心下怯力。

此虛無疑也。
以補中益氣加阿膠、炮薑、白芍、烏梅。
下午。
右眼白珠發一白泡。
光腫下垂。
而面亦腫。

此虛火遊行無制之證。
其夜大發寒熱。
指爪皆黑。
唇白。
汗大出。
腹中作痛。

牽引兩乳皆痛。
仍以補中益氣加阿膠、白芍、桂枝、五味、麥冬。
服後熱退汗止渴除。
神氣少定。
乃有生意。
次日。

咳嗽而胎墮。
即以獨參湯繼服。
其夜腸鳴。
瀉二次。
以參、術各三錢。
炙草一錢五分。

炮姜一錢。
桂心、茯苓各五分。
陳皮七分。
蓮子、大棗煎服。
後因咳嗽。
以四君加炮薑、五味、紫菀。
調理而愈。


震按胎甫墮而即進獨參湯。

一見瀉即用參朮至三錢。
蓋緣未墮之前已是虛證。
雖新墮之後。
何妨驟補。
若庸流必主停參。
且與消瘀矣。


張路玉治一婦。

懷孕六月。
因喪子悲哭動胎。
醫用芩、術安胎藥二服。
不應。
改用枳殼、香附、紫蘇、砂仁理氣一服。
胎遂上逼心下。

脹悶喘急。
口鼻出血。
第三日薄暮診之。
其脈急疾如狂風驟雨。
十餘至則不至。
頃之復至如前。

因諭之曰。
此孕本非好胎。
安之無益。
不若去之以存母命。
因思此胎必感震氣所結。
震屬木。

惟金可制。
令以鐵斧。
烈火燒紅醋淬。
乘熱調芒硝末一兩灌之。
夜半。
果下異胎。

下後脈息微和。
神思恍惚。
所去惡露甚多。
又與安神調血之劑。
數服而安。


許裕卿治邵涵貞內子。

孕十七月不產。
不敢執意憑脈。
問諸情況。
果孕非病。
但云孕五月以後不動。
心竊訝之。

為主丹參一味。
令日服七錢。
兩旬余胎下。
已死而枯。
其胎之死。
料在五月不動時。

經十三月在腹。
不腐而枯。
如果實在樹。
敗則必腐。
然亦有不腐者。
則枯胎之理可推也。

張石頑曰。
余昔治馬雲生婦。
孕十三月不產。
脈來微結。
為處十全大補湯。
服至二十餘劑。
而下枯胎色白。
所治雖異。
而胎枯則一也。


震按異胎如夜叉胎及蝌蚪蜥蜴之類。

古書多有。
若枯胎則向來未說。
果癟在樹。
其喻極是。
曾閱後漢書載寶武之母產武。
併產一蛇。

送之林中。
後母死。
蛇亦來至柩前。
盤繞俯仰。
涕血皆流。
因想未產時。

其胎之異若何。
恐非望聞問切所能知也。
又醫林史傳載潘璟治二婦。
一孕二歲。
一孕十四月。
診之曰。

非孕也。
疾也。
作劑飲之。
孕二歲者下肉塊百餘。
孕十四月者下大蛇。
二婦俱得活。
此可謂善診者矣。



<h3>難產</h3>
龐安常治一婦將產。

七日而子不下。
百治不效。
龐視之。
令其家人以湯溫其腰腹。
自為上下拊摩。
孕得覺腸胃微痛。

呻吟間生一男子。
其家驚喜。
而莫知所以。
龐曰。
兒已出胞。
而一手誤執母腸。

不能復脫。
故非符藥所能為。
吾隔腹捫兒手所在。
針其虎口。
痛即縮手。
所以遽生。
無他術也。
取兒視之。
右手虎口。
針痕存焉。


一婦累日產不下。

服催生藥不效。
龐曰。
此必坐草太早。
心下懷懼。
氣結而不行。
非不順也。

素問云。
恐則氣下。
蓋恐則精神怯。
怯則上焦閉。
閉則氣逆。
逆則下焦脹。
氣乃不行矣。
以紫蘇飲一服便產。
如婦人六七月子懸者。
用此亦往往有效。


震按蘇文忠公有與龐公尺牘。

講楊子云太元經罔真蒙酋冥之義而云。
安常博極群書。
善窮物理。
常為僕思之。
其推重如此。
觀此二案。
益信名不虛傳。


丹溪曰。

世之難產者。
往往見於鬱悶安佚之人。
富貴奉養之家。
若貧賤辛苦者無有也。
方書只有瘦胎飲一論。
而其方為湖陽公主作也。

實非極至之言。
何者。
見用此方。
其難自若。
予族妹苦於難產。
後遇孕則觸而去之。

予甚憫焉。
視其形肥。
而勤於女工。
構思旬日。
悟曰。
此正與湖陽公主相反。

彼奉養之人。
其氣必實。
耗其氣使和平。
故易產。
今形肥知其氣虛。
久坐知其不運。

而其氣愈弱。
且久坐則胞胎亦隨母氣不運。
當補其母之氣。
則兒健而易產。
令其有孕至五六個月。
以紫蘇飲加補氣藥。

與十數帖。
因得男而甚快。
後遂以此方。
隨人之形色性稟。
參以時令加減。
與之無不應者。
因名其方曰。
大達生散。


震按讀古人書而能反其道以合乎理。

固非高明之士不能。
蓋自達生散出。
而後世之孕育者。
母子安全無算。
丹溪之造福宏矣。


石山治一婦。

常患橫生逆產。
七八胎矣。
子皆不育。
汪診脈皆細濡頗弦。
曰。
此氣血兩虛兼熱也。

或曰。
氣血有餘。
方成妊娠。
氣血既虧。
安能胎耶。
汪曰。

觀其形長瘦。
而脈細濡。
屬於氣血兩虛。
色青脈弦。
屬於肝火時熾。
而兩尺浮滑。

似血虛為輕。
而氣虛為重也。
宜以補陰丸。
除陳皮。
倍加香附、參、耆。
蜜丸服之。
常令接續。
逾年。
臨產果順而育一子。


震按保胎易產之道。

此為正理。
蓋母虛則無力。
兒在腹中。
不能運轉其身。
以致橫生倒產。
若臨月多服人參。
母氣既旺。
其產自順。
乃屢試屢驗者。


陳良甫治一婦。

有孕七個月。
遠歸。
忽然胎上衝心而痛。
坐臥不安。
兩醫治之不效。
遂言胎已死矣。

已用蓖麻子研爛。
加麝香調。
貼臍中以下之。
甚危急。
陳診視兩尺脈絕。
他脈平和。

陳問醫作何證治之。
答曰。
死胎也。
陳曰。
何以知之。
曰。

兩尺脈沉絕。
陳曰誤矣。
此子懸也。
若在胎死。
卻有辨處。
面赤舌青。

子死母活。
面青舌赤。
母死子活。
唇口俱青。
母子俱死。
今面不赤。

舌不青。
其子未死。
是胎上迫心。
宜紫蘇飲治之。
至十帖。
而胎乃近下矣。


震按兩尺脈絕。
易認作子死腹中。
若非陳氏辨法。
寧不誤殺兩命。


滑伯仁治一婦人產難。

七日而不乳。
且食甚少。
伯仁視之。
乃以涼粥一盂。
擂碎楓葉煎湯調啖之。
旋乳。

或詰其理。
滑曰。
此婦食甚少。
未有無穀氣而能生者。
夫楓葉先生先落。
後生後落。
故以作湯飲也。


吳茭山治一婦產難。

三日不下。
服破血行經之藥。
俱罔效。
吳制一方。
以車前為君。
冬葵子為臣。

白芷、枳殼為佐使。
已服午產。
眾醫異之。
吳曰。
本草謂催生以此為君。
毛詩採芣莒以防難產。


魏云。
車前以鮮者為妙。


劉復真遇府判女。

產不利。
已死。
劉以紅花濃煎。
扶女於凳上。
以綿帛蘸湯遏之。
連以澆帛上。

以器盛水。
又暖又淋。
久而甦醒。
遂生男子。
蓋遇嚴冬。
血冷凝滯不行。
溫則產。
見亦神矣。


一醫宿客店。

值店婦數日不產。
下體已冷。
無藥。
甚窘。
以椒、橙葉、茱萸等煎湯。
可下手。
則和臍腹人門處皆淋洗之。
氣溫血行。
遂產。


震按催生之方甚多。

或效或不效。
總無定局。
要在用得恰好。
如此數則。
聊示機括。
若能學後案孫公之思路。
方是巨靈神開山手也。


一婦人分娩最易。

至四十妊娠。
下血甚多。
產門不開。
與加味芎歸湯一劑。
又用無憂散斤許。
一劑煎熟。
時時飲之。
以助其血。
而產。


孫東宿曰。

侄元素內人。
季夏難產。
叩其狀。
曰。
產已及戶。
不能下。

用力則胸膈間有物上衝。
痛不可忍。
予思少頃。
曰。
此必雙胎。
胞已分而一上一下也。

及戶者在下欲產。
在上者以用力而上衝。
惟上衝胸膈。
故痛也。
熱亦險矣。
奈產科諸書。

俱未論及何法以處。
因詳思其治法。
必安上而下始用力產也。
即取益元散一兩。
以紫蘇湯送下。
取紫蘇安胎下氣。

滑石滑以利竅。
亦催生之良品也。
飲藥入腹而胸膈痛止。
不逾時。
產二女。
母亦無恙。



<h3>胎肖胎忌</h3>
礬昌高八舍家。

軒墀間畜龜數年。
生育至百餘。
其家產子四五人。
皆龜胸傴僂。
蓋孕婦感其氣所致。


至正末。

越有夫婦二人。
於大善寺金剛神側。
縛葦而居。
其婦產一子。
首兩肉角。
鼻孔昂縮。

類所謂夜叉形。
蓋產婦依止土偶。
便稟得此形。
古人胎教。
不可不謹。



<h3>胞衣不下</h3>
立齋曰。

家人婦胎衣不落。
腹胸脹痛。
手不敢近。
此瘀血為患。
用熱酒下失笑散一劑。
惡露胎衣並下。


一產婦胎衣不出。
腹中脹痛。
手按之痛稍緩。
此是氣虛而不能送出。
用無憂散而下。


震按胞衣不下。

因敗血入胞者居多。
立齋又有一案。
用黑豆二合炒透。
鐵秤錘一個燒紅。
同以酒淬之。
將酒化下益母丹二丸。

胞衣從血而出。
又方。
芒硝三錢。
童便沖服。
立下。
或以牛膝二兩。

芒硝三錢煎。
沖童便飲。
及閱慎齋全書。
載一婦胞衣不下。
用人參湯送下砂仁末錢許。
一日二三次。

三四日胞衣爛出。
其婦無恙。
奇矣。
然不知脈證之何如也。
繼之者有黎姓一案。
亦錄於左。
以助參酌。


一婦半產。

胎衣不下。
連服行血催衣之藥四劑。
點血不行。
胸痛瞀亂。
黎西野視之曰。
此脾失職也。

先與黃耆一兩。
當歸一兩。
下咽而瞀亂頓減。
隨用大劑參、耆、朮、歸、芍、苓、甘草等藥。
一服而惡露漸至。
眾皆驚曰。

惡露不下。
胞衣不下。
女科書中並無參、耆之方。
君獨以補奏功。
其義何居。
黎曰。

君等憂血其不下。
吾正憂血下不止。
故相反耳。
蓋此病本氣血大虧而致半產。
脾失統血之職。
水湮土崩。

沖決將至。
故生瞀亂。
不為之修築。
而反加穿鑿。
是虛虛也。
烏乎可。

曰。
今從子法。
遂得免乎。
曰。
不能也。
穿鑿過當。

所決之水。
已離故道。
狂瀾壅積。
勢無所歸。
故必崩。
急服吾藥。

第可固其堤岸。
使不致蕩沒耳。
至第三日。
診尺內動甚。
曰。
今夜子以前必崩矣。

用補中益氣湯加參、耆各二兩。
囑以血至即服。
至黃昏果發。
如其言。
得無恙。
次用調補脾腎之藥而愈。


震按惡露不下。

用參、附、朮、歸等藥而下者。
生平經手頗多。
然必脈象細軟。
口不燥渴。
內不煩熱。
用之方效。

此案不載脈象。
只云脾失其職。
亦屬糊塗。
但半產者多系體虛而胎墮。
且連服行血催衣之藥四劑。
寧不反其道以治之耶。



<h3>血暈</h3>
奉化陸嚴治新昌徐氏婦。

病產後暴死。
但胸膈微熱。
陸診之曰。
此血悶也。
用紅花數十斤。
以大鍋煮之。

候湯沸。
以木桶盛湯。
將病者寢其上熏之。
湯氣微。
復進之。
有頃。
婦人指動。
半日遂醒。
此法與許允宗治王太后之意同。


立齋治一婦產後。

小腹作痛。
忽牙關緊急。
灌以失笑散。
良久而蘇。
又用四物加炮薑、白朮、陳皮而愈。


震按血暈皆因惡血衝心。

當於綱目中選取驗過之方。
如上二條。
乃正治法。
而丹溪治一婦。
面白形長。
心郁。

半夜生產。
清晨暈厥。
急灸氣海十五壯而蘇。
後以參、術等藥。
服兩月而安。
此陽虛也。
乃變法也。


一產婦因產飲酒。

惡露甚多。
患血暈。
口出酒氣。
此血得酒熱而妄行。
虛而作暈也。
以佛手散加乾葛二錢。
一劑而痊。


立齋云。
產後飲酒能致暈。
產室人眾。
喧嚷氣熱。
亦能致暈。



<h3>腹痛</h3>
立齋治一產婦。

腹痛發熱。
氣口脈大。
薛以為飲食停滯。
不信。
乃破血補虛。
反發熱頭痛。

嘔吐涎沫。
又用降火化痰理氣。
四肢逆冷。
泄瀉下墜。
始悔。
問曰。

何也。
薛曰。
此脾胃虛之變證也。
法當溫補。
遂用六君子加炮姜二錢。
肉桂、木香各一錢。
四劑。
諸證悉退。
再用補中益氣之劑。
元氣遂復。


震按氣口脈大。

故認停食。
後以誤藥而變四肢逆冷。
泄瀉下墜。
誠變為虛寒證矣。
但不知脈象若何。
若脈亦變為細軟。

則溫補得效。
設脈仍大。
則非所宜。
或大而軟。
猶可用溫補以望其斂小。
倘脈大且數。
按之有力。
其死可必。
溫補無益也。


一婦產後。

腹痛後重。
下痢無度。
形體倦怠。
飲食不甘。
懷抱久郁。
患繭唇。

寐而盜汗如雨。
竟夜不敢寐。
神思消爍。
薛曰。
氣血虛而有熱。
用當歸六黃湯。

納黃芩、連、柏炒黑。
一劑汗頓止。
再劑全止。
乃用歸脾湯、八珍散兼服。
元氣漸復而愈。


震按此證不難於用歸脾八珍。

而難於用當歸六黃。
恨不載脈。
然留此案以見古人有是病即用是藥。
勿拘定產後必當大補也。
但苦寒之藥。
中病即止耳。


一產婦小腹作痛。
有塊。
脈芤而澀。
以四物加延胡、紅花、桃仁、牛膝、木香治之而愈。


一產婦小腹痛甚。

牙關緊急。
此瘀血內停。
灌以失笑散。
下血而蘇。
又用四物加炮薑、白朮、陳皮而愈。


震按此二案。
乃惡露作痛之正法也。


一產婦小腹作痛。

服行氣破血之藥。
不效。
其脈洪數。
此瘀血內潰為膿也。
以瓜子仁湯。
二劑痛止。
更以太乙膏下膿而愈。
產後多有此病。
縱非癰患。
用之亦效。


一產婦小腹疼痛。

小便不利。
用薏苡仁湯。
二劑痛止。
更以四物加桃仁、紅花。
下瘀血而愈。
大抵此證。

皆因榮衛不調。
或瘀血停滯所致。
若脈洪數。
已有膿。
脈但數。
微有膿。

脈遲緊。
乃瘀血。
下之即愈。
若腹脹大。
轉側作水聲。
或膿從臍出。
或從大便出。
宜用蠟礬丸、太乙膏。
及托裡藥。


一婦人寒月中。

產後腹大痛。
覺有塊。
百方不治。
一人教以羊肉四兩。
熟地黃二兩。
生薑一兩。
水煎服之。
二三次愈。


震按憺漪子曰。

覺有塊。
想是寒氣乘虛而聚。
非真實證也。
不然。
何以羊肉熟地能愈哉。
此說可謂善於讀書。

至其所引衍義云。
一婦人產當寒月。
寒氣入產門。
臍下脹痛。
手不得犯。
此寒疝也。

醫欲治之以抵當湯。
謂其有瘀血耳。
予教之曰。
非其治也。
可服仲景羊肉湯。
少減作二服。

愈。
方即元方多川芎。
以酒水同煎。
或加蔥鹽。
較之用熟地者。
略為辛溫。

然總治虛寒腹痛也。
設於寒月血因寒凝。
結瘀㽲痛。
又當用琥珀丸、香桂散、及薑、桂、吳茱、桃仁、蓬朮、五靈脂等藥。
非仲景方均能見效也。
且善悟者更當反是以觀焉。

寒之反為熱。
如金匱下瘀血湯、河間玉燭散等方。
又一例也。
畏其峻者。
回生丹亦妙。
葉案謂取乎醋煮大黃一味。

藥入病所。
不礙無病之所。
斯真妙解。
想先生或從奪命丹。
用醋水同煎法悟入耶。



<h3>腰痛</h3>
一產婦腰痛。

腹脹善噫。
諸藥皆嘔。
立齋以為脾虛血弱。
用白朮一味炒黃。
每劑一兩。
米泔煎。
時飲匙許。
四劑後漸安。
百餘劑而愈。


震按腰痛而用白朮。

以所兼之證為腹脹善噫。
諸藥皆嘔。
則補腎不若補脾矣。
時飲匙許。
慮其嘔耳。
每劑一兩。

用至百劑。
惟見得到。
斯守得定。
葉案每用米泔煎藥本於此。
他如失血過多腰痛者。
用歸耆湯、十全大補湯。
瘀血腰痛者。
桃仁湯、五香連翹湯。
風濕腰痛者。
五積散、寄生防風湯。



<h3>頭痛</h3>
郭茂恂嫂金華君。

產七日。
不食。
始言頭痛。
頭痛已。
又心痛作。
既而目睛痛。

如割如刺。
更作更止。
相去無瞬息間。
每頭痛甚。
欲取大石壓。
良久漸定。

心痛作。
則以十指抓臂。
血流滿掌。
痛定目復痛。
又以兩手自剜取之。
如是十日不已。

眾醫無計。
進黑龍丹半粒。
疾少間。
中夜再服。
乃瞑目寢如平時。
至清晨下一行。

約三升許。
如蝗蟲子。
三夜減半。
已刻又行如前。
則頓愈矣。


武叔卿曰。
此蟲咬痛。
不如用殺蟲藥。
更神效。


震按此證情形。
定當作瘀血治。
亦有因痰而痛者。
不如是之劇。
因蟲則自此案始。



<h3>中風</h3>
立齋治一產後中風。

口眼喎斜。
四肢逆冷。
自汗泄瀉。
腸鳴腹痛。
用六君子加薑、附各五錢。
不應。

以參、附各一兩。
始應。
良久不服。
仍腸鳴腹痛。
復灸關元穴百餘壯。
及服十全大補方效。


震按此種治法。

惟薛公能之。
若今人用參、附至四五錢不應。
惟束手待斃耳。
但不載脈象若何。
想諸虛寒證畢現。
其脈之大小遲數不足計耶。



<h3>痙</h3>
夷堅志曰。

杜壬治郝質子婦。
產四日。
瘛瘲戴眼。
弓背反張。
壬以為痙病。
與大豆紫湯、獨活湯而愈。

政和間。
予妻房分娩。
猶在蓐中忽作此證。
頭足反接。
相去幾二尺。
家人驚駭。

以數婢強拗之不直。
適記所云。
而藥囊有獨活。
乃急為之。
召醫未至。
連進三劑。

遂能直。
醫至即愈矣。
更不須用大豆紫湯。
古人處方。
神驗屢矣。


一產婦牙關緊急。

腰背反張。
四肢抽搐。
兩目連札。
立齋以為去血過多。
元氣虧損。
陰火熾盛。
用十全大補加炮姜。
一劑而蘇。
又數劑而安。


魏云。
立齋治瘛瘲以大溫補。
前條治風。
想瘛瘲有微甚之不同耳。


震按不必分微甚。
但須審地方及時令。
若薛案明云去血過多。
必無用獨活之理矣。



<h3>瘛搐</h3>
丹溪治一產婦。

年三十餘。
正月間。
新產十餘日。
左腳左手發搐。
氣喘不眠。
面起黑色。

口臭。
脈浮弦而沉澀。
右為甚。
意其受濕。
詢之。
產前三月。

時常喜羹湯茶水。
以黃耆、荊芥、木香、滑石、蒼白朮、檳榔、陳皮、川芎、甘草、芍藥。
四服後加桃仁。
又四服而漉漉有聲。
大下水晶塊。
大小如雞子黃與蝌蚪者數十枚。

而愈。
乃去荊芥、檳榔、滑石。
加當歸、茯苓。
調理其血。
四十帖而安。


震按左腳左手發搐。

似肝經血燥生風。
氣喘不眠。
面起黑色。
口臭。
似瘀血入肺死證。
脈象浮弦易辨。

沉澀難辨。
身臨其局。
彷徨無措者多矣。
非丹溪豈能認為濕而用此等藥乎。
若下條薛案。
稍有牆壁可循耳。


一婦人發瘛遺尿。

自汗面赤。
或時面青。
飲食如故。
肝脈弦緊。
立齋曰。
此肝經血燥。

風熱瘛瘲也。
肝主小便。
肝色青。
入心則赤。
法當滋陰血。
清肝火。
遂用加味逍遙散。
不數劑諸證悉退。


孫東宿治潘大司馬媳。

年二十五。
體素弱。
語言端謹。
因難產傷力。
繼以生女拂意。
後又女死悲慼。

即時暈厥。
醒而神思眯昧。
手足瘛瘲。
不可診脈。
目上視。
細詢之。

自女落地。
惡露絕無。
有女醫時與人參干嚼。
及獨參湯並粥亂進。
參與粥皆壅塞膈上不下。
以故神昏瘛瘲不已也。

孫教以手於喉中探而吐之。
喜其隨手吐出痰飲粥藥盈盆。
瘛瘲方定。
乃與川芎、山楂、澤蘭葉、陳皮、半夏、茯苓、香附進之。
稍得睡。
不虞女醫又私與補藥二帖。

子丑時陡然狂亂。
如降神之狀。
漢聲官話。
問答如流。
其聲壯厲。
迥異平時。

其家咸謂神附。
祈禱百般。
孫曰。
此惡露不盡。
乃蓄血如見鬼之證。
非真有神佛相附也。

以歸尾四錢。
川芎一錢五分。
澤蘭葉、益母草、滑石等。
煎沖熱童便。
連飲二帖。
狂亂少定而未除。

意其胸中必有餘痰作滯。
前方中無佐使之品。
故藥力不行也。
大加山楂為引。
惡露稍行。
神思即靜。

嗣後稍睡少時。
手足微動。
或自以手掌其面。
或自以手捶其胸。
昏亂不息。
診其脈近虛。

早間面紅而光。
申酉時面色白。
此血行火退。
故脈虛而當補矣。
與人參、川芎、澤蘭葉各一錢。
當歸、山楂各二錢。

茯苓、陳皮各八分。
卷荷葉一片。
煎沖琥珀末五分。
服後噯氣二聲。
孫喜曰。
此清陽升而濁陰降矣。
自茲安靜。
惡露行。
大便通。
而索粥飲矣。


震按此案前半段治法不難。

蓋得其參粥雜進之病情。
自有消瘀及消痰食之方藥。
但探吐法尤捷耳。
蓄血如見眾。
知者亦多。
難於後半段惡露稍行。

神思即靜。
略睡片時。
昏亂不息。
仍是蓄血形狀。
乃於輕劑消瘀之中。
復用人參。

並不以前曾誤用而畏蹈故轍。
此為高手。
其講脈與面色極是。
但產後譫語昏狂。
有純因於痰者。
又不可不知。



<h3>厥冷</h3>
易思蘭治瑞州一婦。

產後半月餘。
胃中有清水作逆而吐。
以為胃寒。
煎姜椒湯飲之。
初覺相宜。
至三五日。

清水愈多。
口氣漸冷。
四肢發逆。
腹中冷氣難堪。
有時戰慄。
以四物湯加人參、炮姜。

初服少安。
久則不應。
易診之。
六脈俱無。
以三指按至尺後。
脈來實數有力。

左右皆同。
發言壯厲。
一氣可說四五句。
唇焦頰赤。
大便五六日一次。
小便赤少。

此實熱症也。
詢之。
其俗產後食胡椒炒雞為補。
此婦日食三次。
半月後遂得疾。
蓄熱明矣。

其口冷吐水發厥者。
熱極似水耳。
戰慄者。
熱入血室。
熱盛生風也。
用三黃湯連投之。

六脈俱現。
清水漸減。
姜椒湯不欲食矣。
服四日。
口中熱氣上升。
口舌發黃小粟瘡。

大便八日不通。
以四苓合涼膈散空心一服。
至午不動。
又以甘草煎湯。
調元明粉五錢。
熱服一時許。

腹中微鳴。
吐出酸水一二碗。
大便連去二次。
仍以四苓散、三黃、山梔、枳殼調理。
一月全愈。
大凡診脈。

遇極大極微者。
最宜斟酌。
如極大而無力。
須防陽氣浮散於外。
如極微之脈久久尋而得之於指。
稍稍加力。

按之至骨愈堅牢者。
不可認作虛寒。
今此證六部皆無脈。
尺後則實數有力。
所謂伏匿脈也。
陽匿於下。
亢之極矣。
豈可泥於產後。
禁用寒涼者。


震按易公之案甚多。
此為第一。
觀其發明脈理。
可謂仙傳秘訣。


一婦人產後。

日食茶粥二十餘碗。
一月後。
遍身有冰冷數塊。
若以指按冷處。
即冷從指下上應至心。
如是者二年。

諸治不效。
以八物湯去地黃。
加橘紅。
入薑汁、竹瀝一酒鍾。
十服乃溫。


震按此是痰飲流注肌肉。

原非奇病。
但按之而使不病者。
冷應於心則奇矣。
蓋其人氣血已虛。
痰飲留伏之處。
營衛所不到。

此數塊即系死肉。
治病之藥。
全仗薑汁、竹瀝各一杯。
然非八物。
何以助營衛之流行。
去地黃惡其滯。
加橘紅取其通也。
似宜再加南星、白芥子等藥。



<h3>發熱、譫語、昏瞀</h3>
滑伯仁治一產婦惡露不行。

臍腹痛。
頭疼身寒熱。
眾皆以為感寒。
溫以薑、附。
益大熱。
手足搐搦。

譫語目竄。
診其脈弦而洪數。
面赤目閉。
語喃喃不可辨。
舌黑如炱。
燥無津潤。

胸腹按之不勝手。
蓋燥劑搏其血。
內熱而風生。
血蓄而為痛也。
曰。
此產後熱入血室。

因而生風。
即先為清熱降火。
治風涼血。
兩服頗爽。
繼以琥珀、牛黃等。
稍解人事。

從以張從政三和散。
行血破瘀。
三四服。
惡露大下如初。
時產已十日矣。
於是諸證悉平。


魏云。

投薑、附後始搐搦。
由燥劑搏血而風生。
故此等案宜細心熟玩。
若是虛寒。
手足豈不厥冷。
況證有舌黑腹不勝按。
在三四日者耶。
又況面赤洪數之脈耶。


一婦產後。

時發昏瞀。
身熱汗多。
眩暈口渴。
或時頭痛惡心。
醫用四物涼血之劑。
病不減。

復用小柴胡。
病益甚。
汪診之。
脈皆浮洪搏指。
汪曰。
產後而得是脈。

又且汗多而脈不為汗衰。
法在不治。
所幸者氣不喘。
不作泄耳。
其脈如是。
恐為涼藥所激也。

用人參三錢。
黃耆二錢。
甘草、當歸各七分。
白朮、麥冬各一錢。
乾薑、陳皮、黃芩各五分。
煎服五劑。
脈斂而病漸安。


震按浮洪搏指之脈。

產後所大忌。
合以身熱口渴。
時發昏瞀。
頭痛惡心。
幾與傷寒證相似。
用小柴胡湯未為大謬。

以方中原有人參也。
但汗多眩暈。
柴胡不宜。
汪公之論。
明白切當。
非大劑人參。

豈能挽回。
至云其脈如是。
恐為涼藥所激。
後學安知有此道理。
服五劑而脈斂。
言更驗矣。


王僉憲公宜人。

產後因沐浴。
發熱嘔惡。
渴欲飲冷水瓜果。
譫語若狂。
飲食不進。
體素豐厚不受補。

醫用清涼。
熱增劇。
石山診之。
六脈浮大洪數。
曰。
產後暴損氣血。

孤陽外浮。
內真寒而外假熱。
宜大補氣血。
與八珍湯加炮姜八分。
熱減大半。
病人自知素不宜參、耆。

不肯再服。
過一日。
復大熱如火。
復與前劑。
潛加參、耆、炮姜。
連進二三服。
熱退身涼而愈。


震按病由沐浴而發熱嘔惡。

渴欲飲冷。
狂譫不食。
人必以傷寒視之。
及用清涼而熱增劇。
茫無把握矣。
況脈洪數。

用滋陰易。
用參、姜難也。
乃投八珍熱減大半。
停參、耆一日。
復大熱如火。
則病宜溫補。
不宜涼散。
始得顯然耳。


孫東宿治武進邑宰孫康宇媳。

年十六。
初產女艱苦。
二日偶感風邪。
繼食麵餅。
時師不察。
竟以參、術投之。

即大熱。
譫語口渴。
汗出如洗。
氣喘泄瀉。
瀉皆黃水無糞。
一日夜不計遍數。

小水短少。
飲食不進。
證甚危惡。
時當暑月。
女科見熱不除。
用芩、連等藥。

證益甚。
乃重用參、朮、肉果、乾薑等止瀉。
瀉不減。
熱反劇。
喘汗轉加。
譫語不輟。

醫悉辭去。
孫往診之。
六脈亂而無緒。
七八至。
獨右關堅硬。
躊躇久之。

因思暑月汗出乃常事。
但風邪麵食瘀血。
皆未消熔。
補劑太驟。
書云。
蓄血如見鬼。

治當消其瘀食。
解其暑氣。
猶可圖生。
勿遽棄也。
乃用益元散六錢。
解暑清熱為君。

仲景云。
渴而小便不利者。
當先利其小便。
況水瀉猶當用之為君也。
以楂肉三錢為臣。
紅曲、澤蘭葉各一錢五分。

消瘀血。
安魂為佐。
香附、橘紅、半夏、茯苓以統理脾氣為使。
京三稜五分。
消前參、術。
決其壅滯為先鋒。

水煎。
服後即稍睡。
計兩日。
連進四劑。
熱減瀉止。
惡露略行。

脈始有緒。
前方去三稜、紅曲。
加扁豆。
而熱全退。
便亦實。
改用四君子湯加益元散、青蒿、香附、扁豆、白芍。
調理而平。


震按前二案虛證似實。

此案實證似虛。
病之能惑人也如此。
但用芩、連而證益甚。
用參、術兼溫藥而更加劇。
亦將束手無策。
孫公之得間處。

在右關獨堅硬。
信乎善治病者。
必善辨脈也。
若粗工見其證極沉重。
脈又七八至。
亂而無緒。

不遑細辨。
此女何由得生。
今從辨脈得病情。
用藥自遊刃有餘。
而藥之得力處。
又在京三稜五分也。


別駕沈石山夫人。

產三日而腹不寬暢。
一女科為下之。
大瀉五六次。
遂發熱噁心。
又用溫膽湯止吐。
小柴胡退熱。

服四日。
吐與熱不止。
粒米不進。
又用八珍湯加童便。
服後昏憒。
耳聾眼合。

口渴腸鳴。
眼胞及手足背皆虛浮。
因逆孫診。
六脈皆數。
時五月初二日也。
東宿曰。

脈書云。
數脈所主。
其邪為熱。
其正為虛。
以十全大補湯加炮姜進之。
夜半稍清爽。

進粥一盂。
始開目言語。
次日以多言語。
復昏昧。
又以參、術各三錢。
炮薑、茯苓、陳皮各一錢。

甘草五分。
煎服。
體微汗。
遍身痱痤。
熱退而神爽。
下午藥不接。

且動怒。
昏昧復如前。
六脈散亂無倫。
狀如解索。
痱痤沒而虛極矣。
亟以參、術各五錢。

炙草、炮薑、附子各一錢。
連進二帖。
是夜熟寢。
唯呼吸之息尚促。
初六日脈又數。
下午發熱不退。

環跳穴邊發一毒如碗大。
紅腫微痛。
前醫者遂歸咎薑、附。
擬用寒涼解毒藥。
孫曰。
此乃胃中虛火遊行無制。

大虛之證。
非毒也。
內經云。
壯者氣行則愈。
怯者著而成病。
惟大補庶可萬全。

用寒涼。
速其死矣。
乃煎附子理中湯進之。
日夕兩帖。
參、術皆用七錢。
服後痱痤復出。

毒散無蹤。
熱亦退矣。
再以參苓白朮散。
調理而全安。
皆由產後誤下。
致變百出。
可不畏哉。


震按八珍與十全大補。

相去不遠。
乃一則服之而加重。
一則服之而遽輕。
其義何居。
蓋得力在肉桂及加炮姜也。
而敢於用薑、桂。

由於數脈之義。
參得透耳。
其邪為熱。
其正為虛二語。
與景岳恰合。
英雄所見略同也。

今人一見數脈。
只知為熱。
斷不敢用薑、附、桂。
夭枉者多矣。
但溫補既投。
亦須數脈漸退。

仲景云。
數脈不時。
則生惡瘡。
故後有發毒之變。
孫公能認定為虛。
故終以大劑溫補收功。
較之胸無主見。
隨境遊移者。
自是仙凡迥別。


程石洲乃眷因產難子死。

憂悶。
小腹有塊作痛。
下午發熱。
不思飲食。
東宿診之。
脈右大於左者三倍。

且數。
與芎歸湯加山楂、澤蘭、肉桂。
次日下午。
腰腹脹痛。
詰之。
晌午食圓眼一斤矣。

從此小腹漸脹。
大便三日未行。
早晨鼻衄。
夜間極熱。
口渴。
脈大無緒。

勢甚危急。
用芎、歸、紅花、桃仁、青皮、檳榔、莪朮、山楂。
水煎。
調元明粉二錢。
服後。
下結糞二枚。

安而就寢。
醒後。
進粥稍多。
又復脹痛。
腹大如斗。
堅如石。

氣促不安。
勢危之至。
乃與五靈脂、山楂各四錢。
凌霄花二錢。
赤芍一錢。
服後大便通。

腹軟氣定。
始可進粥。
漸有生氣。
但脈仍鼓指。
此腹中積滯尚多。
不可不因其時而驅去也。

用山楂、大黃各三錢。
桃仁二錢。
桂心、紅花各五分。
炙甘草七分。
煎沖元明粉一錢五分。
其夜下黑糞四次。

熱始退。
上腹雖消。
臍下仍大。
仍以桃仁承氣加山楂、滑石、紅花。
煎飲之。
五更大便行。

臍腹脹又減。
後與積塊丸調理全消。
是役也。
女科於初起發熱腹痛之時。
即以常套十全大補湯投之。
詎如圓眼肉入腹。

漸漸脹開。
故腹亦因之大脹。
且其味甘。
尤能作滯。
復加地黃、參、術。
寧不塞其塞哉。

由是而成大堅之證。
內經謂中滿者。
瀉之於內。
良以此夫。
彼亦泥乎丹溪產後須大補氣血之誤也。


震按此案與前案截然不同。

數脈大脈。
均為產後所忌。
而彼用溫補。
此用攻消。
俱獲全安。
自非名手不能。

觀石山論浮洪搏指之脈曰。
恐為涼藥所激。
此則認為積滯尚多。
可見臨證者全在圓通活變。
斷無一定之法可守也。


馬元儀治蘇州藩司王管家之妻。

產後一月。
神氣昏倦。
胸滿中痛。
咳嗽喘促發熱。
服藥反漸加重。
勢將治木。

馬診之。
兩手脈沉澀兼結。
馬曰。
此證胎前已有伏邪。
產後氣血既虛。
邪益內結。

法宜表裡兩和。
使邪從外達。
氣從內泄。
病自愈矣。
用桂枝、柴胡、蘇梗、枳殼、半曲、菔子、杏仁、廣皮透邪達滯之劑。
服後病勢偏安。

脈亦稍舒。
前醫尚以氣血兩虛。
遽投參、地、歸、芍斂滯之品。
遂致徹夜靡寧。
如喪神守。
不知邪結於中。

反行補法。
如欲盜之出而反閉其門也。
急改透邪散結法。
用桂枝、炮薑、黃連、枳實、厚朴、廣皮等。
一劑而胸滿中痛之證釋。
復用栝蔞實、柴胡、桂枝、半夏、枳實、杏仁、蘇子、桔梗等。

再劑而表熱喘嗽之證平。
但大便不行。
此久病傷津液。
腸胃失養之所致也。
加生首烏一兩。
大便得解。

餘邪盡去。
然正氣大虧。
繼進滋補氣血之劑而安。
蓋病有虛邪內結。
而正氣積虧者。
當補正以托邪。

而不知者反治邪而傷正。
有正氣未傷。
而邪勢方張者。
當去邪以安正。
而不知者反用補以滯邪。
虛實莫辨。
多致冤沉無訴。
而尚不覺也。
豈不謬哉。


震按產後病因。

果系外邪者。
定當祛邪。
不可泥於丹溪之說。
曾見胎前受暑濕致痢。
痢未幾而產。
產後仍痢。

腹痛胸滿。
後重口渴。
脈數大者。
竟用芩、連、檳、樸、滑石、木香。
甚則加大黃殊效。
與此案治法。
病異而理同也。



<h3>寒熱</h3>
吳茭山治一少婦。

初產四日。
食冷物。
覺身分不快。
嘔逆。
飲食少思。
心腹滿悶。

時或腹脅刺痛。
晨惡寒。
晚潮熱。
夜則恍惚譫語。
晝則抽搐。
頗類風狀。

變異多端。
諸醫莫測。
或作虛風。
或云血凝實熱。
用甘溫行血。
以寒涼退熱。

如此半月不效。
吳至。
見醫滿座。
亦局蹜。
診其脈弦而緊。
遂令按之。

小腹急痛。
知瘀血未盡也。
思患者大勢惡露已下。
未必還有餘血。
偶因寒涼所傷。
瘀血停滯下焦。

日久客於經絡。
所以變生諸證。
須得大調經散。
倍入琥珀化諸惡血成水。
其患方愈。
遂合前藥服之。

五日後。
行惡水鬥許。
臭不可近。
患人覺倦。
病勢漸減。
然後以人參養榮湯數十帖。
月餘如初。


一婦產後惡露未盡。

因起抹身。
寒氣客於經絡。
乍寒乍熱。
脈緊而弦。
以蔥白散。
二帖而安。


立齋治一產婦。

惡寒發熱。
欲以八珍加炮姜治之。
其家知醫。
以為風寒。
用小柴胡湯。
薛曰。

寒熱不時。
乃氣血虛。
不信。
仍服一劑。
汗出不止。
譫語不絕。

煩熱作渴。
肢體抽搐。
薛用十全大補二劑。
益甚。
脈洪大。
重按如無。
仍以前湯加附子數劑。
稍緩。
再服而安。


震按前二案。

以脈弦而緊知為瘀血。
此案以脈洪大。
重按如無。
知為氣血兩虛。
是真臨證指南也。
但首案必須大調經散。
次案必須蔥白散。
決非通套行血消瘀所能治。
此案必須桂、附。
亦非平補氣血所能治。



<h3>驚</h3>
樂元忠妻。

產後病驚。
身飄飄如在浮雲中。
舉目則旋轉。
持身不定。
四肢痠軟。
皆以安神補虛治之。

前證轉甚。
載原禮獨曰。
左脈芤且澀。
神色不變。
是因驚致心胞絡積血耳。
乃下血如漆者一斗。
遂愈。
古人云。
大實似羸者此也。


震按此證必共認為虛矣。

苟不辨其左脈之芤澀。
豈能測其心胞之積血耶。
人只知驚是病。
不知因驚而又致病。
則治驚無益也。
可舉此案以例其餘。



<h3>潮熱、吐衄血</h3>
汪石山治一婦。

產後未經滿月。
怒氣。
血流如水。
三日方止。
隨又勞苦。
四肢無力。

睡而汗出。
日晡潮熱。
口乾。
五心如炙。
諸醫皆用柴、芩、薄荷之類。
其熱愈熾。

診其脈弦大無力。
此蓐勞也。
以四物湯一兩。
入胡黃連、秦艽、青蒿各五分。
數服熱退身涼。
後以黃連八珍丸一料而安。


震按此用二連、艽、蒿。
可見薛氏之八珍十全。
原非成例定局。


一婦產後。

血逆上行。
鼻衄。
口乾心燥舌黑。
蓋因瘀血上升。
遂用益母丸。
童便化下數丸。
後鼻衄漸止。
下血漸通。


震按女科諸書。

咸以產後鼻衄為險證。
此用益母丸童便化下數丸。
是仿倒經治法。
亦有愈者。
然未可奉為勝算也。


立齋治大尹俞君之內。

產後發熱晡熱。
吐血便血。
兼盜汗。
小便頻數。
胸脅脹痛。
肚腹痞悶。

薛曰。
此諸臟虛損也。
治當固本為善。
自恃知醫。
用降火之劑。
更加瀉痢腸鳴。

嘔吐不食。
腹痛足冷。
始信薛言求診。
其脈或浮洪。
或沉細。
或如無。

其面或青黃。
或赤白。
此虛寒假熱之狀。
時值仲夏。
當舍時從證。
先用六君子湯加炮薑、肉桂。
數劑胃氣漸復。
諸證漸退。
更佐以十全大補湯。
半載全愈。


震按此條脈法。
可為大虛之據。


一產婦咳嗽痰盛。

面赤口乾。
內熱晡熱。
撤作無時。
此陰火上炎。
當補脾腎。
遂用補中益氣湯、六味地黃丸。
而愈。


一產婦瀉痢年餘。

形體骨立。
內熱晡熱。
自汗盜汗。
口舌糜爛。
曰吐痰三碗許。
脈洪大。

重按全無。
此命門火衰。
脾土虛寒而假熱。
吐痰者。
乃脾虛不能統攝歸源也。
用八味丸補火以生土。
用補中益氣兼補肺金而脾胃健。


震按此二案。
乃薛氏治法正宗。
能熟志之。
自不流入清解滋陰一路。



<h3>泄瀉</h3>
汪石山治一婦。

產後滑泄。
勺水粒米弗容。
即時泄下。
如此半月餘。
眾皆危之。
或用五苓散、平胃散。

病益甚。
汪診之。
脈皆濡緩而弱。
曰。
此產中勞力以傷其胃也。
若用湯藥。

愈滋胃濕。
非所宜也。
令以參苓白朮散。
除砂仁。
加陳皮、肉豆蔻。
煎薑棗湯調服。
旬余而瀉止。


〔附〕沈堯封治一婦。

產時去血多。
隨寒戰汗出。
便瀉不止。
用大劑真武湯。
以乾薑易生薑。
兩劑戰定而汗瀉如故。

又服兩日。
寒戰復作。
再用補中湯。
無人參。
加附子。
兩劑。

病者云。
我肚裡大熱。
口渴喜飲。
然汗出下利寒戰仍不減。
沈方凝神思慮。
其母曰。

彼大孔如洞。
不能收閉。
又無力吃參。
諒無活理。
沈用黃耆五錢。
炙北五味四錢打碎。

白芍、茯苓各二錢。
各炒。
歸身、甘草各錢半。
各炒。
大棗三枚。
一劑病減。
四劑全愈。


金大文先生治一婦。

產後三日發疹。
細而成粒。
不稀不密。
用荊芥、蟬蛻、黏子等藥一劑。
頭面俱透。
越一日。

漸有回意。
忽大便溏泄數次。
覺神氣不寧。
問其所苦。
曰熱曰渴。
語言皆如抖出。

脈來微細。
數有七至。
外露但欲寐少陰證據。
金曰。
此陽脫證也。
屬少陰。

用生附子三錢。
水洗。
暵如炒米。
乾薑炒八分。
甘草炒一錢。
白芍炒一錢半。

水煎。
沖人尿一調羹。
豬膽汁四小茶匙。
時已黃昏。
無豬膽。
以青魚膽汁代之。
服畢即睡。
覺來熱渴俱除。
續用黃耆建中湯加丹參、蘇木。
二劑而安。


震按此二案。

有大見識。
大力量。
故能起死回生。
較之汪案。
高逾十倍。
但汪案勺水粒米弗容。

即時泄下。
亦誠危矣。
然處方平淡。
不過以散換湯之巧。
亦即效者。
蓋脈濡緩而弱。
與脈微細而數有七至者。
其平險各別也。



<h3>浮腫</h3>
丹溪治一婦產後。

四肢浮腫。
寒熱往來。
蓋因敗血流入經絡。
滲入四肢。
氣喘咳嗽。
胸膈不利。

口吐酸水。
兩脅疼痛。
遂用旋覆花湯。
微汗漸解。
頻服小調經。
用澤蘭梗煎湯調下。
腫氣漸消。


震按此係敗血流經之腫。

乃產後浮腫之一端耳。
其不因敗血而腫者。
又當另法以治。
但產後浮腫。
亦是險證。
此二方未必能效。



<h3>氣喘</h3>
汪石山曰。

餘一日莊居。
一鄉人踵門哀懇。
道其妻產後。
數喘促不能臥。
痰與血交湧而上。
日夜兩人扶坐。

才側身壅絕。
乞救療之。
余以意度。
新產後。
血氣脾胃。
大虛頓損。

故虛痰壅盛。
而敗血乘之。
犀角六君子加失笑散。
一服痰血俱下。
喘亦立止。
次日來謝云。
諸病皆去。
止不能食耳。
與參苓白朮散調理全愈。


震按此證甚危。

此方甚巧。
若用六君而不加犀角失笑散。
則不應。
用犀角失笑散而不合六君。
亦不應。
但以意度之。

不憑脈象。
固由汪公熟能生巧。
而其病機。
在乎痰與血交湧而上。
才側身。
便壅絕。

顯系敗血隨痰上升。
然非血氣脾胃之大虛。
敗血何由隨痰上升耶。
此方所以恰對也。
閉門造車。
出門合轍。
先生之謂歟。



<h3>損破尿胞、脫下子宮</h3>
一產婦因收生者不謹。

損破尿胞。
而致淋瀝不禁。
丹溪曰。
肌肉破傷。
在外者。
尚可完補。

胞雖在腹。
恐亦可治。
診其脈虛甚。
蓋難產。
因氣血虛。
故產後尤虛。

試與峻補。
以參、術為君。
芎、歸為臣。
桃仁、陳皮、黃耆、茯苓為佐。
以豬羊胞煎湯熬藥汁。
極飢飲之。
一月而安。
蓋氣而驟長。
其脬即完。
恐稍遲即難成功也。


一婦產後。

陰戶下一物如合缽狀。
有二岐。
此子宮也。
氣血弱。
故隨子而下。
用升麻、當歸、黃耆大劑。

服二次。
仍用皮工之法。
以五倍子作湯洗濯。
皴其皮。
後覺一響而收入。
但經宿著席。

破落一片如掌大。
心甚恐。
朱曰。
非腸胃比也。
肌肉破尚可復完。
以四物加人參數十帖。
三年後。
復生一子。


震按難產因氣血虛。

故產後尤虛。
此是至言。
然以論損破尿胞。
脫下子宮者。
尤為確切不移。
他證又當活看。



<h3>玉關不閉</h3>
立齋曰。

一婦人陰門不閉。
腫痛。
發熱惡寒。
用十全大補加五味。
四劑腫消而斂。
若初產腫脹。

或焮痛而不閉者。
當用加味逍遙散。
若腫既消而不閉。
當用補中益氣湯。
切忌寒涼之劑。


震按玉關不閉。

虛證無疑。
而虛證之中。
又有分別。
立齋之加惠後學多矣。
特是產科奇病甚多。
奇方亦甚多。

茲集不能全載。
如遇怪異證候。
當於葉杏林所述諸書檢求之。
夫學醫何難。
不過多讀書耳。
金史載張潔古學醫。

夜夢有人用大斧長鑿。
鑿心開竅。
納書數卷於其中。
自是洞徹其術。
因思天使此人為良醫。
尚須納之以書。

我儕既不夢斧鑿開竅。
務必從目從口將書納之於心。
納之誠多。
寧讓潔古獨步耶。
設遇奇病。
自有奇方。

可向腹笥檢求矣。
至類案江公注云。
須問臨產難易。
去血多少。
以辨虛實。
及血熱戒投溫燥。
俱系名言。
又可為薛氏之功臣。



<h2><span class="orange">卷十</span></h2>

<h2>外科</h2>
震於瘍科幼科。

素所未諳。
故不敢選。
今擇其與內科有關涉者。
略採數條。
以作鄰壁之餘光。



<h3>疥瘡</h3>
陳鬥岩治金臺僧嗣真。

遍體生㾦㿔。
歲久。
藥罔效。
陳曰。
此太陰之經蘊風邪。
風化為蟲病也。

初猶未信。
翌日。
僧持瘡痂數片細看。
有蟲如蝨。
泣拜求治。
乃教以百部、蛇床子、草烏、楝樹葉煎湯一缸。
令僧洗浴一二時。
落瘡痂蟲無數。
一月凡數浴。
僧遍體如白癜風狀而愈。


立齋治一男子。

年十六。
夏作渴發熱。
吐痰唇燥。
遍身生疥。
兩腿尤多。
色黯作癢。

日晡愈熾。
仲冬腿患瘡。
尺脈洪數。
薛曰。
疥。
腎疳也。

瘡。
骨疽也。
皆腎經虛證。
針之膿出。
其氣氤氳。
薛謂火旺之際。

必患瘵證。
遂用六味地黃、十全大補。
不二旬。
諸證愈而瘵證具。
仍用前藥而愈。
抵冬娶妻。

至春諸證復作。
父母憂之。
令其外寢。
幸年少謹疾。
亦服地黃丸數斤。
煎藥三百餘劑而愈。



<h3>痱痤</h3>
孫東宿治查景川。

遍身痱痤。
紅而掀癢。
諸人以蒺藜、荊芥、升麻、葛根、元參、甘草、石斛、酒芩與之。
不愈。
又謂為風熱。
以元參、蟬蛻、羌、防、赤芍、甘草、生地、當歸、升麻、連翹、蒼耳子服之。

飲食頓減。
遍身發瘡。
痛癢不可言。
孫診之。
兩手脈俱緩弱。
以六君子湯去半夏。
加扁豆、砂仁、苡仁、山藥、藿香、黃耆。
一服而飲食進。
四帖而痛癢除。
十帖瘡疥如脫。



<h3>瘤贅</h3>
浮梁李生。

得背癢疾。
隱起如覆盆。
無所痛苦。
惟奇癢不可忍。
飲食日減。
無能識其為何病。

秦德立見之曰。
此蝨瘤也。
吾能治之。
取藥敷其上。
又塗一綿帶繞其圍。
經夕瘤破。

出蝨鬥許。
皆蠢蠕能行動。
即日體輕。
但一竅如箸端不合。
時時蝨湧出不勝計。
竟死。

唐小說載賈魏公鎮滑臺日。
州民病此。
魏公云。
世間無藥可療。
惟千年木梳燒灰。
及黃龍浴水。
乃能治耳。
正與此同。


立齋治一男子。

小腹患瘤。
膿水淋漓。
用補中益氣加麥冬、五味以培脾土。
六味地黃丸以生腎水。
更用蘆薈丸以清肝火而斂。


一婦左項腫如雞卵。

不作痛。
不變色。
勞則發熱。
怒則寒熱。
經候不調。
三年矣。
薛用加味逍遙散、加味歸脾湯。
間服。
佐以海藻散堅丸。
年許而消。


一男子鬱怒房勞。

左脅腫贅如赤桃。
服流氣化痰之藥。
其大愈甚。
虛證悉具。
此肝腎過虛也。
用前藥及地黃丸而消。


儒者朱宏仁。

年二十餘。
右手背近中指。
患龐五枚。
中一大者如黃豆。
余皆如聚黍。
拔之如絲。
長三四寸許。
此血燥筋縮。
用清肝益榮湯。
五十餘劑而愈。


一婦人左手背並次指患五六枚如熟椹。

薛曰。
此因肝經血熱也。
果月經素不及期。
當生血涼血為主。
不信。
乃用艾灸。

手脹發熱。
手指皆攣。
兩腋項兼胸乳間皆患龐。
經行無期。
薛用加味逍遙散加黃連。
十餘劑各患漸愈。
乃去黃連。
百餘劑經行如期。
再用地黃丸三料而全消。


一儒生左腿近環跳患瘤。

狀如大桃。
按之濡軟。
恪服除濕流氣化痰之劑。
惡寒發熱。
食少體倦。
形氣俱虛。

脈洪大而虛。
氣瘤也。
肺主之。
蓋膽屬木。
肺屬金。
此發於膽經部分。

乃肺金侮肝木。
元氣虧損。
而其膿已內潰矣。
遂用十全大補湯數劑。
出清白稀膿甚多。
頓加寒熱。

煩渴頭痛。
殊類傷寒。
薛謂此因膿泄而血氣益虛耳。
仍用前湯。
其勢益甚。
脈洪數大。

按之如無。
乃加附子一錢。
其勢愈甚。
而脈復如前。
此虛甚而藥未能及也。
更加附子二錢。

三劑諸證頓退。
乃朝用補中益氣湯。
夕用十全大補湯。
各三十餘劑。
出腐骨五塊。
瘡口將完。

後因不慎起居。
患處復潰。
諸證更發。
咽間如焚。
口舌無皮。
用十全大補加附子一錢服之。

諸證悉愈。
二日不服。
內病悉至。
患處復潰。
二年後又患。
服前藥不應。

診其尺脈。
微細如絲。
此屬命門火衰。
用八味丸為主。
佐以十全大補湯。
稍愈。
又二年。
仍患虛寒之證而歿。



<h3>瘰癧</h3>
立齋治容臺張美之。

善怒。
患瘰癧。
時孟春。
或以為肝經有餘之證。
用克伐之劑。
不愈。

薛以為肝血不足。
用六味地黃、補中益氣。
以滋化源。
至季冬而愈。
此證果屬肝火風熱。
亦因肝血不足。

若主伐肝。
則脾土先傷。
木反剋土。
此證或延於脅腋。
或患於胸乳。
皆肝膽三焦之經也。
亦當以前法治之。


一儒者缺盆間結一核。

薛謂此肝火。
血燥筋攣。
法當滋腎水。
生肝血。
彼反服行氣化痰。
外敷南星、商陸之類。

漸如覆碗。
仍用前藥以滋化源。
間與蘆薈丸以清肝火。
年餘。
元氣復而腫消。


一男子頸間結核大潰。

年餘不愈。
又一男子。
鬢間一核。
初如豆粒。
二年漸大如桃。
又一婦人。

左眉及髮際。
結核年餘矣。
皆與清肝火。
養肝血。
益元氣而並愈。
此證亦有大如升斗者。
治以前藥。
無不取效。


一婦人項結核。

寒熱頭痛。
脅乳脹痛。
內熱口苦。
小便頻數。
證屬肝火血虛。
用四物加柴胡、山梔、膽草而愈。
又用加味逍遙散而安。


一婦瘰癧後。

遍身作癢。
脈大。
按之虛。
以十全大補加香附治之而愈。
大凡潰後。
午前癢作氣虛。
午後癢作血虛。
若作風證治之。
必死。


江應宿治休寧吳氏子。

年十七。
患瘰癧三年矣。
瘍醫用爛藥刀砭破取。
瘡口甫平。
即復腫。
累累如貫珠。

遍體瘡疥。
兩脅腫核如桃。
江診之。
微弦而數。
即語之曰。
肝腎虛熱。

則生癧矣。
當從本。
治內消。
以柴胡、當歸、連翹、黃芩、黃連、牛蒡、三稜、桔梗、花粉、紅花十餘劑。
再與黃連、海藻、昆布、乾葛、石膏、山梔、龍膽、連翹、花粉為丸。
以清其上。

更令空心服六味地黃丸。
以滋化源。
未盡一料。
癧消瘡愈。
不復作矣。


楊乘六治下昂俞文遇患瘰癧。

左右大小十餘枚。
堅硬如石。
頸項腫大。
不能轉側。
兼吐血咳嗽夢遺泄精等證。
服藥半年。

皆滋陰瀉火。
固精伐肝之劑。
遂致痰咳不絕。
夢泄不止。
竟成弱證。
邀楊視之。

見其性情慷慨。
有豪爽氣。
且操心精細。
多思慮。
剛果躁直。
知其致病之原。

由於肝膽用事。
惱怒居多。
以致肝膽先病。
而延及心脾者也。
其痰咳不絕者。
肝氣虛逆。

痰隨氣上也。
夢泄不止者。
肝經氣血虧損。
疏泄失職也。
瘰癧腫大。
堅硬不能消散者。

肝經氣血虛滯。
鬱結不舒也。
診其脈。
弦勁中兼見躁動。
而左手關尺獨緊細如刀。
口舌青色。

嫩而胖且滑。
乃以養營湯倍肉桂主之。
服至月餘。
內外各證。
俱有痊意。
遂以前方作丸。

佐歸脾養心兩方。
隨證消息。
守服三月。
諸證悉除。
而左右瘰癧俱消。



<h3>黴瘡</h3>
李行甫患黴瘡。

誤用水銀、番磽等藥搓五心。
三日間。
舌爛齒脫。
喉潰。
穢氣滿室。
吐出腐肉如豬肝色。

湯水不入。
腹脹。
二便不通。
醫皆謝去。
獨用治喉藥吹喉。
痰壅愈甚。

痛難忍。
幾死。
仲淳按其腹不痛。
雖脹滿。
未堅。
猶未及心。

知水銀毒入腹未深。
法宜以鉛收之。
急用黑鉛斤余。
分作百餘塊。
加大劑甘桔湯料。
金銀花、粉草各用四五兩。

水二三十碗。
鍋內煎濃。
先取三四碗入湯注中。
徐灌之。
任其自流。
逾時舌漸轉動。

口亦漱淨。
即令恣飲數盞。
另取渣再煎。
連前濃汁。
頻濯手足。
次日二便去黑水無算。
始安。
方用吹口藥。
及敗毒托裡藥。
數劑而愈。



<h3>下疳瘡</h3>
薛立齋治庶吉士劉華甫。

莖中作痛。
或出白津。
或小便秘澀。
先用小柴胡加山梔、澤瀉、黃連、木通、膽草、茯苓二劑。
以清肝火。
導濕熱。

諸證漸愈。
因勞倦。
忽寒熱。
用補中益氣湯治之而安。
又用六味丸以生肝血。
滋腎水。
諸證全愈。


一儒者莖中作癢。

發熱倦怠。
外皮浮腫。
二年矣。
此肝腎陰虛。
用八珍加柴胡、山梔及六味丸。
而愈。
有兼陰毛間生蟲作癢。
以桃仁研爛塗之。



<h3>肺癰</h3>
石山治一婦。

年近三十。
形色瘦白。
素時或咳嗽一二聲。
月水或前或後。
夏月取涼。
遂咳甚。

不能伏枕者月餘。
嗽痰中或帶血。
或兼膿。
嗽急則吐食。
醫用芩、連、二陳。
不效。

復用參、耆等補藥。
病重。
汪視左脈浮滑。
右脈稍弱而滑。
幼傷手腕。
掌不能伸。

右脈似難憑矣。
乃以左脈驗之。
恐妊兼肺癰也。
遂以清肺泄肺之劑進之。
三服而能著枕。
痰不吐。

膿不咯。
惟時或惡阻。
汪曰。
此妊之常病也。
教用苡仁、白朮、茯苓、麥冬、黃芩、阿膠煎服。
病減。

月餘復為診脈。
皆稍緩而浮。
曰。
熱已減矣。
但吐紅太多。
未免傷胃。

教用四君子加陳皮、黃芩、枳殼煎服調理。
妊至六月。
食雞病作。
卻雞而愈。
至九月。
病又復作。

聲啞。
令服童便獲安。
汪曰。
產後病除。
乃是佳兆。
病若復作。

非吾所知。
月足而產。
脾胃病作。
加泄。
竟不救。


一儒者素善飲。

咳痰項強。
皮膚不澤。
此肺癰也。
蓋肺繫於項。
故項不能轉側。
肺氣虛弱。

故皮膚不澤。
先用桔梗湯以治肺。
後用八珍補肺湯。
以補脾土。
生肺金。
而痊。


一男子面赤吐膿。

發熱作渴。
煩躁引飲。
脈洪數而無倫次。
此腎火傷肝。
先用加減八味丸加麥冬大劑一鍾。
熱渴頓止。

久睡覺而神爽索食。
再劑。
諸證又減六七。
仍用前藥。
更以人參五錢、麥冬二錢五分。
五味二錢。

水煎代茶。
日飲一劑。
月餘而安。
此證面赤者當補脾腎。
面白者當補脾肺。
故用此藥。


江應宿治貢士汪賓篁。

患滯下赤白。
月餘。
江診視。
投藥數劑而愈。
六脈洪數不減。
即告之曰。

公年高。
足三陰虛損不能相生。
當滋化源。
否則恐生他病。
與六味地黃丸加生脈散。
因循半月。

未及修制。
遂覺右乳旁牽痛。
面赤。
吐痰腥臭。
脈洪大浮數。
按之無力。

江曰。
脈數不時見。
此肺癰也。
次日。
吐膿血甚多。
投以桔梗湯加羚羊角。
未應。
再與升麻湯十餘劑。
更以前丸滋其化源而愈。


王宇泰治一婦。

感冒風寒。
或用發表之劑。
反咳嗽喘急。
飲食少思。
胸膈不利。
大便不通。

右寸關脈浮數。
欲用通利之劑。
王曰。
此因脾土虧損。
不能生肺金。
若更利之。

復耗津液。
必患肺癰矣。
不信。
仍利之。
虛證悉至。
果吐膿。

乃朝用益氣湯。
夕用桔梗湯。
各數帖。
又朝用益氣湯。
夕用十全大補湯。
各五十帖。
全愈。


一婦咳嗽吐痰。

胸膈作痛。
右寸關浮滑。
項下牽強。
此脾胃積熱成痰。
非癰患也。
以二陳湯加山梔、白朮、桔梗。
治之而愈。



<h3>胃癰</h3>
薛立齋治一膏粱之人。

寒熱作渴。
不時咳吐。
口內血腥。
又五日。
吐膿血。
皮毛錯縱。

用射干湯四劑。
膿血已止。
但氣壅痰多。
以甘桔湯而愈。
其方乃射干、梔仁、升麻、白朮、赤苓、赤芍。
水煎。
加地黃汁、白蜜和服。


一男子用射干湯之類。

乍愈。
但氣喘體倦。
發熱作渴。
小便頻數。
用補中益氣加山藥、山茱、麥冬、五味。
時仲夏。
更以生脈散代茶飲而愈。


江應宿治上舍汪中宇。

患喉腫。
不進飲食。
腹中不飢。
但日飲清茶數盞。
江視之。
診得氣口緊數。

此胃癰也。
膿已成。
宜引下行。
投以涼膈散。
稍稍利一二度。
次早吐膿血。
再服射干湯一劑。
即知飢索食。
六劑全愈。


石頑治談仲安。

體肥善飲。
初夏患壯熱嘔逆。
胸膈左畔隱痛。
手不可拊。
便溺澀數。
舌上胎滑。

食後痛嘔稠痰。
漸見血水。
脈來澀澀不調。
與涼膈散加石斛、連翹。
下稠膩頗多。
先是瘍醫作肺癰治。

不效。
張曰。
肺癰必咳嗽。
吐腥穢痰。
此但嘔不嗽。
洵為胃病無疑。

下後四五日。
復嘔如前。
再以小劑調之。
三下而勢甫平。
後以保元、苓、橘。
平調二十日而痊。

先時有李姓者患此。
專以清熱豁痰解毒為務。
直至膈畔潰腐。
膿水淋漓。
纏綿匝月而斃。
良因見機不早。
直至敗壞。
悔無及矣。



<h3>腸癰</h3>
丹溪治一女子腹痛。

百方不治。
脈滑數。
時作熱。
腹微急。
曰。
痛病脈當沉細。

今滑數。
此腸癰也。
以雲母膏一兩。
丸梧子大。
以牛皮膠溶入酒中。
並水下之。
餉時服盡。
下膿血一盆而愈。


一婦以毒藥去胎後。

當臍右結塊。
塊痛甚則寒熱。
塊與臍高一寸。
痛不可按。
脈洪數。
謂曰。

此瘀血流溢於腸外肓膜之間。
聚結為癰也。
遂用補氣血行結滯排膿之劑。
三日決一鋒針。
膿血大出。
內如糞狀者臭甚。
病婦恐。
因謂氣血生肌。
則內外之竅自合。
不旬日而愈。


虞恆德治一人。

得潮熱。
微似瘧狀。
小腹右邊有一塊。
大如雞卵。
作痛。
右腳不能伸縮。

一醫作奔豚氣治。
十餘日不驗。
虞診其脈。
左寸芤而帶澀。
右寸芤而洪實。
兩尺兩關俱洪數。

曰。
此大小腸之間欲作癰耳。
幸膿未成。
猶可治。
與五香連翹湯加減與之。
間以蜈蚣炙黃。
酒調服之。
三日愈。


儒醫李生治一富家婦有疾。

診之曰。
腸胃間有所苦耶。
婦曰。
腸中痛不可忍。
而大便從小便出。
醫皆謂古無此證。

不可治。
李曰。
試為籌之。
若服我之藥。
三日當瘳。
下小丸子數十粒。

煎黃耆湯下之。
下膿血數升而愈。
其家喜。
問治法。
李曰。
始切脈時。

覺芤脈見於腸部。
脈訣云。
寸芤積血在胸中。
關內逢芤腸里癰。
此癰在內。
所以致然。
所服者。
乃雲母膏為丸耳。
切脈至此。
可以言醫矣。


立齋治一男子。

裡急後重。
下膿脹痛。
用排膿散、蠟礬丸而愈。
後因勞。
寒熱體倦。
用補中益氣而安。


一婦人小腹脹痛。

小便如淋。
此毒結於內。
先以神效栝蔞散。
二劑少愈。
更以薏苡仁湯而安。


一婦人小腹脹痛而有塊。
脈芤而澀。
此瘀血為患。
以四物加元胡索、紅花、桃仁、牛膝、木香。
二劑血下而愈。


一婦人小腹脹痛。

大便秘澀。
轉側有水聲。
脈洪數。
以梅仁湯一劑。
下瘀血。
諸證悉退。
再以薏苡仁湯而愈。


一婦人膿成脹痛。

小便不利。
脈洪數。
服太乙膏三錢。
下膿甚多。
脹痛頓止。
以栝蔞散、蠟礬丸及托裡而安。


一婦人產後。

惡露不盡。
小腹作痛。
服瓜子仁湯。
下瘀血而瘥。
凡瘀血停滯。
宜急治之。
緩則腐化為膿。
最為難治。
若流注關節。
則為敗證。


江汝潔治一男子病小腸癰。

初起左小腹近脅下。
一塊如掌大。
甚疼。
江以峰蜜調大黃末敷於痛處。
再以生薑一大塊。
切片置於大黃之上。
以火熨之四五度。
逾半月而塊自消。


一人脅破。

腸出臭穢。
急以香油抹腸送入。
即不出。
又以人參枸杞子煎湯淋之。
皮自合。
吃豬腎粥十日愈。


江應宿治汪上舍之內。

當臍結痛。
發熱惡寒。
脈洪數。
此腸癰也。
投以仙方活命飲、五香連翹湯、栝蔞散。
俱不應。

過七日。
小便間有膿血。
乃制雲母膏為丸。
十數服而愈。
可見藥之對病。
其驗如此。


震按雲母膏其藥三十九味。

清油浸七日。
文火熬膏。
收貯。
將水銀彈上。
用時。
先刮去水銀。

或服或貼。
其功甚大。
但熬一料。
必用人參五錢。
今亦難辦也。
其方即於瘍科準繩可查。



<h3>腹癰</h3>
呂滄洲治一小兒。

十二歲。
患內癰。
腹脹臍凸而頗銳。
醫欲刺臍出膿。
其母不許。
請呂視之。

見一僧擁爐熾炭。
燃銅筋一枚烈火中。
瞪目視翁曰。
此兒病癰發小腸。
苟舍刺臍。
無他法。

呂諭之曰。
臍神闕也。
針刺所當禁。
矧癰舍於內。
惟當以湯丸攻之。
苟如而言。

必殺是子矣。
僧怒趨而出。
呂投透膿散一匙。
明日。
膿自氣合潰。
繼以十奇湯下萬應膏丸。
而瘥。


立齋治給事錢南郭。

腹內患癰。
已成而不見。
欲用托裡之藥發之。
彼用行氣破血以圖內消。
形體甚倦。
飲食益少。

患處頓陷。
色黯堅硬。
按之不痛。
仍用大補之劑。
色赤腫起。
膿熟針之。
再用托裡。
腫潰漸愈而消。


一男子腹內作痛。

腹外微腫。
或欲藥汗之。
薛曰。
肉色如故。
脈數無力。
此元氣虛損。

毒不能外發。
遂與參、耆、歸、術之類數劑。
漸發於外。
又數劑。
膿成而欲針之。
彼惑於人言。

用大黃、白芷、穿山甲之類。
引膿從便出。
以致水瀉不止。
患處平陷。
自汗盜汗。
熱渴不食。

仍用前劑加半夏、陳皮、薑、桂。
四劑。
形氣漸復。
又數劑。
針去其膿。
仍用補劑。
幸幼未婚。
故得痊也。


鴻臚蘇龍溪。

小腹內腫脹作痛。
大小便秘結。
作渴欲飲冷。
脈洪數而實。
用黃連解毒散。
二劑熱痛頓止。
二便調和。
用活命飲而愈。


大司馬李梧山。

腹痛而勢已成。
用活命飲一劑。
痛即退。
用托裡消毒散。
腫頓起。
此膿將成。
用托裡散補其元氣。
自潰而愈。


錦衣掌堂劉廷器。

仲夏腹患癰。
潰而膿水清稀。
發熱作渴。
腹脹作嘔。
飲食不入。
諸醫以為熱毒內攻。

皆用芩、連、大黃之劑。
病加劇。
邀薛診。
投以參、耆、薑、附等藥。
一劑。
嘔止食進而安。
再用托裡補劑而瘡愈。


進士邊云莊。

腹痛惡寒。
作濕痰食積治之。
益甚。
脈浮數。
薛曰。
浮數之脈更惡寒。

疽瘡之證也。
彼不信。
旬余復請視之。
左尺洪數。
知內有膿矣。
仍不信。

至小腹腫脹。
連及兩臀。
始悟。
薛曰。
膿潰臀矣。
氣血俱虛。

何以收斂。
服活命飲一鍾。
臀潰一孔。
出膿鬥許。
氣息奄奄。
勢成可畏。

用大補藥一劑。
神思方醒。
每去後。
糞從瘡出。
且出血甚多。
痛不可忍。

欲求死而不得。
小腹間若覺有物上拄。
即發痙。
牙關緊。
不省人事。
發熱煩躁。

此時脈洪大。
舉按皆實。
蘇而診之。
脈仍洪大。
按之如無。
此氣血虛極。
以十全大補湯用參耆至四斤余。
加附子二枚而痙止。
共用此方五十餘劑而瘡斂。



<h3>乳瘍</h3>
一婦形脈稍實。

性躁。
難於後姑。
乳生隱核。
以本草單味青皮湯。
間以加減四物湯。
加行經絡之劑。
治兩月而安。


一後生作勞。

風寒夜熱。
左乳痛。
有核如掌。
脈細澀而數。
此陰滯於陽也。
詢之。
已得酒。
遂以栝蔞子、石膏、乾葛、臺芎、白芷、蜂房、生薑同研。
入酒服之。
四帖而安。


薛立齋治一儒者。

兩乳患腫。
服連翹飲。
加堅硬。
食少內熱。
胸肋作痛。
日晡頭疼。

小便赤澀。
此足三陰虛而兼鬱怒。
前藥復損脾肺。
先用六君加芎、歸、柴、梔。
四十餘劑。
元氣復而自潰。
乃作痛惡寒。
此氣血虛也。
用十全大補、六味地黃而愈。


封君袁陽涇。

左乳內結一核。
月餘赤腫。
此足三陰虛兼怒氣所致。
用八味加柴、梔、丹皮。
四劑。
赤腫漸退。

內核漸消。
又用清肝解鬱湯而愈。
時當仲秋。
兩目連札。
肝脈微弦。
此肝經火盛而風動也。

更加龍膽草五分。
並六味地黃丸而愈。
若用清熱敗毒。
化痰行氣。
鮮不誤者。


一儒者兩脅作脹。

兩乳作痛。
服流氣飲、栝蔞散。
半載後。
左脅下結一塊如核。
肉色不變。
勞則寒熱。

此鬱結氣傷而為患。
虛而未能潰也。
八物加柴胡、遠志、貝母、桔梗。
月餘。
色赤作痛。
膿將成矣。

又服月餘。
針之。
出膿碗許。
頓然作嘔。
此胃氣虛而有痰也。
令時啖生薑。

服六君子湯。
嘔止。
加肉桂而瘡愈。
彼後出宰。
每傷勞怒。
胸乳仍痛。
併發寒熱。
服補中益氣加炒山梔。
愈。


一婦人內熱脅脹。

兩乳不時作痛。
口內不時辛辣。
若臥而起急。
則臍下牽痛。
此帶脈為患。
用小柴胡湯加青皮、黃連、山梔。
二劑而愈。


一婦人久郁。

右乳內腫硬。
用八珍湯加遠志、貝母、柴胡、青皮。
及隔蒜灸。
兼服神效栝蔞散。
兩月餘而消。
一婦人稟實性躁。

懷抱久郁。
左乳內結一核。
按之微痛。
以連翹飲子二十餘劑。
少退。
更以八珍加青皮、香附、桔梗、貝母。
二十餘劑而消。


一婦人發熱作渴。

至夜尤甚。
兩乳忽腫。
肝脈洪數。
乃熱入血室也。
用加味小柴胡湯。
熱止腫消。


一婦人因怒。

左乳作痛。
發熱。
表散太過。
腫熱益甚。
用益氣養榮湯數劑。
熱止膿成。

不從用針。
腫脹熱渴。
針膿大泄。
仍以前湯。
月餘始愈。
此證若膿未成未破。

有薄皮剝起者。
用代針之劑。
其膿自出。
不若及時用針。
不致大潰。
若膿血未盡。
輒用生肌。
反助其邪。
慎之。


一婦人膿清腫硬。

面黃食少。
內熱晡熱。
自汗盜汗。
月經不行。
此肝脾氣血俱虛。
用十全大補加遠志、貝母。
及補中益氣各三十餘劑。
外用蔥熨患處。
諸證尋愈。


一婦人膿成脹痛。

欲針之不從。
數日。
始針出敗膿三四碗許。
虛證蜂起。
幾至危殆。
用大補兩月餘而安。

若元氣虛弱不作膿者。
用益氣養榮湯補之。
膿成即針。
若腫痛寒熱。
怠惰食少。
或至夜熱甚。
用補中益氣兼逍遙散補之為善。


一產婦因乳少。

服藥通之。
致乳房腫脹。
發熱作渴。
以玉露散補之而愈。
夫乳汁乃氣血所化。
在上為乳。

在下為經。
若衝任之脈盛。
脾胃之氣壯。
則乳汁多而膿。
衰則淡而少。
所乳之子。

亦弱而多病。
又有屢產無乳。
或大便澀滯。
乃亡津液也。
當滋化源。


一婦人右乳內結三核。

年餘不消。
朝寒暮熱。
飲食不甘。
此乳岩。
用益氣養榮湯百餘劑。
更以木香餅熨之。
年餘而消。


一婦人年二十有五。

素虛弱。
多鬱怒。
時疫後脾胃愈虛。
飲食愈減。
又值氣忿。
右乳脅下紅腫。

應內作痛。
用炒麥麩熨之。
腫雖少散。
內痛益甚。
轉側。
胸中如物懸墜。

遂與加減四物湯。
內腫如鵝卵。
外大如盤。
胸脅背心相應而痛。
夜熱勢甚。
時治者皆以攻毒為言。

薛云。
此病後脾弱。
而復怒傷肝。
治法惟主於健脾氣。
平肝火。
則腫自消而病自愈矣。

方以八物加陳皮、黃耆、柴胡、山梔、白芷。
服八劑。
病減六七。
去白芷。
加青皮、木香、桔梗。
又六劑而全愈。
若用攻毒之劑。
病胡能瘳。


〔附〕一婦產後忽兩乳細小。

下垂過小腹。
痛甚。
名乳懸。
用芎、歸各一斤。
內用八兩水煎。
余用燒煙燻口鼻。
二料乃效。



<h2>幼科</h2>

<h3>胎毒</h3>
東垣云。

李和叔中年得一子。
至一歲。
身生紅絲瘤。
不救。
後四子至三歲。
皆病瘤而死。

問何緣至此。
翌日思之。
謂曰。
汝乃腎中伏火。
精中多有紅絲。
以氣相傳。

故生子有此疾。
俗名胎瘤是也。
汝試觀之。
果如其言。
遂以滋腎丸數服。
以瀉腎中火邪。

補真陰不足。
忌酒肉辛熱之物。
其妻以六味地黃丸養其陰血。
受胎五月之後。
以黃芩白朮作散服。
後生子。
前證不作。


一子年十六。

生七個月。
得淋病。
五七日必一作。
其發則大痛。
水道方行。
下如漆和粟者一盞方定。

脈之輕則澀。
重則弦。
視其形瘦而長。
青而蒼。
意其父必服固下部藥。
遺熱在胎。

留於子之命門而然。
遂以紫雪和黃柏末丸梧子大。
曬極干。
湯下百丸。
半日。
又下二百丸。

食壓之。
又半日。
痛大作。
連腰腹水道。
乃行下漆和粟者碗許。
痛減十之八。

後與陳皮一兩。
桔梗、木通各五錢。
又下合許而安。
父得燥熱。
尚能病子。
況母得之者乎。



<h3>胎暈</h3>
江篁南治一兒產數日。

常昏暈。
一日五六見。
醫作驚風治。
不效。
江以大補氣血之劑濃煎湯喂之。
並飲乳母。
多服漸減而愈。



<h3>熱證</h3>
立齋治李閣老子。

潮熱。
飲食如故。
自申酉時甚。
至子丑時方止。
遍身似疥。
大便秘結。

小便赤澀。
熱渴飲冷。
薛以為脾胃實熱。
傳於肺與大腸。
先用清涼飲四劑。
結熱始退。

又用四物、柴胡、黃連數劑。
其瘡漸愈。
彼欲速效。
另用槐角丸之類。
諸證益甚。
仍以前藥更加桃仁、赤芍。
至百劑而愈。


江篁南治一兒。

生方兩月。
時值酷暑。
又久雨。
濕令流行。
遍身大熱。
然初生小兒。

腸胃脆窄。
藥難區處。
乃取干壁土舂碎撤地上。
上以芭蕉葉鋪之。
將兒臥葉上。
又以芭蕉葉覆之。
更少加干壁土於上。
睡少時。
其熱如失。



<h3>汗</h3>
海藏治一子。

自嬰至童。
盜汗凡七年矣。
諸治不效。
與涼膈散、三黃丸。
三日病已。
蓋腎為五液。

化為五濕。
相火迫腎。
腎水上行。
乘心之虛而入手少陰。
心火炎上而入肺。
欺其不勝己也。

皮毛以是而開。
腠理元府不閉。
而為汗出也。
出於睡中者為盜汗。
以其覺則無之。
故經云。

寢汗憎風是也。
先以涼膈泄胸中相火。
相火退。
次以三黃丸瀉心火以助陰。
則腎水還本藏。
元府閉。
汗為之止矣。



<h3>喘</h3>
景岳曰。

予仲兒生未兩周。
初秋感寒發熱。
脈微緊。
素知其臟氣屬陰。
不敢清解。
以芎、蘇、羌、芷、細辛、生薑之屬。

冀散其寒。
一劑下咽。
不惟熱不退而反大瀉作。
連瀉二日。
又加氣喘。
斯時也。

將謂其寒氣盛耶。
何以用溫藥而反瀉。
將謂其火刑金耶。
豈以清瀉連日而尚堪寒涼。
將謂其表邪之未除耶。
則何以不利於疏散。

束手無策。
且見其表裡俱劇。
大喘垂危。
又豈淺易之劑所能挽回。
沉思良久。
漸有所得。

乃用人參二錢。
生薑五片。
煎湯。
以茶匙挑與二三匙。
即懷之而旋走室中。
徐察其呼吸之進退。

喘雖未減。
亦不見增。
又與三四匙。
少頃。
則覺其鼻息似乎少舒。
遂與半小鐘。

更覺有應。
自午及酉。
完此一劑。
適一醫至。
曰誤矣。
大喘如此。

豈可用參。
速以抱龍丸解之。
余不聽。
復煎人參二錢五分。
自酉至子盡其劑。
劑完而氣息遂平。

齁齁大睡。
瀉亦止而熱亦退矣。
所以知其然者。
觀其因瀉反喘。
豈非中虛。
設有實邪。

自當喘隨瀉減。
是可辨也。
向使誤聽彼醫。
易以清利。
中氣一脫。
即當置之死地。
必仍咎余之誤用參也。
孰是孰非。
何從辨哉。



<h3>吐瀉</h3>
立齋治一小兒。

每飲食失節。
或外驚所忤。
即吐瀉發搐。
服鎮驚化痰等藥而愈。
後發搐益甚。
飲食不進。

雖參、術之劑。
到口即嘔。
乃用白朮和土炒黃。
以米泔煎數沸。
不時灌半匙。
仍嘔。

次日灌之。
微嘔。
漸加至二三匙。
遞加至半杯。
不嘔。
乃濃煎服而愈。


景岳治其季子。

甫半歲。
受寒。
吐瀉大作。
用溫胃和脾之藥不效。
用理中湯。
三日後加人參三錢。

及薑、桂、吳茱萸、肉果。
亦不效。
至四五日。
則隨乳隨吐。
吐其半而瀉其半。
腹中毫無所留。

乃用人參六錢。
製附子、薑、桂等各一二錢。
下咽即吐。
一滴不存。
而所下之乳。
則白潔無氣。

仍猶乳也。
斯證形氣之危。
萬無生理矣。
因思寒氣犯胃而吐瀉不止。
若舍參、薑、桂、附之屬。
尚何術焉。

再四思之。
謂胃虛已極。
而藥之氣味。
略有不投。
必拒而不納。
矧附子味鹹。

亦能致嘔。
惟得甘辣可口之藥。
庶乎胃氣可安。
尚有生意。
乃用胡椒三錢搗碎。
加煨姜一兩。

水煎。
又令煎人參二兩。
以參湯之十。
入椒薑湯之一。
茶匙挑與。
竟咽而不吐。

徐徐服之。
乳藥皆安矣。
四鼓服起。
至次日未時服完。
忽然躁擾呻吟。
煩劇之甚。

家人疑熱藥太過。
燒斷肚腸。
相與抱泣。
景岳云。
若藥果有難堪。
何自四鼓至午前皆相安。

而此時遽變若此。
其必數日不食。
胃氣新復。
而倉廩空虛。
飢甚則然也。
取粥以示之。

則張皇欲得。
因與食之。
竟至半碗。
而寂然安臥矣。
次日復加制附。
始瀉止全愈。

此因飢發躁。
設用清涼一解。
則全功盡棄。
而初時用參數錢。
毫無所效。
倘不知藥未及病。
改用苦寒。
亦必即死。
旁觀者。
仍歸罪於用參也。



<h3>嗜臥</h3>
呂滄洲治一幼女。

病嗜臥。
頰赤而身不熱。
諸醫皆以為慢驚風。
屢進攻風之劑。
兼旬不愈。
呂切其脈。

右關獨滑而數。
他部大小等而和。
因告之曰。
女無病。
關滑為宿食。
意乳母致之。

乳母必嗜酒。
酒後輒乳。
故令女醉。
非風也。
及詰其內子。
內子曰。

乳母近掌酒庫鑰。
竊飲必盡意。
使人視之。
臥內有數空罌。
乃拘其鑰。
飲以枳椇子、葛花。
日二三服。
而起如常。



<h3>驚搐</h3>
李寺丞子三歲。

病搐。
自卯至巳。
數醫不效。
錢乙視之。
搐。
目右視。

大叫哭。
李曰。
何搐右。
錢曰。
逆也。
李曰。

謂何。
曰。
男為陽。
本發左。
女為陰。
本發右。

故男目左視。
發搐時無聲。
右視有聲。
女發搐時。
右視無聲。
左視有聲。

所以然者。
左肝右肺。
肺金肝木。
男目右視。
肺勝肝也。
金來刑木。

二臟相戰。
故有聲也。
法當瀉其強。
補其弱。
心實者亦當瀉之。
肺虛不可瀉。

肺虛之候。
悶亂哽氣。
長出氣。
此病男反女。
故男治易於女也。
假令女發搐。

目左視。
肺之勝肝者。
病在秋。
即肺兼旺位。
肝不為任。
故叫哭。

當大瀉其肺。
然後治心。
續肝。
所以俱言目反右視者。
乃肝主目也。
凡搐者。

風熱相搏於內。
風屬肝。
故引見之於目也。
錢用瀉肝湯瀉之。
二日不悶亂。
當知肺病退。

後用地黃丸補腎。
三服後。
用瀉青丸、涼驚丸各二服。
凡用瀉心肝藥。
五日方愈。
不妄治也。

又言肺虛不可瀉者何。
曰。
設令男目左視。
木反剋金。
肝旺勝肺。
宜但瀉肝。
若更病在春夏。
金氣極虛。
則當補肺。
不可瀉也。


院使錢公瑛。

宣德間。
治寧陽侯孫。
始生九月。
患驚悸啼哭而汗。
百方莫救。
瑛最後視疾。

乃命坐兒於地。
使掬水為戲。
驚啼頓止。
人問之。
曰。
時當季春。

兒豐衣重帷。
不離懷抱。
其熱鬱在內。
安能發泄。
使之近水則火邪殺。
得土氣則藏氣平。
疾愈矣。
奚用藥為。


石山治一女。

六歲。
病左手不能舉動。
三年矣。
後復病癇。
初用人參、半夏。
或效或否。

汪診左脈浮洪。
右脈頗和。
曰。
痰熱也。
令以帛勒肚。
取茶子去殼三錢。

挼碎。
以滾湯一碗濾取汁。
隔宿勿食。
早晨溫服。
吐痰三碗許。
手能舉動。
癇亦不作。


方蔭山治朱氏子。

八九歲。
寄食外家。
以肉汁拌飯啖之。
口含飯。
未下咽。
因疾走顛蹶。

遂口噤。
手足搐動。
醫治不效。
延七日。
甚至令人口含開關等藥。
合其口噴入。

僅能開牙關。
而四肢搐動。
發熱昏沉不語如故。
脈洪滑。
方至。
以石膏、青黛、甘草、陳皮、南星、天麻、薄荷、豬苓、澤瀉、白朮、茯苓、兜鈴、元參、黃芩。

加姜一片服。
是夜熟寐不動。
唯起溺一度。
熱退身涼脈靜。
再進一服而愈。


潛村治仙潭孫自範甥慢脾證。

痰涎湧盛。
咳嗽身熱。
四肢抽搐。
自汗。
嗜臥露睛。
撮空手振。

屢進補脾兼消痰逐風藥。
不應。
以方就商於楊。
楊曰。
此證風自內出。
本無可逐。

痰因虛動。
亦不必消。
只補脾土。
諸證自退。
但據所示兼證。
則其面必晃白。

眼必散大。
舌必胖滑。
色必嫩白。
頸必軟而頭必垂矣。
曰誠然。
然救虛而不應。

究何故耶。
楊曰。
諸證皆屬寒。
而諸方止救虛者也。
使天柱未倒。
固能取效。

尚須除去逐風消痰之品。
今頸軟頭垂。
則天柱已倒。
而虛上加寒。
確有顯據。
非炮薑、肉桂。

何以追已去之陽。
而蘇垂絕之氣哉。
乃寫參附養營湯。
囑之曰。
如阻以稚幼無陽。
無補陽之法。

則百不救一矣。
服三劑。
竟全愈。
次用五味異功散加煨薑、白芍。
調理而健。



<h3>癇</h3>
立齋治一小兒。

患癇。
吐痰困倦。
半晌而蘇。
諸藥不效。
年至十三而頻發。
用肥厚紫河車。

生研爛。
入人參、當歸末搗丸。
每服二錢。
日進三五服。
乳送下。
一月漸愈。
又佐以八珍湯全愈。


又一兒七歲。

發驚癇。
令其恣飲人乳。
後發漸疏而輕。
至十四歲。
復發。
用乳不效。

亦用河車丸數具而愈。
常用加減八味丸而安。
後至二十三歲。
復發而手足厥冷。
仍用前法。
佐以八味丸、十全大補湯而痊。


又治數小兒。
皆以補中益氣、六君子、六味八味等。
湯丸相間用之。
皆得全愈。



<h3>瘛瘲</h3>
錢乙治皇子病瘛瘲。

國醫莫能療。
聞乙有異能。
召之。
進黃土湯而愈。
神宗問此何以能愈此疾。
對曰。

以土勝水。
木得其平。
則風自止。
帝悅。
擢太醫丞。


江應宿治一富家兒。

病手足瘛瘲。
延至二十餘日轉篤。
江後至。
曰。
此氣虛也。
當大補之。

以參、朮、歸、耆、茯、芍、黃連、半夏、甘草。
佐以肉桂。
助參、耆之功。
補脾瀉肝。
一飲遂覺少定。
數服而愈。

所以知兒病者。
左脈滑大。
右脈沉弱。
似有似無。
右手主於氣。
故曰氣分大虛。

經所謂土極似木。
亢則害。
承乃制。
脾虛為肝所侮而風生焉。
證似乎風。
治風無風可治。

治驚無驚可療。
治痰無痰可行。
主治之法。
所謂氣行而痰自消。
血榮而風自滅矣。
見肝之病。
知肝當傳脾。
故先實其脾土。
治其未病。
否則成慢脾風而危殆矣。



<h3>黃疸</h3>
羅謙甫云。

一兒季夏。
身體蒸熱。
胸膈煩滿。
皮膚如潰橘之黃。
眼中白睛亦黃。
筋骨痿弱。

不能行立。
此由季夏之熱。
加以濕令。
而蒸熱薄於經絡。
入於骨髓。
使臟氣不平。

故脾逆乘心。
濕熱相合而成此疾也。
蓋心火實則身體蒸熱。
胸膈煩滿。
脾濕勝則皮膚如潰橘之黃。
有餘之氣。

必乘己所勝而侮不勝。
是腎肝受邪。
而筋骨痿弱不能行。
內經云。
脾熱色黃而肉蠕動。
又言濕熱成痿。

豈不信哉。
所謂子能令母實。
則瀉其子也。
蓋脾土退其本位。
腎水得復。
心火自平矣。

又經曰。
治痿獨取陽明。
正謂此也。
乃以加減瀉黃散主之。
方以黃連、茵陳各五分。
黃柏、黃芩各四分。

茯苓、梔子各三分。
澤瀉二分。
作一服煎。
熱服食前。
一服減半。
待五日。

再服而愈。
內經曰。
土位之主。
其瀉以苦。
又云。
脾惡濕。

急食苦以燥之。
故用黃連、茵陳之苦寒除濕熱為君。
腎欲堅。
急食苦以堅之。
故以黃柏之苦辛寒強筋骨為臣。
濕熱成煩。

以苦瀉之。
故以黃芩、梔子之苦寒。
止煩除滿為佐。
濕淫於內。
以淡泄之。
故以茯苓、澤瀉之甘淡。
利小便。
導濕熱為使也。


魏云。

陽明為胃土。
而方中獨瀉脾土。
故曰。
土位之主。
其瀉以苦。
所以清燥湯治痿。
用黃連、黃柏。
良有以也。
治痿獨取陽明。
不得專主人參、黃耆。



<h3>癖積</h3>
劉仲安治一兒。

病癖積。
左脅下硬如覆手。
肚大青筋。
發熱肌瘦。
自汗咳嗽。
日晡尤甚。

牙疳。
口臭惡。
宣露出血。
四肢困倦。
飲食減少。
病甚危篤。

先與沉香海金砂丸。
一服。
下穢物兩三行。
次日。
合塌氣丸服之。
十日。

復與沉香海金砂丸利之。
又令服塌氣丸。
如此互換。
服至月餘。
其癖減半。
百日良愈。


明宗室富順王一孫。

嗜燈花。
但聞其氣。
即哭索不已。
時珍診之。
曰。
此癖也。
以殺蟲治癖之藥丸服。
一料而愈。


震按沉香海金砂丸乃牽牛頭末一兩。

海金砂一錢。
沉香、輕粉各一錢。
獨囊蒜研泥丸之。
木香塌氣丸乃陳皮去白、蘿蔔子炒各五錢。
草豆蔻、胡椒、木香、青皮各三錢。
蠍尾去毒二錢五分。
水法丸。
所服丸數皆三十丸。
多至四五十丸。
出東垣十書。



<h3>疳積</h3>
陳孝廉自述云。

其子痘疹後。
患疳積病。
骨瘦如柴。
大便不固。
偶得市人傳一方。
用山楂一兩。

白酒麴一兩。
取多年瓦夜壺人中白最多者。
將二物裝內。
炭火煅存性。
研為細末。
每服六分。
滾水送下。
藥未完而病愈。


黃上舍瑤臺乃郎。

患疳。
肚大如箕。
足細如管。
眼生翳膜遮睛。
幾不可為。
在蘇州。

得異人傳授一方。
取雞蛋七枚。
輕去殼。
勿損衣膜。
以胡黃連一兩。
川黃連一兩。

童便浸春秋五日。
夏三日。
冬七日。
浸透煮熟。
令兒服之。
遂愈。
後以治數兒。
無不立效。


江應宿見丁氏兒醫。

治疳積腹大腳小。
翳膜遮睛者。
用大蝦蟆十數個。
打死。
置小口缸內。
取糞蛆不拘多少。

糞清浸養。
盛夏三日。
春末秋後四五日。
以食盡蝦蟆為度。
為粗麻布袋一方。
扎住缸口。

倒置活水中。
令吐出汙穢淨。
再取新瓦燒紅。
置蛆於上。
烙干。
令病兒食之。

每服一二錢。
後服參苓白朮散。
而愈。
若兒稍大見疑。
用炒熟大麥面和少蟲作餅或丸。
看兒大小壯弱。
無不驗者。



<h3>曲背</h3>
一女六歲。

才發寒熱一日。
即腰脊中命門穴間骨節腫一塊。
如大饅頭狀。
高三四寸。
自此不能平身而立。
絕不能下地走動。

已半年。
人皆謂龜背痼疾。
莫能治。
即以幼科治龜背古方。
亦不效。
孫東宿曰。

此非龜背。
蓋龜背在上。
今在下部。
必初年乳母放在地上坐早之過。
彼時筋骨未堅。
坐久而背曲。

因受風邪。
不覺其漸入骨節間而生痰涎。
致令骨節脹滿而大。
不急治之。
必成痼疾。
今起未久。

可用萬靈黑虎比天膏貼之。
外以晚蠶沙醋炒絹包。
於膏上熱熨之。
一夜熨一次。
再以威靈仙為君。
五加皮、烏藥、紅花、防風、獨活水煎服。

一月而消其半。
骨節柔軟。
不復腫硬。
下地行走如初矣。
人皆以為神奇。
後三個月。

驀不能行。
問之。
足膝痠軟。
載身不起。
故不能行。
予知其病去而下元虛也。
用杜仲、晚蠶沙、五加皮、苡仁、當歸、牛膝、獨活、蒼耳子、人參、仙茅。
水煎。
服二十劑。
行動如故。



<h3>異證</h3>
一兒初如魚泡。

又如水晶。
碎則流水。
用密陀僧羅極細。
糝之。
一小兒七歲。
聞雷則昏倒。

不知人事。
以人參、當歸、麥冬。
少入五味熬膏。
盡一斤。
後聞雷自若。


建炎戊申。

鎮江府民家兒生四歲。
暴得腹脹疾。
經四月。
臍裂。
有兒從裂中生。
眉目口鼻。

人也。
但頭以下。
手足不分。
莫辨男女。
又出白汁鬥余。
三日。
二子俱死。


有舟人生子。

身全無皮。
人莫能曉。
適吳門葛可久過。
眾告之。
令就岸畔作一坎。
置兒其中。

以細土隔衾覆之。
戒勿動。
久而啟衾視之。
已生皮矣。
蓋其母懷妊舟中。
久不登岸。
失受土氣故也。


周恭曰。

有懷胎即樓居不落地者。
生子皆赤肉無皮。
亦用此法按危氏得效方。
宜用白早米粉干撲。
候生皮方止。



<h2><span class="orange">古今醫案按選</span></h2>
<h2>序</h2>
乾隆間，錢塘魏柳洲先生重校《名醫類案》之後，復選《續類案》六十卷，脫稿未久，先生尋逝。
幸已邀錄四庫館書，不致散佚。
定州楊素園大尹，意欲付梓，嘗囑余校訂，奈四方多故，余亦疏陋無以應，是以未果。
今年春，秀水呂君慎庵，以其侄倩鮑君蕙谷所藏之俞氏《古今醫案按》寄示，余展讀數四，雖不如《續案》之網羅繁富，而所附近案暨按語頗可補魏氏之未逮，爰不揆譾佇，選其尤善者，參以一管之窺，用俟大方之教。


<u>咸豐三年癸丑長至日安化後人王士雄書於潛齋</u>

乙卯夏，楊侯自京來，曾將此稿評點，攜至南昌，欲授剞劂，詎江右頻年擾攘，迄今未靖，賴徐君亞枝繕存副本，而各案僅摘其由。
茲將鳩刻公世，胡君次瑤謂宜詳載原案，俾覽者瞭然。
復向蕙谷謀之，云原書已佚，余甚彷徨。
呂君慎庵，訪得嘉善吳君云峰家亦有藏本，遂蒙慨假補錄，因筆之以志諸君子玉成之功。


<u>丁巳臘八日士雄又書於渟溪歸硯草堂</u>


<h2>原序</h2>
孟子言：梓匠輪輿能與人規矩，不能使人巧，巧者何？變通之謂也。

巧固不能使人，其實不出規矩，人可即規矩以求巧，而巧自無方，是亦不啻使之矣。
醫之道，將毋同，自古迄今，醫書多不勝紀，一病必列一門，一門必立數法。
究之法有盡，病無盡。
一病之變無盡，或萃數病於一人之身，其變更無盡。
醫之法，於是乎幾窮。
蓋以法也者，不過梓匠輪輿之規矩，病不依規矩以為患，醫第循規矩以為治，常者生焉，變者死焉。

轉恨醫之法未備也，不知法豈能備，要在乎用法者之巧耳！聞之名醫能審一病之變與數病之變，而曲折以赴之，操縱於規矩之中，神明於規矩之外，靡不隨手而應，始信法有盡，而用法者之巧無盡也。
成案甚夥，醫之法在，是法之巧亦在，是儘可揣摩。
惜《名醫類案》醇疵互收，一為去取而巧者愈見，此余所以有古今醫案之選也。
惟是彼之所謂巧者，自今視之，猶規矩也。
倘執巧以為巧，而不更加變通，則巧反成拙矣。
故余於每條之下，妄據鄙見以按之，辨其真偽，別其是非，晰其同中之異，表其青出於藍，或綜數事為數語，以隱括其大略，或纂述舊說新說以補諸案之未逮，隨選隨錄，隨錄隨按，不憚煩詞。
竊附舉隅之意，第恐載籍極博，見聞有限，譬諸審曲面勢者，能免斫而小之之譏乎？然欲求巧於規矩，敢不擇材以削鋸。
爰自甲午冬月為捉筆之始，至戊戌春月乃得蕆事，時年已七十，閱歷既多，或片詞之可取，因付剞劂，質諸同志。


<u>乾隆四十三年戊戌春三月嘉善俞震</u>

鑑幼習於觀巷田氏，田丈杏村中翰晉蕃以名孝廉，精岐黃術。

嘗謂近世醫家，推王孟英先生為祭酒。
以時多熱證，而先生善用涼藥也。
光緒辛丑，友人薛朗軒明經炳，假館省垣陳氏，臨行田丈囑求先生遺書，薛訪得先生嗣子耕雨者杭州府諸生，年六十餘，往還數四，知先生手校諸書，半多散佚，惟《醫案按選評》稿成未刻，而先生卒於上海，耕翁什襲藏之，從不示人，以薛君為人懇誠，因出與過錄。
原書間有蟲蝕脫黏之處，薛君細心校定，另繕清本。
予往杭，薛君為道其事，余請任剞劂焉。
復請田丈批閱，丈以老病侵尋，遂不果。
癸卯夏丈亦作古，以書還薛君，僅有手校夾簽一條，今亦附註其下。
茲當校刻工峻，爰將得書緣起，贅諸簡端，而附錄薛君寫定凡例於下云。


一、此為先生癸丑年初稿，由徐亞之先生寫定，而楊素園先生加以評點者也。
丁巳將付剞劂，復從友人之請，補錄原案，凡一萬四五千字，更作後序一篇，則當時又有重定本，遷延未刻，稿亦無存，幸得初稿兩冊及丁巳序文紙稿，得以想見此中曲折而已。


一、凡另紙黏附者，皆經先生於癸丑後陸續手補，以氣衝門末條有「乙卯補註」四字推之可見。
今亦依次寫入。


一、原本分上下兩卷，嗣以頁數頗多，改分四卷，其墨筆添注塗改之處，顯然具在，今從其後定者而已。


一、原本眉批及旁批，均用硃筆，蓋即楊素園先生評語以傷寒門譫語條，徐君亞之語證之可見。
凡遇有硃批處，輒於正文絕句之間，加一墨筆鉤識，殆欲於謄真時，將評語分行注入耳。
今從其意，並加「楊曰」二字，以為識別。


<u>光緒三十年歲次甲辰季冬之月會稽董金鑑識</u>


<h2><span class="orange">卷一</span></h2>

<h2>中風</h2>
許允中治柳太后案。
（雄按：所列各案已見江篁南《名醫類案》者，概不重錄，以下仿此。
）

俞按：書稱允中醫術若神。

曾曰：醫者意也，在人思慮。
即此條思慮巧矣。
然僅可治真中風。
《內經》所謂：其有邪者，漬形以為汗也。
邪從汗解故得語，若概試諸不能言者，決無效。
如羅謙甫治史太尉案，乃風中陽明經之表證也。

又治趙僧判案，乃中腑兼中臟之裡證也。
皆風邪實證也。
又治張安撫案，（雄按：三案俱見江選。
）乃中經兼中腑，本虛標實之證也。
許氏所治，亦系本虛標實者，但病起於暴，故用蒸法，亦如通關散之取嚏，稀涎散之探痰也。


丹溪治浦江鄭君，年近六旬，奉養高粱。

仲夏久患滯下，又犯房勞。
一夕如廁厠，忽然昏僕，撒手遺溺，目上視，汗大出，喉如曳鋸，呼吸甚微，其脈大而無倫次部位，（楊曰：將脫之象。
）可畏之甚。
此陰虛陽暴絕也。
急令煎人參膏，且與灸氣海穴，艾壯如小指，至十八壯，右手能動，又三壯，唇微動。
參膏成，與一盞，至半夜後，盡三盞，眼能動。
盡二斤，方能言而索粥。
盡五斤而利止，十數斤全安。


俞按：此種病，今常有之，醫所用參不過一二錢，至一二兩而止，亦並不知有灸法。
無效則諉之天命，豈能於數日間用參至十餘斤者乎？然十餘斤之參，辦之亦難矣。
惟能辦者，不可不知有此法。


田杏村按：因饜高粱而成滯下，因久患滯下遂致剝傷陰分。

經言：陰在內，陽之守也。
故一犯房勞，陽即欲脫。
案中「陰虛陽暴絕」五字的中病根，故急以灸法回陽，但陽回之後，不有以彌補其陰，終在險途。
《神農本草經》：人參味甘微寒，補五臟。
經言：臟為陰，腑為陽。
氣味甘寒而補臟，其為補陰之品無疑。
因久患滯下而剝傷陰分，故非十餘斤之參，不能復其陰。


俞按：尚是囫圇吞棗。


趙以德治陳敬初學士，因醮事跪拜間就倒僕，汗如雨。

診之，脈空大而虛。
年當五十，新娶少婦，今又從跪拜之勞役，故陽氣暴散，正與丹溪治鄭義士之病同。
急煎獨參濃湯，連飲半日，汗止，神氣稍定，手足俱縱，瘖而無聲。
遂於獨參湯中加竹瀝，開上湧之痰。
次早，悲哭不已，以言慰之遂笑，至五七日無已時。
此哭笑者，為陰虛而勞火動其精神，魂魄之藏氣相併故耳。
正《內經》所謂五精相併者，心火併於肺則喜，肺火併於肝則悲是也。
加連、柏之屬瀉其火；更增荊瀝開其閉。
八日笑止手動，一月能步矣。


俞按：此條與前條大同小異，而所以治其小異處，立言用藥，綽有精義。
可見古人善能模仿成法，又不蹈襲成法也。


楊曰：前證遺溺上視，已現絕象，脈又几几欲脫，較此條證為重，非灸法則不及救。
此條證稍輕，故不必灸。


雄按：脈既空大而虛，證復汗出如雨，雖無新娶少婦之事，亦當急固陽氣，是中風門脫證治法。

設遇閉證，雖有新娶少婦之事，不可捕風捉影，輒投補劑。
（楊曰：至言，須切記。
）徐悔堂《聽雨軒雜紀》云：蔡輔宜中暑，一名醫見其室有少妾，遂以為脫證，云：非獨參湯不能救。
家人不敢服，復邀鄰醫診之。
曰：暑閉耳。
進益元散而愈。
故醫者須有定見，而察脈證以施治療，不可胸懷成見而妄為揣度也。
然病家畏虛喜補，不識病情，醫者避濕推干，但迎人意，不分閉脫，溫補妄施，重者輒亡，輕者成錮，是乃仁術，可如是夫？觸目傷懷，言之可慨。


丹溪治一婦人，年六十餘，手足左癱，不言而健，有痰案。


俞按：前條脫證，脈大無倫，此條閉證，脈伏而微，非有確見，敢用此兩路重藥乎？須知脈與證宜合參。
（楊曰：要訣。
）如此條左癱不言矣，而健又有痰，其得間在此，與浦江洪宅婦病瘧無脈條相似。


虞恆德治一婦，年五十七，身肥白，春初中風暴僕案。


俞按：此條與上丹溪案，俱以實邪治而效，可見辨證宜真，不得專守景岳非風之論，先有成見在胸也。
如立齋善於用補，而治郭艾武一案，（見江選。
）亦用吐下而愈，故臨斯證者，必須分別閉與脫二證，是下手第一要著。


雄按：粗工每執肥白之人陽氣必虛之說，不辨脈證，溫補亂投，真殺人不以刃也。


立齋治車駕王用之案。


俞按：此治中寒，寒痰壅塞氣道之藥。

肥人脈沉伏，無火象者可用之。
若脈微細者，必加人參，實非中風藥也。
黃履素曰：三生飲，施於中風之寒證，妙矣。
或有虛火沖逆，熱痰壅塞，以致昏憒顛仆者，狀類中風，烏、附非所宜服。
立齋治王進士虛火妄動，挾痰而僕，急灌童溺，神思便爽。
（案見江選。

）予從弟履中，痰升遺溺，狀類中風，亦灌以童溲而蘇。
（案見魏玉橫《續名醫類案》。
）此等證候，皆火挾痰而作，斷非三生飲可投，並薑湯亦不相宜也。
（雄按：不但三生飲不可服，雖當歸、枸杞之類，亦不宜用。
余治顧聽泉一案可參。
）同一卒然昏憒，而所因不同，須細審之。

《太平廣記》載唐梁新見一朝士，診之曰：風疾已深，請速歸去。
其朝士復見鄜州高醫趙鄂診之，言疾危，與梁說同，惟云只有一法，請啖消梨，不限多少，咀嚼不及，絞汁而飲。
（楊曰：甘寒息風法。
）到家旬日，依法治之而愈。
此亦降火消痰之驗也。
（雄按：《資生經》亦云：凡中風，由心腹中多大熱而作也。
）

喻嘉言治楊季衡案。
（見魏氏續選。
）

俞按：偏枯，昔人謂左屬血虛，右屬氣虛。

自得喻氏之論，其理始明，而隨時換藥，及刺四末，尤見巧妙。
因思幼讀《內經·生氣通天論》曰：風者，百病之始也。
清靜則肉腠閉拒，雖有大風苛毒，弗之能害。
又云：風雨寒熱不得虛，邪不能獨傷人。
又曰：虛邪之風，與其身形，兩虛相得，乃客其形。
是確指虛人而後中於虛風也。

然猶系因虛受風，故《靈樞》又有真氣去，邪氣獨留，發為偏枯之說。
偏枯難療，二語盡之。
再讀《通評虛實論》曰：凡治消癉、僕擊，（僕擊者，如人被擊而僕，即今之卒倒也。
）偏枯痿厥，氣滿發逆，肥貴人則膏粱之疾也。
此條暗包痰飲濕熱，陰虛陽虛諸候，並未嘗偏中於邪風矣。
蓋肥貴人自然慎避邪風，而膏粱之變，風從內生。

劉、李、朱三家從此悟入。
大凡治病必求於本，僕擊偏枯，以虛為本也。
後讀劉宗厚《玉機微義》暨王宇泰《靈蘭要覽》二書，益信塞外多真中，江南多類中。
至繆仲淳立論，謂真陰虧而內熱甚者，煎熬津液，凝結為痰，壅塞氣道，不得通利，熱極生風，亦致卒然僵仆，類乎中風，此即內虛暗風。
初用清熱順氣化痰，次用治本，或益陰，或補陽，其藥以二冬、二地、菊花、枸杞、胡麻、桑葉、首烏、柏仁、蒺藜、花粉、參、耆、歸、芍、鹿茸、虎骨膠、霞天膏、梨膏、竹瀝、荊瀝、人乳、童溺等出入互換，另出機杼。
今《臨證指南》中風一門，大半宗此，又可補劉、李、朱、張所未備矣。


又按：中有十種，曰中氣、中食、中寒、中暑、中濕、中惡、中痧、中瘴，與痰中、虛中，散見諸書，當會萃而詳辨之。

其異於中風者，雖卒倒昏憒，而無偏枯喎斜也。
其治之異於中風者，惟虛中宜補，而余皆不宜補也。
（雄按：此是名言。
）只在臨證時，審其輕重淺深耳。
至《名醫類案》有虛風一門，《臨證指南》有肝風一門，總不出繆氏「內虛暗風」四字。
惟《指南》所載，泄木安胃，鎮陽息風，濁藥輕投，辛甘化風，種種妙義，直駕古人而上之，又洗繆氏之髓者矣。


雄按：王清任云：人之行坐動靜，全仗元氣，元氣藏於氣管之內，分布周身，左右各得其半。

若元氣足則有力，元氣衰則無力，元氣絕則死矣。
若十分元氣虧二分，剩八分，每半身仍有四分，則無病；若虧五分，剩五分，每半身只有二分半，此時雖未病半身不遂，已有氣虧之證，因不疼不癢，人自不覺。
而元氣既虧，經絡自然空虛，有空虛之隙，難免其氣向一邊歸併。
如右半身之二分半歸併於左，則右半無氣；左半身之二分半歸併於右，則左半無氣。
無氣則不能動，不能動名曰半身不遂。
不遂者，不遂人用也。

此說甚創。
然類中風內未嘗無此證，即景岳所謂非風是也。
而類中風內，亦未嘗無實證。
（楊曰：此條未經人道，足補昔賢之缺。
）所謂實者，其人素稟陽盛，過啖肥甘，積熱釀痰，壅塞隧絡。
治宜化痰清熱，流利機關，自始至終，忌投補滯。
三十年來，如此治愈者，指不勝屈。
故醫者不必拘於西北多真中，東南多類中，及真中屬實，類中屬虛等說，以橫於胸中，總須隨證辨其虛實，而施治法也。
（楊曰：凡病皆宜如此體認，不獨中風為然。
）


<h2>傷風</h2>
俞東扶曰：傷風是輕病，然有傷風不醒即成勞之說。
今人犯此者甚多，總由陰分先虧也。
昧者峻用發散，不知人愈虛，邪更易入也：或徑用滋補，不知邪未清，補之適以助長也。
此中之權衡在於醫者，此際之調理在於本人耳。



<h2>傷寒</h2>
俞東扶曰：仲景《傷寒論》，猶儒書之《大學》、《中庸》也，文詞古奧，理法精深，自晉迄今，善用其書者，惟許學士一人而已。

所存醫案數十條，皆有發明，可為後學楷模。
至《名醫類案》，有內傷一門，所列病證，皆與傷寒無異，則其病之為傷寒、為內傷，惟在醫者之能辨耳，非另有一種情形也。
東垣《內外傷辨》殊不足憑，諸案皆以脈為辨。
大抵內傷之脈，皆虛大無力，或微數無力，其藥不外補中益氣湯，甘溫為主，有風寒加入表藥，有停滯加入消導，有火亦加一二味涼藥，無他奇巧。
蓋外感風寒者傷其形，故曰傷寒；勞役過度，飲食失節者傷其氣，故曰內傷。
此言受病之原也。
及其為病，一般發熱頭疼，惡風惡寒，甚則痞悶譫妄，豈可就其述病原而作憑據。
醫者見得真，乃能分晰之曰彼是傷寒，此是內傷。
亦如傷寒一門，為虛為實，為熱為寒，頭緒紛紜，聽人審辨，焉能條分縷晰，而各立一門耶？

呂滄洲治一人，傷寒十餘日，身熱而人靜脈伏案。


又治一人，傷寒旬日，邪入於陽明案。


俞按：閱二案而知發斑、蓄血有脈伏之一候。
然竊思斑未出而脈伏，理或有之；斑既透矣，何以必待化斑，脈始復耶？吳又可有脈厥之說，用承氣微下則脈出，與此用白虎彷彿。
但發斑脈伏，勢亦可畏。
上條妙在語言不亂，次條雖神昏如睡，由於誤服真武，故皆憑證以治之。


王宇泰治一人，傷寒七八日，服涼藥太過，遂變身涼，手足厥冷，通身黑斑，惟心頭尚溫，診其六脈沉細，昏沉不知人事，並不能言，狀如屍厥。
遂用人參三白湯加熟附子半枚，乾薑二錢，服下一時許，斑色漸紅，手足漸暖而蘇。
然黑斑有因餘熱不清者，又當以黃連解毒、竹葉石膏湯調之而愈。


楊曰：觀此可知白虎湯非正傷寒之方。
蓋傷寒在表則宜麻桂，在裡則宜承氣，用之得宜，其病立已。
若誤用白虎等涼藥，冰伏其邪，則變證蜂起矣。


龔雲林治一人，夏月因勞倦飲食不節，又傷冷飲得疾，醫以時證治之不愈。

至十日苦身體沉重，四肢逆冷，自利清穀，引衣自蓋，氣難布息，懶言語，此脾受寒濕，中氣不足之病也。
口乾但欲水不欲咽，早晨身涼而生粟，午時後煩躁不欲去衣，昏昏睡而面赤，隱隱紅斑見於皮膚，此表實裡虛，故內虛則外證隨時而變。
遂用錢氏白朮散加升麻，合本方之乾葛、甘草以解其斑，少加白朮、茯苓以治其濕而利小便，人參、藿香、木香以安脾胃進飲食。
兩服而斑退、身溫、利止。
次服五味異功散、治中湯一二服，五日得平，此仿完顏小將軍暑月內傷發斑治法也。


云間懷抱奇治一婦，夏月飲火酒，煩熱面赤發斑，診其脈絕無。

懷曰：此火鬱而熱極，用梔豉湯加葛根、厚朴、黃連清之，斑大出而脈遂見。
（此與呂滄洲案相似。
雄按：葛根用得最妙，解酒透斑，一舉兩得。
厚朴尚可商。
）又治一人，傷寒過經不解，遍體黑斑，唇口焦枯，脈大，便結，以三黃石膏湯飲之痊。
（此可與王宇泰案合觀之。
）又治一婦，熱入血室後發斑點，以小柴胡湯加生地獲愈。
又治一人，身熱發斑，胃有停滯，脹悶不堪，用枳樸消導藥而斑出熱退。


俞按：閱抱奇數案，益信朱奉議所云：凡見斑不可專以斑治，須察脈之浮沉，病之虛實，而分別用藥。
真至言也。


俞惺齋治葉念劬身熱發斑不透，群用提斑藥無效，俞見其吐涎不已，手足軟不能動，脈大無力，是內傷發斑，用補中益氣湯而愈。

又治張素安室，身熱足冷，目腫便溏，發斑不透，脈沉細無力，乃陰證發斑，用真武湯加人參而愈。
此效法海藏與《準繩》之治法也。
雖然，舌不燥，神不昏，故可用溫補耳。
若夏秋時行疫病，又多以大黃速下之而斑出者，蓋內邪之壅塞得通而斑出，（雄按：初治得法，邪不壅塞則不發斑。
）與虛寒之得溫補以鼓舞而斑出，同一理也。
（雄按：初治不誤，何致發斑？不必溫補鼓舞矣。

楊曰：語語精當，而孟英注語尤精。
）又生平見藍斑二人，一則脈細神昏，辭不治。
其藍斑之大者如棋子，發爛而死。
（雄按：此即玳瑁瘟也。
）一女人藍斑色如翠羽，咯血齒衄，舌紅不幹，神不昏，猶可扶而登圊，用犀角地黃湯，間以大黃微下之，後竟愈。


呂滄洲治張息軒案。


俞按：此條以傷寒而變腸癰，雖不多見，亦不可不知。
觀其所告之言，兩句出仲景《傷寒論》，兩句出高陽生《脈訣》，因思自明以前皆用此訣，何近賢之痛詆不堪耶！

又治一婦傷寒陰隔陽證案。


俞按：此為陰盛隔陽，亦曰下寒上熱。
呂翁以寒藥裹熱藥，與熱藥冷服義同，其理精矣。
然閱各家醫案，能識此證者亦不少。
至如陰中伏陽，則惟有許學士用破陰丹一案，此與陰隔陽用參附者似是而非，從古無人論及，可不謂發仲景之未發哉！

陶尚文治一人，傷寒四五日，吐血不止案。


俞按：經文衄字，向來止作鼻衄解，不知吐血為內衄，仲景原不鑿定鼻衄也，故活書不可死看。
但麻黃湯雖為太陽經正藥，苟非其時、非其經、非其人之質足以當之，鮮不為害，未可輕試也。
（楊曰：凡藥與病相違，皆能為患，不獨麻黃為然。
）懷抱奇云：一醫者素自負，秋月感寒，自以麻黃湯二劑飲之，目赤唇焦，裸體不顧，遂成壞證。
一藥客感冒風寒，用麻黃五錢服之，吐血不止而死。
此二證亦進黃連解毒、犀角地黃湯解救之，終不挽回，可不鑑哉！

楊曰：余見傷寒多矣。
當邪在太陽時，用麻黃一啜即解，其效甚神。
但從未有用至一錢外者，且不須與桂枝同用，若非其經、非其人，誠有如俞氏所云者。
曾見一溫病誤服麻黃，兩頤暴腫，竟潰爛而死，可畏也。


懷抱奇治一人，積勞後感寒發熱，醫者好用古方，竟以麻黃湯進，目赤鼻衄，痰中帶血，繼以小柴胡湯，舌乾乏津。
懷診之，脈虛數無力，乃勞倦而兼陰虛候也。
（楊曰：傷寒無虛數無力之脈。
）設投熱藥，能不動血而竭其液耶？連進地黃湯三劑，血止，神尚未清，用生脈散加當歸、棗仁、茯神、遠志，神雖安，舌仍不生津。
乃曰：腎主五液，而肺為生化之源，滋陰益氣，兩不見效，何也？細思之，因悟麻黃性不內守，服之而竟無汗，徒傷其陰，口鼻雖見血，藥性終未發泄，故津液不行，仍以生脈散加葛根、陳皮引之，遂得微汗，舌果津生，後以歸脾湯、六味丸而痊。


雄按：蕭建廷秋月患感於歸安，醫進麻黃湯，汗透衣衾，奄奄一息。

改用參、耆、朮、附等藥，汗雖止而舌燥無津，神昏沉寐。
所親顧味吾亟買棹送歸，延余視之，脈來細軟，睛赤唇焦，小溲全無，皮膚燥熱，不食不便，懶語音低，灌以大劑西洋參、生地、麥冬、杞子、甘草、葳蕤、當歸、花粉、藕汁、童溺等藥，三劑神漸醒而舌潤溺行，略啜稀粥。
藥不更方，旬日後身熱始淨，音亦朗爽，粥食漸加。
半月後更衣而脈和，月餘能下榻矣。
復於方內加熟地、天冬、牛膝、仙靈脾，令熬膏服之而健。


楊曰：懷案用麻黃而未得汗，邪尚未去，故復用葛根飲之。
此案汗已大出，止是傷津，故純以甘寒生津。


節庵治一壯年，夏間勞役後食冷物，夜臥遺精，遂發熱痞悶，至晚頭額時痛，兩足不溫。

醫不知頭痛為火熱上乘，足冷為脾氣不下，誤認外感夾陰，而與五積散汗之，則煩躁口乾，目赤便秘。
明日便與承氣下之，但有黃水，身強如痙，煩躁轉劇，腹脹喘急，舌苔黃色，已六七日矣。
診其脈六七至而弦勁。
急以黃龍湯，下黑物甚多，腹脹頓寬，躁熱頓減，但夜間仍熱，舌苔未淨。
更與解毒湯合生脈散加生地，二劑熱除，平調月餘而安。


俞按：此案可使因遺精而認為陰證者釋其疑。


雄按：脾氣升則無病。
東垣治勞倦內傷脾氣下陷者，以升、柴佐參、朮、草以升之，豈可以足冷為脾氣不下乎？恐「脾」字是「肺」字之訛。
（楊曰：卓識。
）俞氏從而和之疏矣。


喻嘉言治陸平叔案。


俞按：此案其審病機，如武侯用兵，綸巾羽扇；其發明道理，如深公說法，頑石點頭，真名醫佳案也。


慎柔和尚治薛理還僕，遠行忍飢，又相毆脫力，時五月初，遂發熱譫語，服過補中益氣及五苓數劑不效。

診之，六脈俱無，乍有則甚細，外證則面赤口碎。
一醫曰：陽病見陰脈，證在死例。
慎柔曰：當以陽虛從脈舍證治之。
用附子理中湯冷服，二帖脈稍見，四帖則脈有神，而口碎愈矣。
六帖則脈如常，但譫語未已。
慎柔曰：脈氣已完復，而譫語不休者，胃有燥矢。
以豬膽汁導之，果下燥結，譫語遂平。


張路玉治範求先患傷寒，惡寒三日不止，已服過發散藥二劑，至第七日，躁擾不寧，六脈不至，手足厥逆。
張診之，獨左寸厥厥動搖，知是欲作戰汗之候，令勿服藥，但與熱薑湯助其作汗，若誤服藥，必熱不止。
果如其言而愈。


俞按：譫語有三路：一系邪傳陽明，熱邪與燥矢搏結而譫語，三承氣合白虎之一路也；（楊曰：此自是三承氣證，不必合白虎。

）一系內是虛寒，外象實熱而譫語，王宇泰所述丹溪治盧兄、呂仲、陶明節三案（雄按：俱見江選內傷門。
）之一路也；一系病本虛寒，恰挾宿食，因發熱熯為燥矢而譫語，慎柔案與陽旦證之一路也。
醫者孰有燃犀之照乎？投藥一差，死生反掌，故傷寒及溫熱病均為大病。
有今日許以無害，明日忽然溘逝者；有操券斷其必死，淹延竟得全生者。
不比風勞鼓膈，病雖危篤，尚可從容商其緩急。
所以仲景自序云：若能尋余所集，思過半矣。
明示天下後世以傷寒難治，《傷寒論》難讀也。
苟非難讀，何待尋乎？難乎！難乎！可不尋乎？

楊曰：《傷寒論》統論六氣之邪，而後人誤以為專論傷寒，故恆窒塞而不通。


徐亞枝曰：熱邪與燥矢搏結而譫語，自是三承氣證，俞氏合白虎之說，是據三陽合病條而言，不知三陽合病之譫語，即後條王氏所云痰因熱動，矇蔽清明者是，俞氏與承氣合為一路，甚欠分晰，楊氏正之是也。


雄按：溫熱病之譫語，尚有心陽素擾之神不安者，熱邪爍營之欲逆傳者，痰因熱動而矇蔽其清明者，殆不止俞氏所云之三路也。
至虛實寒熱之的據，古人成案皆以脈為斷。
然傷寒溫熱，不比內傷雜證，往往脈難全恃，必須詳審舌苔，按其胸腹，詰其二便，匯而參之，庶可得其真諦也。
此古人隱而未露之秘，學者尤宜究心焉。


楊曰：審察病機之法，一一指出，真救世苦心也。


俞東扶曰：傷寒為大病，治法最繁，言之不勝言也。

必熟讀仲景書，再遍讀後賢諸書，臨證方有把握。
仲景為叔和編次，或有差誤，而聊攝註解殊覺穩當，續注者張卿子、王三陽、唐不嚴、沈亮宸、張兼善、張隱菴、林北海諸人，總不越其範圍。
自方、程、喻三家，各以己意布置，而仲景原文，從此遂無定局。
三注互有短長，大約程不及方，方不及喻。
然喻注太陽經分三大綱，以誤汗、誤下、結胸、蓄血、發黃等證，分隸兩門，似乎界限井然，誰知以之治病，全用不著。
蓋病初起時，必將營衛分別，過半月後，殊難追溯。

何以指其此由中風傳變；此由傷寒傳變；此由風寒兩傷營衛傳變哉？傳變之證，虛實寒熱，猶恐模糊，又要恰合三綱，此能言而不能行者也。
（楊曰：此論甚通達。
然余所見傳變諸證，皆系傷寒。
至中風一證，則或半月或一月仍是本證，並不傳變，殆因其汗出不已，故不能鬱熱而傳變耶。
）魏柏鄉、周禹載、沈目南等俱宗之，亦徒悅服於空言，而未嘗以之試驗耳。
盧子由《疏鈔金錍》，不派三綱，添出氣化、形層、標本、四大等說，愈覺支離，愈入迷網。

其藏結諸案，幾如牛鬼蛇神。
柯韻伯將兩家並譏，不亦宜乎！至《傷寒論翼》，固屬出奇高論，所謂讀書具隻眼，不蹈前人窠臼者，微嫌其論六經盡翻前案，欲立異以驚人，究屬紙上談兵也。
從來注《傷寒論》者，俱是順文註釋，若遇不可通處，或敷衍混過，或穿鑿文飾，（楊曰：說盡著書家通病。
）既不明道理之是非，何以為臨證之運用？惟程扶生經注，頗明白易曉，然亦不敢直指原文之差誤。
柯氏始敢放膽刪改，雖覺僭妄，頗堪嘉惠後學，而以方名編次，又是一局。
徐洄溪《傷寒類方》，實宗其式，簡潔明淨，以少許勝人多許，較之程郊倩之繁詞，一可當百。

沈堯封《傷寒論讀》，亦以少勝多者，用六氣為提綱，將平脈辨脈編入其中，別開生面。
其論大青龍湯，發前入所未發，一洗風寒兩傷營衛之陋說。
（雄按：尤在涇已論之。
）《左傳》云：拔戟自成一隊。
此書似之。
而刪改本文，非其志也。

予細繹柯氏刪改處，萬不及欽定《醫宗金鑑·傷寒論》之精當，先刊仲景原文，另立正誤存疑二篇，應改者注小字於旁，可刪者摘諸條於後，是非判然，智愚皆曉，真苦海之慈航，昏衢之巨燭也。
江西舒詔《傷寒集註》，（楊曰：舒注甚繆，專用溫燥，不足為訓。
）大半斥為偽撰，並取數方痛加詆譭，別擬方以易之，此亦救世婆心，特未免於狂妄。
以視汪琥將陰陽二候分為二編，各補後賢之方，其意均欲使初學者不泥古方以害人，而汪猶拘謹，舒則放縱矣。
此外注家尚多，如錢氏《溯源集》、陳明伯《集註》，尚有發明，其餘碌碌因人，殊不足道。
（雄按：王坤載之經註明白，入理最深；張路玉之剔清溫熱，迥出諸家；又倪沖之集成聊攝、趙嗣真、虞純一、王三陽、張兼善、王宇泰、盧子繇、張卿子、林觀子、程郊倩、沈亮宸、喻嘉言、王子律、張隱菴十四家精義，為《傷寒匯言》，亦可觀也。
）茲舉夫各立格局，各豎議論者，敘述於上，以便同志者之誦習焉。
要之讀書與治病，時合時離，古法與今方，有因有革，善讀書斯善治病，非讀死書之謂也；用古法須用今方，非執板方之謂也。
專讀仲景書，不讀後賢書，譬之井田封建，周禮周官，不足以治漢唐之天下也，僅讀後賢書，不讀仲景書，譬之五言七律，崑體宮詞，不可以代三百之雅頌也。
故吳緩《蘊要》、節庵《六書》、王宇泰《傷寒準繩》、張石頑《傷寒緒論》，俱有裨於後人，即有功於仲景，學者誠能以所引諸書廣為探索，則臨證瞭如指掌矣。



<h2>溫熱</h2>
林北海治一人，夏月遠行勞倦，歸患熱證。

下痢膿血，身如燔炭，舌黑而燥，夜多讝語。
曰：此陽明病也，不當作痢治。
但脈已散亂，忽有忽無，狀類蝦游，殆不可治。
其家固請用藥。
林曰：陽明熱甚，當急解其毒，在古人亦必急下之以存津液。
然是證之源，由於勞倦，陽邪內灼，脈已無陰，若驟下之，則毒留而陰絕，死不治矣。

勉與養陰，以冀萬一。
用熟地一兩，生地、麥冬、歸、芍、甘草、枸杞佐之。
戒其家曰：汗至乃活。
服後熱不減，而讝語益狂悖，但血痢不下，身有微汗，略出即止。
林診之，脈已接續分明，洪數鼓指。
喜曰：今生矣。

仍用前方，去生地加萸肉、丹皮、山藥、棗仁。
連服六帖，譫妄昏熱不減，其家欲求更方，林執不可。
又二日，診其脈始斂而圓，乃用四順清涼飲子，加熟地一兩，大黃五錢，下黑矢而諸證頓愈。
越二日，忽復狂讝發熱，喘急口渴，舉家惶惑，謂今必死矣。
林笑曰：豈忘吾言乎？得汗即活矣。
此緣下後陰氣已至，而無以鼓動之，則營衛不洽，汗無從生，不汗則虛邪不得外達，故內沸而復也。
病從陽入，必從陽解，遂投白朮一兩，歸、芍、乾薑各三錢，甘草一錢。
盡劑汗如注，酣臥至曉，病良已。


俞按：此證疑難在於初末。
初時脈類蝦游，若援景岳證實脈虛之說，而用參、朮、薑、附，則必死；末後狂熱復發，若引又可餘邪注胃之說，而用白虎、承氣，亦必危。
此案見解用藥俱佳，然其得生處，在於養陰而血痢頓止，脈即應指耳。
中間連服六帖，讝妄昏熱不減，幸不見手足厥冷，尤幸不至聲瘖不語，絕谷不食也，則以脈之斂而圓故也。
但白朮一兩，乾薑三錢，以治狂熱喘渴，殊難輕試。


又云：溫熱病最怕發熱不退，及痙厥昏蒙，更有無端而發暈，（雄按：此卻不妨。

）及神清而忽間以狂言者，往往變生不測。
遇此等證，最能惑人，不比陽證陰脈，陽縮舌卷，撮空見鬼者，易燭其危也。
要訣在辨明虛實，辨得真，方可下手，然必非劉河間、吳又可之法所能救。
平素精研《傷寒論》者，庶有妙旨。
至如葉氏之論溫熱，有邪傳心包，震動君主，神明欲迷，瀰漫之邪，攻之不解，清竅既蒙，絡內亦痹，豁痰降火無效者，用局方至寶丹，或紫雪，或牛黃丸，宗喻氏芳香逐穢宣竅之說，真足超越前賢，且不蹈用重藥者一匙偶誤，覆水難收之弊也。
此翁聰明，誠不可及。



<h2>瘟疫</h2>
壺仙翁治張文學病時疫，他醫診其脈，兩手俱伏，曰：陽證見陰不治。
欲用陽毒升麻湯升提之。
壺曰：此風熱之極，火盛則伏，非陰脈也，升之則死矣。
用連翹涼膈之劑，一服而解。


俞按：此條是瘟疫病以證為則，勿專以脈為憑之一據。


雄按：疫證將欲戰汗之時，其脈多伏。
即勘雜證，如痛厥、霍亂、食滯、痰凝，凡氣道阻塞之暴病，脈亦多伏，俱宜以證為則，豈僅瘟疫不可專以脈為憑耶！粗工不知此理，亂投溫補，因而致斃者多矣。


孫文垣有僕孫安，遠行途次，食麵三碗，勞倦感疫，又加面傷，表裡皆熱，昏悶譫語，頭痛身痛腹痛。

醫以遇仙丹下之，大便瀉三四十行，邪因陷下而為挾熱下利之候，舌沉香色，額疼口渴，煩悶昏憒。
脈左弦數，右洪數，但不充指，知為誤下壞證。
以柴胡、石膏各三錢，白芍、黃芩、竹茹、葛根各一錢，花粉、甘草各五分，山梔、枳實各七分，蔥白五莖，煎服。
後半夜吐蛔一條，稍得睡；次早大便猶瀉二次，嘔吐酸水，腹猶痛。
改用小柴胡加滑石、竹茹，夜熱甚，（雄按：內有姜也。
）與絲瓜汁一碗，飲既神頓清爽，少頃藥力過時，煩熱如前。

再以絲瓜汁一大碗進之，即大發戰。
孫謂此非寒戰，乃作汗之徵耳。
不移時，汗果出而熱依然。
因憶《活人書》云：再三汗下熱不退，以人參白虎湯加蒼朮一錢如神。
跡此再加元參、升麻、柴胡、白芍、黃連。
飲後身上發斑，先發者紫，後發者紅，中夜後乃得睡而熱散，斑尋退去，腹中微痛，腸鳴口渴，右脈尚滑，左脈已和。

再與竹葉石膏湯加白芍、蒼朮。
服後睡安，腹仍微痛。
用柴胡、白芍各一錢，人參、黃芩、橘皮、半夏各六分，甘草三分，烏梅一個。
腹痛漸減而愈，惟兩胯痛不能轉動，此大病後汗多而筋失養之故。
用參、耆、白芍、枸杞、薏苡、木瓜、熟地、歸身、黃柏、牛膝、桑寄生調養全安。


俞按：戰汗後熱不退，勢亦危矣。
引用《活人書》治法佳極。
再看其人參、石膏之去取，並不執著，兩胯疼痛之調養，方更周到，的是高手。


雄按：文垣治案，佳者甚多，若此案尚有可議也。
時疫挾麵食之傷，下之原不為謬，惟以熱藥下之，則津液耗奪，邪熱披猖，非下之誤，乃以熱藥下之誤耳。
清解以救其誤，不應雜入參、半、薑、棗之辛甘溫，幸灌絲瓜汁之甘寒，始能戰汗，又賴人參白虎之充津，始能發斑退熱，可見前用清解之法，未能純善，故愈後復有兩胯之疼痛也。


又治張孝廉患疫，頭大如斗，不見項，唇垂及乳，（雄按：此恐言之過甚。

）色如紫肝，昏憒不知人事，見者駭退。
診其脈浮弦而數。
初以柴胡一兩，黃芩、元參各三錢，薄荷、連翹、葛根各二錢，甘草一錢。
（楊曰：何不用普濟消毒飲。
）服三劑，寒熱退，脈轉洪大，知其傳於陽明也，改以貫眾一兩，葛根、花粉各三錢，甘草一錢，黑豆四十九粒，三劑而愈。


雄按：仲聖小柴胡湯，雖用柴胡半斤，以今准之，亦止六錢零八釐，且分三服。
此案柴胡用一兩，而服三劑，恐未可為訓也。


丁漢奇素嗜酒，臘初醉後，夜行二里許，次日咳嗽身微熱，兩目腫，自用羌、芷、芎、芩等藥，頤皆腫，又進一劑，腫至喉肩胸膛，咳頻不爽，氣息微急，喉有痰聲，其腫如匏，按之熱痛，目赤如鳩，而便瀉足冷。

醫謂大頭瘟，而用普濟消毒飲子。
藥未服，沈堯封診之，六脈細數，右更細軟，略一重按即無。
曰：此虛陽上攻，斷勿作大頭天行治。
病者云：內子歸寧，絕欲兩月矣，何虛之有？沈曰：唇上黑痕一條，如干焦狀，舌白如傅粉，舌尖亦白不赤，乃虛寒之確據，況泄瀉足冷，右脈軟微，斷非風熱之象，況無痞悶煩熱，躁渴不安之候，豈有外腫如此，而內里安帖如平人者乎？其為虛證，更何疑焉？遂以菟絲、枸杞、牛膝、茯苓、益智、龍骨。
一劑而腫定，二劑而腫漸退，右脈稍起，唇上黑痕亦退，但舌仍白厚，伸舌即顫掉，手亦微振。
乃用六君加沉香而腫大退，目赤亦減，嗽緩痰稀，舌上白苔去大半矣。
次日再診，右脈應指不微細，重按仍覺空豁，肝氣時動，兩顴常赤，口反微渴。
復用參、苓、杞、芍、橘紅、龍骨、沙蒺，補元益腎斂肝而全愈。


雄按：此人不但虛陽浮動，且素有寒濕停飲，案中雖未明言其小便如何，然看前後所用之藥，必便溏而溺色清白者，故治法如是也。
（炳按：小便「小」字，原作「二」，後改為「小」。
）


<h2>暑</h2>
俞東扶曰：張潔古云動而得之者為中暍，為陽證；靜而得之者為中暑，為陰證。

以「暑」、「暍」二字析為兩項，殊屬不然。
夫夏之暑暍，猶冬之寒冷也。
若指暍為陽，指暑為陰，亦將派冷作陽，派寒作陰耶！《內經》云：先夏至日者為病溫，後夏至日者為病暑。
明以時令別其病名耳。
病暑之有陰有陽，一如傷寒之有陰有陽，大順散、冷香飲之類，實為納涼飲冷，因避暑而受寒，固暑月之陰證也，非中暑也。
所以羅謙甫治參政商公泄瀉、完顏小將軍斑衄二案，俱用熱藥，俱不名之曰中暑。

吳球治暑月遠行之人，直曰中寒，（三案俱見江選。
）恐後世誤以熱藥治暑，乃舉病因以稱之，誠為名正言順。
故以動靜分陰陽則可，以暑暍分陰陽則不可，惟以脈證辨陰陽斯可矣。
近世葉氏治暑，每用滑石、蘆根、通草、白蔻仁、杏仁等藥，以暑氣從鼻而吸入，必先犯肺，故用輕清之藥，專治上焦；其西瓜翠衣、鮮荷葉、鮮蓮子、綠豆皮、絲瓜葉、竹葉、銀花露等，皆取輕清以解暑邪之上蒙空竅，不犯中下二焦，殊有巧思。
蓋暑病必究三焦，非比傷寒，若來復丹、大順散，案中偶一見之，又足徵暑月陽證居多，陰證原少耳。



<h2>濕</h2>
俞東扶曰：古人治濕病案，殊無高論奇方，惟《臨證指南》佳案甚多，良足私淑。

其除氣分之濕，用滑石、白蔻仁、杏仁、半夏、厚朴、栝蔞皮為主，有熱則加竹葉、連翹、蘆根等，全取輕清之品，走氣道以除濕。
若濕熱甚而舌白目黃，口渴溺赤，用桂枝木、澤瀉、豬苓、滑石、茯苓皮、寒水石、生白朮、茵陳，此從桂苓甘露飲加減。
濕熱作痞，神識如蒙，用人參、芩、連、枳實、生乾薑、生白芍，此從瀉心湯加減。
若脘中阻痛，大便不爽，用豆豉、枳實、黃連、薑汁、苓、半，熱輕則去連加鬱金、橘紅、薏苡、杏仁，此濕傷氣痹治法。
熱甚則用黃連、生朮、厚朴、橘白、淡生薑渣、酒煨大黃，水法丸服，此治氣阻不爽，治腑宜通法。
濕傷脾陽腹膨，用五苓散、二術膏。

濕熱橫漬脈腠腹滿，用小溫中丸，以及脘痞便溏之用苓桂朮甘湯，吞酸形寒之用苓薑朮桂湯，雖皆古人成法，而信手拈來，無不吻合。
濕溫身熱神昏，用犀角、元參、連翹、石菖蒲、銀花、赤豆皮煎送至寶丹，乃清熱通竅，芳香逐穢法。
更奇者，濕溫之頭脹耳聾，呃忒鼻衄，舌色帶白，咽喉欲閉，謂邪阻上竅空虛之所，非苦寒直入胃中可治，而用連翹、牛蒡、銀花、馬勃、射干、金汁，此俗人夢想不到者也。
不食不寐，腹痛便窒，脈遲小澀，謂由平素嗜酒少谷，濕積傷陽，寒濕濁陰，鳩聚為痛，而用炒黑生附子、炒黑川椒、生淡乾薑、蔥白，調入豬膽汁，此加味白通湯，亦神奇不可思議者也。
更有嗜酒人胸滿不飢，三焦皆閉，二便不通，用半硫丸。
又有病中啖厚味者，腸胃滯，雖下而留濕未解，肛門墜痛，胃不喜食，舌上白腐，用平胃散去甘草，加人參、炮薑、炒黑生附。

此二條不因酒肉認作濕熱，竟以苦辛溫藥通陽劫濕，尤覺高超。
至如陽傷痿弱，有濕麻痹，雖痔血而用薑、附、茯苓、生術。
舌白身痛，足跗浮腫，太谿穴水流如注，謂濕邪伏於足少陰，而用鹿茸、淡附子、草果、茯苓、菟絲以溫煦陽氣，均非淺識所能步武。
濕久脾陽消乏，腎真亦憊，中年未育子，用茯、菟、蒼朮、韭子、大茴、鹿茸、附子、蘆巴、故紙、赤石脂，仿安腎丸法，治病調元，化為合璧，益有觀止之嘆。
濕門得此諸案，方法洵云全備。



<h2>消渴</h2>
（雄按：消渴列於燥門，本諸河間《宣明論》）

俞東扶曰：風寒暑濕燥火，六淫之邪也。
江氏分類集案，不立燥之一門，緣諸病有兼燥者，已散見於各門，卻無專門之燥病，可另分一類也，故於濕之下，火之上，間以消渴，蓋消渴有燥無濕也。
其見解極是，允宜配列於此。


東垣治安撫張耘夫案。


俞按：古今治消渴諸方，不過以寒折熱，惟苦與甘略不同耳。
要皆徑直無甚深義，獨此方委蛇曲折，耐人尋味。


張肱治揭穎臣案。


俞按：此人似消渴，實非消渴。
張公之見識殊高，用藥最巧。


石山治一婦年逾三十消渴案。


景岳治周公年逾四旬消渴案。


俞按：此條與汪案略同，但無渴且不能飲，已具有虛無火之象。
景岳喜用溫藥，然所謂養陽者，並不參以桂、附，則知消而且渴，必非桂、附所宜矣。
余請下一轉語曰：消有虛實不得遽認為寒。



<h2>火</h2>
虞花溪治一婦年四十餘，夜間發熱案。


俞按：夜熱脈數，的系陰虛，因其脈伏且牢，浮取不應，故用升陽散火得效，仍以陰藥收功。
然陰藥用六味地黃及二地、二冬必不效，妙在芎、歸合知、柏，及從治之炒乾姜也。


雄按：此血分有熱，故以血藥收功，與陰虛生熱，可用陰柔者治法有別，誤用皆為戈戟。
俞氏之論，尚欠明析也。


周慎齋治一婦，五月間身涼，自言內熱，水瀉二月，一日數次，小水絕無，自言上熱極，下凍死，腰腿足俱冷，腹痛如冰，或一時發熱不欲近衣，或一時怕冷遍身盡然，面目紅腫，藥之不愈，六脈洪大，此伏火也。
火性炎上，故上熱下冷耳。
用四物湯加柴、葛、升麻、甘草、芩、梔、黃柏二帖，小水行瀉止，復發牙疼，三日不愈，用黃耆建中湯加附子，一服愈。


一人七月病上辰昏暈，下午不言昏睡，一日不醒，人叫不應，身涼不食，不寒不熱，皆曰陰證。

議用理中、四逆。
慎齋診其脈，沉小帶伏，曰：內有火邪也，故小便一二日不解，延至夜不醒。
其妻曰：前日房事，如何是火？周曰：夜有房事，內虛又勞熱甚。
（楊曰：恐有脫遺。
）夫乾熱從虛入，則陰氣將絕，以水救之則可。
取冷水一桶，飲至五碗，病者曰渴甚，飲至七碗，大汗如雨，病者曰餓，啜粥一碗，用補中益氣湯加炮薑、澤瀉溫中，瀉冷水而愈。


一婦六月卒死，遍體俱冷，無汗，六脈俱伏，三日不醒，但氣未絕耳。
眾用理中、四逆，亦不能納。
四日後，慎齋診之，仍無脈，念人一二日無脈立死，今三日不死，此脈伏也，熱極似寒耳。
用水濕青布放身上，一時身熱，遂灌冷水五六碗，反言渴，又一碗，大汗出。
後用補中益氣加黃柏十帖愈。


俞按：慎齋之治上熱下寒，腹痛如冰，粗工必引立齋治韓州同之例矣，乃與花溪升陽散火湯同軌合轍。
此等案必須合看則有益。
至於飲以冷水，覆以青布，亦是試火之真假。


雄按：此三條論證設治，洵屬可傳。
惟首條既伏火如是之甚，則瀉甫止而牙疼，顯為餘火上升，豈可用建中湯加附子哉？一服而愈，殊有可疑。
次條飲冷水而大汗如雨，則水已外泄，何必以炮薑、澤瀉瀉其冷水耶？畫蛇添足，此之謂矣。


楊曰：目光如炬，如此讀書，方不被古人所瞞。



<h2>泄瀉</h2>
龐從善治著作王公蘋泄利，診之曰：兩手三部中得脾脈，浮而弦，浮主風，弦主濕，（楊曰：濕不能弦。

）又弦為肝脈，病因風濕外傷，致肝木刑于脾土，而為洞泄，又名飧泄也。
《內經》云：春傷於風，邪氣留連，乃為洞泄。
又云：春傷於風，夏生飧泄。
其利下物主渾白而完出是也。
遂以五泄丸煎服之，數服而瘥。
王公曰：從善年未四十，亦醫之妙選。
曾撰《脈法鍖源論》一部，共二十篇，示愚觀之，誠得叔和未盡之趣者也。


俞按：龐公此條，已為張戴人導其先路矣。
然余所閱歷，凡直腸瀉者多死，不可概許以風藥能治也。
讀太倉公治趙章一案可知矣。


黃子厚治一富翁案。


俞按：《醫說會編》注云：百會屬督脈，居巔頂，為天之中，是主一身之氣者。

元氣下脫，脾胃無憑，所以泄瀉，是謂閣不得地。
經云下者上之，所以灸百會穴愈者，使天之氣復健行，而脾土得以憑之耳，《銅人經》謂百會灸脫肛，其義一也。
余謂仲景《傷寒論》已言之矣。
其曰：少陰病下痢，脈微澀，嘔而汗出，必數更衣，反少者，當溫其上灸之。
「上」字即指百會穴，何待子厚始悟出耶！及讀《資生經》云：舊傳有人年老而顏如童子者，蓋每歲以鼠糞灸臍中神闕穴一壯故也。
余嘗久患溏利，一夕灸三七壯，則次日不如廁厠，連數夕灸，則數日不如廁厠，足見經言主泄利不止之驗，是又與灸百會穴同一捷法。


雄按：陷者舉之，不過治泄瀉之一法耳。

有某婦者，年三十餘，嫠居數載，體素羸弱，月事按年一行，仲夏偶患瀉，醫知其虛也，即進六君子加味，反腹痛而下白垢，以為寒甚也，因灸之，痛利加劇，改用升陽法，遂嘔吐痰嗽，不寐不飢，且利時覺腰內有冷風颯颯，於是理中、腎氣、四神、烏梅等丸，及餘糧、石脂，遍試不效。
至季秋，乃父金某浼許某延余診。
脈甚弦澀，暮熱晡寒，舌色鮮紅，苔白口苦，小溲短少，吐水極酸。
此由情志不舒，木乘土位，治不中窾，煽動內風。
予橘、半、苓、茹、芩、連、柏、苡、木瓜、芍藥為方，服後二便如火，嘔嗽腹痛，腰風皆止。
三劑後復診：弦澀漸退，苔化知飢，大便猶溏，日僅一二行。
病者以為遇仙，乃以養胃和肝善其後。
又治高又蘇令姊，年十六歲，經甫行一次，遂患瀉而月事不至，形日瘦，愈疑成損，妄通其血，而痛瀉益劇，飲食不思，改用滋填亦無效。
余診脈微弱略弦，曰此歇經也，泄瀉乃脾弱耳。
予參、耆、甘、芍、桂枝、山藥而愈。



<h2>不食</h2>
俞東扶曰：因他病而不食者，不在此例。
夫人身以胃氣為本，經年累月，粥飯全廢，似無不死者。
然余曾見兩家閨女，皆十餘歲，皆無病，漸漸厭惡粥飯，每日略啖菱、慄、棗、橘、芝麻、落花生、薄脆豆腐乾之類，或飲酒一二杯，或腐漿數口而止，其父母甚憂之。
余視其形色不變，起居如常，六脈均平，乃許以無事，亦不處方，後皆出嫁。
蓋穀肉果菜均以養生，去谷而猶存三項，與絕食者原不同也。


雄按：《星甫野語》云：吾師陸寅齋先生之配張孺人，病後忽辟穀，師精和扁術起家，而孺人之病不之識，閱十數年，孺人年六十餘，以壽終，此尤奇也。



<h2>瘧</h2>
王宇泰治其外祖母，年八十餘，夏患瘧，諸舅以年高不堪再發，議欲截之。
王曰：一劑而已，亦甚易，何必截乎！乃用柴胡、升麻、羌活、防風、葛根之甘辛氣清以升陽氣，使離於陰而寒自已，以知母、石膏、黃芩之苦甘寒引陰氣下降，使離於陽而熱自已；以豬苓之淡滲分利陰陽，使不得交併；以穿山甲引之；以甘草和之。
果一劑而止。


俞按：《靈蘭要覽》載此方，治瘧屢效，又附隨證加減法，最為精當，是金壇得意之作也。
李士材治程武修案，藍本於此，惟以白蔻仁換穿山甲，亦其善用藥處。


雄按：此案但言夏月患瘧，而不詳脈證，所用升散之藥五種，苦寒之藥三種，雖為金壇得意之作，余頗不以為然。
後人不審題旨，輒鈔墨卷，貽誤良多。
鄒潤安云：據金壇云：是使陰陽相離，非使邪與陰陽相離也。
使邪與陰陽相離猶可言，人身陰陽，可使之相離乎？斯為先得我心。
余治門人張笏山之弟，瘧來痞悶欲死，以枳桔湯加柴、芩、橘、半，一飲而愈，是調其升降而使邪與陰陽相離也。


僧慎柔治淮安客，年三旬外，季夏患癉瘧，但熱不寒，連日發於午後，熱躁譫語，至次日天明才退。

數日後忽腹痛，晝夜無間，勺水不進，呼號欲絕，遇瘧發時即厥去，醫治不效，求慎柔診之。
脈弦細而軟，乃謂弦細為虛為暑，而軟為濕。
蓋暑邪成瘧，濕熱乘虛內陷而腹痛。
用酒炒白芍一兩，炙甘草一錢五分，水煎調下天水散五錢。
一劑痛如失，次日瘧亦不發。


俞按：腹痛如是，遇瘧即厥，恐戊巳、天水未必勝任也。


雄按：濕熱乘虛內陷而腹痛，亦非戊巳所宜投。
脈象弦細而軟，固屬暑濕，其腹痛，恐兼肝木凌脾，故此藥一劑即瘳也。


高果哉治張習可，五月間受微雨及風冷，遂患三瘧，瘧發於暮，熱甚於夜，至九月中，診得六脈虛數。
此陰虛而暑入陰分，最難治。
當先升舉其陽，用生地、川芎、歸、芍、炙草、知母、乾薑、乾葛、升、柴、薑、棗煎服。
四劑後加首烏、人參。
又定丸方：首烏四兩，生地三兩，參、朮、當歸、龜板、豬苓、知母、黃芩、山楂各二兩，柴胡一兩六錢，牛膝一兩五錢，乾薑、穿山甲各一兩，甘草五錢，活鱉一個，入砂仁末二兩，煮取鱉肉，同藥搗勻烘乾，其骨亦炙為末加入，荷葉湯法丸，服完全愈。


雄按：此暑濕兼風冷之邪而入於營分也，故用此法治之而愈。
其人雖屬陰虧，並非暑邪入陰，設是暑熱入於陰分，則升散燥烈之品皆為戈戟。
高君治法雖神，立案尚覺顢頇，學者須加咀嚼也。


又治高文甫三瘧，有三月餘，用首烏、生地、當歸、白朮、知母、青皮、枳殼、升、柴、煅制穿山甲、薑、棗煎服。

過瘧期三轉。
第二次用生地一兩、老薑一兩。
第三次用當歸一兩，姜皮一兩。
第四次用白朮一兩，姜皮一兩。
每帖加桃葉七瓣，三轉後檢不破荷葉烘燥為末，三白酒調服五錢。
又三轉，瘧漸止，但骨節腰膝疼痠，無力行走，腹上常熱，（老薑一兩之故耳。
）乃用四物湯加首烏、枸杞、萸肉、杜仲、牛膝、白朮、甘草、虎骨、麥冬、五味、貝母、橘紅為末，活鱉一個煮取肉，搗藥烘乾，鱉甲骨俱炙燥為末加入，以酒蒸常山四兩，煎濃汁煮棗為丸，薑湯送下三四錢。


俞按：果哉乃王金壇之高弟，《準繩》序中所謂嘉善高生隱從余遊，因採取古今方論命高生次第錄之者是也。
著有《醫林廣見》及《雜證》二書，又有醫案數卷，均未刊印，略選數條，以存吾邑之文獻云耳。


雄按：此條脈證俱不載明，不知瘧屬何因，難以垂訓。
觀其用藥，似系瘧久邪入厥陰經者。
然老薑用至每劑一兩，殊為可議。
至用桃葉，則未免惑於世俗之論，尤可陋矣。


楊曰：瘧久則正虛邪亦衰，用滋陰而愈者有之。
若參入升、柴、薑、棗，未免錯雜不倫，宜孟英議之也。


沈堯封治一張姓少年，春間患寒熱如瘧，始服發散，繼服養陰，已愈矣。

越數日瘧又作，且兼白濁不止，服小柴胡加首烏、生地、丹皮、萆薢等不應。
又數日，寒熱漸重，不能起坐，口渴煩躁，舌赤唇焦，服白虎湯而熱益甚，發暈昏沉幾死，熱氣衝開二三尺，兩目赤腫，目眵膠閉，舌紅且干，唇焦面赤，兩足如烙，惟大便泄瀉。
沈診之，脈虛而軟。
遂用人參二錢，熟附子三錢，茯苓五錢，白芍一錢五分。
一劑而熱少定，連服旬余，惟以牡蠣、牛膝、枸杞、生地出入加減，粥進熱退，病去六七。
忽然腹痛大作，連瀉二三十次，煩渴又作，懊憹迷悶不安，舉家駭泣。
沈曰：無恐，此久積之寒飲，因脾得參、附之力以運動之，飲乃大下也。
（雄按：所加之牛膝、枸杞、生地未盡善美，宜以薏苡、澤瀉、橘、半之類佐之為妥。
）復用附子五錢，乾薑二錢，芩、芍、炙草，數劑而安。
又用參、術平補全愈。


俞東扶曰：古云瘧疾日作者輕，間日者重，此不可拘。

若日作而寒熱之時短，勢又不甚，則誠輕，苟勢甚而時又長，反不如間日者尚有休息之一日也，何可云輕？惟瘧發漸早為易痊，漸晏為末止，乃一定之局。
間有不一定者，如發漸早而熱退不早，則其寒熱加長矣，愈長則病愈進，不得引《內經》「其氣上行九日出於缺盆之中」為據也。
（雄按：經文難泥，病機甚活，有瘧至將愈之時，其發陡重，大寒大戰，大熱大渴，遂大汗而解，其瘧遂已者；有一日兩發或數發，而其瘧遂愈者。
）如發漸晏而熱退不晏，則其寒熱漸短矣，愈短則病愈衰，不得引昔賢自陽之陰者難愈為據也。
（雄按：發漸晏、退漸早，則邪氣漸衰，此瘧愈之常也。
）隔二日曰三陰瘧，較諸瘧為最重。

有二三年未愈者，（雄按：皆初治之誤，或口腹不慎所致也。
）亦有二三月即愈者。
（雄按：初治得法，何致延及二三月而始愈？俞氏之意謂二三月即愈，似是喜出望外之詞，蓋亦未知治瘧之法也。
只看其寒熱之輕重短長，以辨病之淺深；然三陰瘧無驟死之理，反不比日作與間日者有驟死之人也。
雄按：瘧有經病，有府病，有藏病，治不如法，輕者重而重者死矣。
間二日而作者，藏病少而府病尤少，經病絡病為多，故驟死者罕耳。

）此皆就餘生平所驗而言之。
大抵瘧疾因風寒者，多初起無汗，必該發散，羌、蘇、防、葛之類；若有汗，則用桂枝、白芍；兼見熱象，則桂枝柴胡各半湯；深秋初冬，寒重無汗，口不渴，脈不數者，麻黃湯小劑用之，兼見熱象，則加石膏，即越婢法。
（雄按：此正瘧之治法。
虛人可用建中湯加減。
能食者，飽啖羊肉酒飯，亦能汗解而愈。
今人以此法概治諸瘧，遂致輕者延綿，重者變證蜂起，殊可嘆矣。

）表證而挾里證，有痰食者加樸、半、麥芽之類，向有無痰不成瘧、無食不成瘧二說，皆不可廢。
瘧疾因於暑者，必熱多寒少，有汗口渴，桂枝白虎湯、竹葉石膏湯酌用。
暑兼濕，則蒼朮白虎湯、桂苓甘露飲酌用。
以上皆瘧疾之表證藥，而瘧發每多嘔逆痞悶，又須以草果、知母、藿香、枳、樸、白蔻、薑汁、乾薑、竹茹、蘆根等，審其寒熱加入，亦統屬瘧疾之實證藥也。
（雄按：外感為瘧，原不外乎風寒暑濕，里證亦不外乎「痰食」二者。
）但瘧疾本是感證，不過輕於傷寒耳。

故傷寒有五，瘧亦有五。
今世正傷寒少，溫熱暑濕之病多，瘧亦爾也。
故善於治溫熱暑濕者，始知治瘧之全體也。
若素虛人，或病後、瘡後、產後，不可一例論。
（雄按：雖如此說，然亦未嘗無實證。
）古云：無汗要有汗，散邪為主；（雄按：取汗之法，不止發散一端。

）有汗要無汗，扶正為先。
（雄按：汗多者，不獨虛也，未可專以扶正為法。
）汗之一端，尚且嚴為分別，豈有虛證虛脈而可虛其虛乎？補中益氣湯、人參養營湯、參茸歸桂飲、理中、八味、真武等方，擇其脈證相合者用之，蓋溫補溫通、補脾補腎，方義微別耳。
惟是大虛必挾寒，（雄按：陽分大虛必挾寒，陰分大虛必挾熱，況溫熱之邪，尤易傷陰那。
）昔賢治久瘧，用補者少加附子，其效如神，故虛瘧之用桂、附，與三陰瘧之用丁香，俱有奇功可據也。
（雄按：不可執死法以治活病，誤用而致奇禍者不少也。

）然或虛瘧不見寒證，卻有熱象，脈弦數或洪數者，勢難投以溫藥，（雄按：邪分寒熱，虛別陰陽，何必虛者皆屬於寒？）既見熱象，而脈至弦洪且數矣，尚不知熱邪傷陰，而為此無可奈何之言，曰勢難投溫，殊可笑也，則甘寒生津，如蔗漿、秋露水、梨、藕汁；壯水制火，如二地、二冬、阿膠以及生脈散、何人飲，又堪供我驅策矣。
復有虛實參半之熱證，則小柴胡原方、人參白虎湯、半夏瀉心湯、黃連湯可以奏功；若虛實參半而寒者較易治，毋庸再贅。
（雄按：昔賢論瘧，多主風寒，今世之瘧，多屬時邪，故覺寒易治，而以熱為難治矣。
）但「寒熱」二字，全在憑之以脈，縱使熱多，甚至但熱無寒，而脈細軟者，當以虛治，不得輕用白虎湯。
（雄按：脈細軟者，固不得輕用白虎，然壯火食氣，竟有熱極而脈反沉澀細軟者，蓋暑傷氣，脈多微弱，豈可遽認為虛乎？）寒多甚至但寒無熱，而脈洪實者，當以熱治，不得便用薑、桂，此妙訣也。
夜瘧皆云邪入血分，當用血藥以提其邪，說固可通，景岳歸柴飲、鼓峰香紅飲，二方俱佳。

然初在夜，嗣後不早不晏，始終發於夜者是也。
設趲前漸近日昃，縮後已至日出，皆不得謂之夜瘧矣。
禁法與截法不同，禁是外為鎮厭，其法甚多，效者亦多，即祝由之意也。
然輕者效，重者不效，比之打仗，掠其殘兵耳。
設用藥中綮，何藉此乎？截是服藥以截止，常山最有效驗。
截止後須謹慎調攝，否則復發增重，用砒者亦然。

然砒必大吐，恐至傷人。
（雄按：邪勢方張，妄行劫截，雖能調攝，病必反加，不但砒恐傷人也。
）輕者原不須截，欲截則露姜飲最佳，虛加人參尤妙。
繆仲淳謂瘧由於暑，暑得露而解也。
（雄按：秋後白露降，始可取也。
）若秋前露自地升，露藥無謂。

余考古法，露忌著火，葉氏用秋露煎藥非也。
（雄按：截者，劫去其病之謂也。
）欲行劫截，亦須審其病屬何因，露姜飲能截之瘧，必有露姜飲能截之證據，並非露姜飲能截一切之瘧也。
今云截瘧則露姜飲最佳，是囫圇吞棗矣。
舉世醫家多犯此病，如徐宗可《金匱注》云：小兒未納穀食者，以冰糖煎濃湯飲之極效。
蓋未納穀食之兒，中虛可知，一味冰糖，即建中之意，又不苦口，勝於強灌苦湯而傷其脾胃也。

世人不察，遂以冰糖為止瘧之藥。
聞其瘧久，竟不察其中之虛實，邪之盛衰，概用冰糖為引，邪衰中虛者，未始不效，設痰濕暑熱之邪，失於清解而延久不愈者，服之能不更為邪氣豎幟乎？露姜飲誤用，其禍尤烈，葉氏《景岳發揮》詳言其弊矣。
故醫者用方，必先辨明證因也。
外有膽汁二姜丸，蒜燒醨、草果蒸參、常山炒參諸方，以及景岳云小柴胡湯加常山二錢，截瘧如神，皆在乎人之善用耳。
（雄按：善用無他秘訣，在乎辨證明白耳。
）瘧母必用鱉甲煎丸，丸中除去人參為大謬，或以參湯送之，湯力已過，丸力才行，譬如悍卒無良將統馭，步伐豈能整齊？（雄按：此論深得用藥之理。

）又此丸偏於寒削，若陽虛者宜用仲淳之瘧母丸為妙。
三瘧雖屬三陰，亦只要辨明寒熱虛實，而應以溫涼補瀉。
（雄按：此論極是，諸病皆宜如是。
）若用陽經輕淺之方治之無益，必以仲景治三陰之法為根蒂，似屬高談，實門外漢也。
總之，醫者多讀書，多閱歷，病者能調攝，能謹慎，斯四難並，二美合矣。



<h2>痢</h2>
葉先生名儀，嘗與丹溪俱從白雲許先生學，其記病云：歲癸酉秋八月，余病滯下，痛作絕不飲食，既而困憊不能起床，乃以衽席及薦闕其中而聽其自下焉。

時朱彥修氏客城中，以友生之好，日過視余，飲余藥，但日服而病日增，朋遊譁然議之，彥修弗顧也。
浹旬病益甚，痰窒咽如絮，呻吟亙晝夜。
私自虞，與二子訣，二子哭，道路相傳，謂余死矣。
彥修聞之曰：籲！此必傳者之妄也，翼日天甫明，來視餘脈，煮小承氣湯飲余，藥下咽，覺所苦者自上下，凡一再行，意冷然。
越日遂進粥，漸愈。
朋遊因問彥修治法，答曰：前診氣口脈虛，形雖實而面黃稍白，此由平素與人接言多，多言者中氣虛。
又其人務竟已事，恆失之飢而傷之飽，傷於飽其流為積，積之久為此證。
夫滯下之病，謂宜去其舊而新自圖，而我顧投以參、朮、陳皮、芍藥等補劑十餘帖，安得不日以劇，然非浹旬之補，豈能當此兩帖承氣哉！故先補完胃氣之傷，而後去其積，則一旦霍然矣。
眾乃斂衽而服。


俞按：此與許學士治傷寒太陽病，因尺脈不應，用黃耆建中同法。
（見江選。
）彼先補而後散，此先補而後攻。
但二公把握得定，故嫌疑不避。
設麻黃、承氣之用於後者不能愈病，則人之歸咎難辭，而醫之用藥無路矣。


雄按：此治飢飽勞傷之虛痢，故可先補而後攻，況其所謂補者，參、術之中，仍佐陳皮、芍藥以調氣破滯，並非後人之重濁蠻補藥也。
設暑熱滯下，雖屬虛人，必急去其邪，以存陰液，（楊曰：此層尤宜知。
）不可輒援此案為例也。
而世人未悟其理，不辨何因，率引「養正積自除」之語，以售其溫補之術，病家誤信，貽害無窮，可哀也已。


繆仲淳治一少年貴介，暑月出外，飲食失宜，兼以暑熱，遂患滯下。

途次無藥，痢偶自止，歸家腹痛不已，遍嘗諸醫之藥，藥入口，痛愈甚，亦不思食。
繆視之曰：此濕熱耳。
其父曰：醫亦以濕熱治之而轉劇。
繆問投何藥，曰：蒼朮、黃連、厚朴、陳皮等。
繆曰：誤也。
（楊曰：此可與上條對參。
）術性溫而燥，善閉氣，郎君陰虛人也，尤非所宜。
（雄按：此昔人未發之旨，今世之體質如是者多，醫者不可不知也。
）乃以滑石一兩為細末，以牡丹皮汁煮之，別以芍藥五錢，炙甘草二錢，炒黑乾薑五分，煎調滑石末服之，須臾小便如注，痛立止。


高果哉治丁清惠公予告在籍，患痢裡急後重，白積兼鮮血，晝夜十餘次，飲食減少，兩尺脈似有似無，兩寸關弦數，小便短少，眾醫皆以望八高齡，當憑尺脈以投溫補。
高獨謂稟賦素厚，宜從寸關而用清理，遂進黃芩、白芍、厚朴、檳榔、甘草、陳皮、阿膠、滑石、槐花、木香四五劑全愈。


俞按：此必兼有實證可據，及神氣不衰以斷之也。


張路玉治春榜陳穎雍，暑月自都門歸，抵家即患痢疾。

半月以來，攻克不效，遂噤口，粒米不入。
且因在京久食煤火，肩背發毒，不赤不疼，陷伏不起，發呃神昏，勢日瀕危，內外醫科互相推諉，乃延石頑診之。
六脈弦細欲絕，面有戴陽之色，所下瘀晦如爛魚腸腦，證雖危殆，幸脈無旺氣，氣無喘促，體無躁擾，可進溫補，但得溫補而癰腫焮發，便可無虞。
遂疏保元湯，每服人參三錢，生耆二錢，甘草、肉桂各一錢，伏龍肝湯代水煎服。
一服粥飲稍進，二服後重稍輕，三服癰毒賁起，另延瘍科敷治其外，確守前方，又十餘服而安。
前後未嘗更易一味也。


雄按：癰毒滯下可用溫補者，必見此等脈證，才為合法，然不多覯也，而醫者亦不可不知有此法。
設不辨其脈證，但崇景岳，動輒溫補，殺人以刃與藥，有以異乎？

孫見心治張玉堂，秋間下痢膿血，晝夜百餘次，裡急後重，前醫見脈歇止，謂因積滯所致，用檳、樸、青皮、枳殼、木香等。

孫診之，脈弦洪而數，或一二至，或三四至，或五六至輒一止，曰：毒及少陰矣，當急顧其陽明。
（楊曰：用藥與此語不相照顧。
）用生熟地各一兩，（楊曰：嫌膩滯。
）歸、芍、丹皮、黃連各三錢，（楊曰：得效在此。
）甘草五分。
群疑陰藥太重，恐飽悶增劇，然服二帖，次數尚頻，急重已除，脈之洪數亦減，至數相續，仍用前方，病去大半。

又次日去生地、黃連，加參、朮、茯苓、山藥，（楊曰：加減俱不如法。
）飲食大進，午後弦脈亦減，而至數復有止狀，或駭曰：病退而脈復變，防其加重。
孫曰：無妨也。
歇止者，即古代結促之俗名耳。
若沖氣中絕，臟脈自見者危，今此證歇至，本以毒盛壅遏隧道，陰精不承，故一二至，或三四至，或五六至而止也。
經曰：數動一代者，病在陽之脈也，泄及便膿血。
今余去陰藥過甚，進陽藥太驟，（楊曰：自供缺失。
）中髒得補，則木土和而胃氣安，故飲食進而毒尚未盡者，亦隨壯氣而旺，故復有止狀也。
於方中仍加生地、黃連即平矣。
果驗。


俞按：洪數而歇止，是為邪壅，若細澀無神而歇止，則為沖氣中絕矣，斷不可治。


嘉善一嫗常便血，時發時止，至五旬外，夏月便鮮血，裡急後重，時或不禁，脈軟不數，用五苓、建中轉甚。

因向宜涼血藥，仍用四物加槐、榆、楂、曲亦無效。
葉天士以用生蒼朮、生厚朴、炒橘皮、炙甘草、雞膍胵、砂仁殼、丁香柄丸服全愈。
又有一童子患久痢，葉亦用此方而愈。
人不解其故。
俞惺齋云：此方名醉鄉玉屑，治小兒食瓜果致痢久不愈者，見徐春甫《醫統》。



<h2>瘧痢</h2>
孫文垣治董潯老家馬廚案。


俞按：古方中寒熱並用者誠多，如仲景五瀉心湯、黃連湯、烏梅丸、麻黃升麻湯，為後賢連理湯、左金丸諸方之祖。

夷考其義，瀉心湯用苓、連之苦以瀉痞熱，薑、夏之辛以散結氣，即寒因熱用也；黃連湯則以桂枝代柴胡，黃連代黃芩，乾薑代生薑，喻氏所謂換小柴胡之和表裡者為通上下法也；烏梅丸則以厥陰一經本陰標熱，故用薑、附之辛熱，佐連、柏之苦寒，柯氏引經文所謂伏其所主而先其所因也；麻黃升麻湯以知母、石膏合麻、桂、乾薑，猶是越婢湯成例，其參入歸、芍、苓、朮、天冬、葳蕤，則因邪陷厥陰，寒鬱熱伏，又為下藥重亡津液，故以辛溫升散其邪，必兼涼潤以製藥之燥。
仲景諸方精義入神，豈如混沌湯清暑回陽一網兜乎？乃引附子瀉心湯為證，不知大黃、芩、連以麻沸湯浸，而附子別煮取汁，是重劑固陽為君，略寓泄熱之意為佐，法律固森然也。
節庵之制回陽返本湯，以蠟茶、黃連、地漿作人參四逆之響導，方為妥帖。
再考仲景證象陽旦條，厥逆咽中干，兩胚拘急而讝語，亦是寒熱並現，乃先與桂枝加附子湯，增桂令汗出。
（楊曰：從來俱如此解，然桂枝實不能發汗。
）雖陽明內結，讝語煩亂，更飲甘草乾薑湯，俟陽回足熱，乃與芍藥甘草湯以伸其腳，然後用承氣以止其讝語，先後緩急之間，不為病所惑，而次第合節，亦稱仙手。
若使孫公當此，應將四方合而煎飲之，不反笑仲景之跋涉耶？（楊曰：《傷寒論》中此條最不可解，生平未見此證，古人案中亦未見用此法者。
）果兼有陽明內結之證，而先用薑、桂、附子，恐不待先生之用承氣，而其人腳已伸矣。


又按：孫公原案云，實者邪氣實也，故以白虎湯、益元散應之；虛者正氣虛也，故以理中湯應之。
今考此方分兩，純是少陰經陰盛格陽治法，若果有暑邪，豈五錢之石膏、滑石能與大劑參、朮、薑、附並取其效哉？案載脈洪大，不言有力無力，亦不載口渴與否，舌苔及小便若何，何以放膽用溫補？若痢兼紅白，腹痛惡心，面紅汗多，寒熱大作諸證，確係暑邪為病，溫補殊屬反背。
若果能取效，則的系虛寒。
其些微之知母、石膏，正如白通加人溺、豬膽汁湯耳，不得牽扯「暑邪」二字以混之也。
然病經二十餘日，虛寒證早已亡陽矣，能待孫公用藥耶！

又按：虞花溪治婦人疫病，以三方合為一方，曰三合湯，不過於血藥中加寒下藥，卻是一路，與混沌湯風馬牛不相及也。
混沌湯之名，出於《白雲集》，乃滑氏治陳伯英肺氣焦滿而告之曰：病由多欲善飲，且殫營慮，中積痰涎，外受風邪，發即喘渴，痰咳不能自安，為制清肺泄滿降火潤燥苦辛之劑，服之既安。
眾詰出何方書？名何湯散？滑應之曰：是謂混沌湯。
然觀其制方之義，實非混沌，不似孫公之真混沌也。


雄按：孫公之治，乃臨證之變通；俞氏之說，乃論治之規矩。

至謂少陰格陽，則不應寒熱大作，汗淋淋下矣。
暑邪忌用溫補，卻是正論。
但既有瓜果寒涼之過度，則參、朮、肉桂與石膏、滑石輩並用，仍是桂苓甘露飲之例。
即乾薑、附子，未始不可為寒冷傷中者補偏救弊。
惟不可以御女一端，牽合陰證，致啟東扶格陽之疑，豈皆未讀喻氏書耶？若混沌湯之名，不過信口答俗人之問耳！雜合之病，不妨以雜合之藥治之。
必欲執古書以合今病，未免膠柱刻舟，是病不依規矩以為患，醫第循規矩以為治矣，奚可哉！

楊曰：俞氏之論，鑿鑿有據，讀孟英此論，又爽然若失矣。
可見學問無窮，在人之善悟耳。


又治金達泉瘧兼痢，日夜四十餘度，小腹痛甚，每登廁厠汗出如雨，下迫後重，小水澀痛，頭疼口渴，下午發熱，天明始退。

左脈浮弦而數，右軟弱，中部稍滑，此內傷飲食，外感風邪所致。
先與柴苓湯一劑，小便即清不痛，瘧發時寒多熱少。
晚與人參敗毒散，去羌、獨，加葛根、防風、桂枝、白芍，次日頭痛痢疾俱減，夜才起三次。
改與補中益氣湯，加酒芩、桂枝、白芍，（楊曰：先治外感，後治內傷，亦一定之序。
）其夜瘧止，但微熱。
再改胃風湯、人參、白朮、桂皮各二錢，白芍四錢，酒炒芩、連各一錢，當歸、茯苓、川芎佐之，炮薑、地榆為使，服後寒熱殄跡，夜起一次是糞，前方去桂枝，再三劑而巾櫛出戶矣。


俞按：此案用方妥當出色，可以效法。

若王金壇治劉蓉川深秋患瘧而洞泄不止，（雄按：洞泄與痢迥殊。
）欲去其一為快，乃用《局方》雙解飲子，一服而二病俱愈，更覺神妙。
是得法於《澹寮》，所謂用藥多一冷一熱，半熟半生，分利陰陽之義也。
然竊思瘧痢並作，初起者專用發散，如羌、防、柴、葛等，（雄按：風寒為病，固當如是，溫熱暑濕，不可概用，余治曹泳之一案宜參。
）佐以赤苓、神麯，見血痢參入歸身、川芎，右關脈大可加厚朴，使在腑之邪提並於經而外解，最為捷法。
倘或不應，審其挾寒挾熱，而用表裡分消之法，熱者去羌、防，加芩、連、香薷、滑石、寒者去柴、葛，加桂枝、乾薑。

若熱甚者多實證，風藥不宜矣，大柴胡湯加黃連、滑石。
寒甚者多虛證，風藥當戒矣，真武湯加桂枝、人參，此仍表裡雙解之法。
至如人參敗毒散、補中益氣湯，虛證之表藥也；理中湯、八味丸，虛證之裡藥也。
表證之虛而挾熱者，小柴胡湯；里證之虛而挾熱者，連理湯。
表證之虛而挾寒者，麻黃附子細辛湯；里證之實而挾寒者，溫脾湯。
以此諸法，將脈證配合審用，無不手到成功，（雄按：皆治風寒為病之法也。
）如此條右脈軟弱為虛，瘧發寒多熱少亦為虛，（雄按：寒多熱少，亦有不屬虛者，總宜以脈證參看。
）故第二劑即用人參，但汗出如雨，而於敗毒散去羌、獨加桂、芍是矣，又加葛根、防風，尚覺太過。



<h2><span class="orange">卷二</span></h2>

<h2>痙</h2>
周慎齋治一人，身熱至六七日，醫用地黃湯，遂致身體強硬，六脈沉伏，目定口呆，氣喘不能吸入。

周曰：能呼不能吸，病由中焦實，脾不能運耳。
用遠志、茯神各一錢，附子四分，橘紅六錢，磁石、蘇梗各一錢五分，沉香二分。
一帖身和，六帖而安。
蓋脾者為胃行其津液者也。
脾不運，則胃陽不行於肌肉，肌肉無陽，所以強耳。
醒其脾，則胃陽通而身和矣。


俞按：議論甚佳，然不能解其制方之義。


雄按：此所云中焦實者，殆痰濕盛於中也，地黃湯純陰凝滯之劑，服後自然閉塞。
方以六錢橘紅為君，佐以沉香、蘇梗，皆是宣降開通之品，而磁石鎮逆，遠志舒郁，附子溫運，茯神通心，制方之義如此，別無奧妙。
其實橘紅不必如是之重，儘可以枳實為君也。
他如附子可易薤白，遠志可易菖蒲，即沉香、磁石、茯神，亦可以旋覆、半夏、赭石、茯苓等易之也。
慎齋好奇，專走僻徑，故用藥如此，而令人莫測其意耳。


楊曰：絕世聰明，具此卓識，方許讀古人書。


俞惺齋治文選金萃之，勞倦傷寒而發斑，斑出犯風遽隱，遂發痙，手足搐掉，不時跳躍，渾身震動，時欲昏暈。
用牛蒡、殭蠶、土貝母、荊、防、鉤藤不應，其脈細而弦勁帶數，改用虎膝、歸、芍、生地、鉤藤、秦艽、荊芥、桑枝，痙跳減半。
因思病屬厥陰，當寒熱兼施，乃以桂枝、羚羊角為君，仍佐血藥，加竹湯、薑汁，一服而愈，蓋宗丹溪治少年痘後發痙之法也。



<h2>疝</h2>
吳心所治黃新陽案。


俞按：葉氏云，子和法中原有虎潛諸論，後醫棄諸不用。
今觀此案，後醫亦有用之者矣。
惟是葉案疝疾門集案甚少，而方法甚多，取材既富，運用又巧，更不可及。
余鄉萬楓亭，乃蓮幕老名宿，年近七旬，忽患㿗疝，自檢古方中三層茴香丸，恪遵其法，服一月而病全愈。
以是知古方每有不可思議之妙，豈獨虎潛丸哉！

常州尹文輝嗜火酒能五斤，五月間入閩中，溪水驟漲，涉水至七里，覺腹痛甚，半月後右丸腫大，漸如斗形。
閩中醫與肝經之劑及溫熱之品，半載無功，歸而就商於李士材。
李曰：嗜火酒則濕熱滿中，涉大水則濕寒外束。
以胃苓湯加梔子、黃柏、枳殼、茴香。
十劑而略減，即以為丸，服至十五斤，全安而不發。


俞按：此案若用三層茴香丸必不妥。
觀李公之論病，益信醫貴變通也。


駱元賓患疝十年，形容枯槁，士材視之：左脅有形，其大如臂，以熱手握之，瀝瀝有聲，甚至上攻於心，悶絕者久之，熱醋熏炙方蘇，曰：此經所謂厥疝也。
用治疝當歸四逆湯，半月積形漸小，更以八味丸間服半載不輟，積塊消盡而不復發矣。


盧不遠治陳孟杼之父，六月自山東邸中受寒起，尚淹淹未甚也，至次年二月，忽小腹與腰急痛，即令人緊挽外腎，稍松便欲死。

盧曰：此小腸腑病也。
經云：小腸病者，腰脊控睪而痛。
乃以羌活入太陽小腸，佐黃柏、茯苓、肉桂等，並刮委中穴，痛立止，但足軟。
盧曰：病因六月傷寒，太陽有所未盡，故入府而痛作。
原以寒邪鬱火，仍需夏時則火力全而血脈通，邪始去也，果至五月天熱，身發紫斑，有汗至足而始健。


俞按：此條引經證病，毫不牽強，其用藥及刮法俱佳。
至因足軟而溯病情之源流，真大有會心處。



<h2>氣衝</h2>
汪石山治蕭司訓案。


俞按：此條仍合丹溪二說同用之，非專主氣虛也。

惟汪公於軟緩脈多以參、耆加麥冬、黃柏，不加附子，想系一生得手處。
至如陳皮加作七分，氣即上衝，此尤氣虛之顯然者，前方可操券取效也。
竊憶生平治氣衝證，用熟地、歸、杞、牛膝、石英、胡桃、坎炁、青鉛等藥而愈者，不計其數，又有用腎氣丸、補陰丸、三才丸而愈者，總不出丹溪之訓。
惟一陸姓書生，形瘦飲食如常，別無所苦，而氣自臍下上衝，始僅抵胸，後漸至喉，又漸達巔頂，又漸從腦後由督脈及夾脊兩旁而下，又漸至腰踝足心，仍入少腹，再復上沖。
其沖甚慢，約一年而上下周到，穀食遞減，肌肉愈削，凡兩年半而其人方死。
凡溫涼補瀉之藥，靡不備嘗，針灸祝由無不遍試。
余固不能愈之，就診於天士、一瓢兩先生，亦無寸效。
恨其不遇張戴人、喻西昌諸公，聽其議論，以開茅塞也。


馬元儀治袁玉行，小腹厥氣上衝即吐，得飲則吐愈甚，諸藥不效。
馬診之，兩脈虛澀，右尺獨見弦急，此下焦濁氣上騰，則胸中陽氣不布，故飲入於胃，上壅而不下達，宜通其地道，用調胃承氣湯，下宿穢甚多，繼漸培中氣而愈。


俞按：凡病皆有虛實，勿謂氣衝證皆屬陰虛氣虛也。
如此條可謂別開一例，然必是暴病，或便秘，乃從右尺脈印其機耳。
昔年曾與杜良一先生治下焦腎虛上焦氣衝者，杜用六味地黃湯合五磨飲子去木香，以汁和服而效，亦是新翻花樣也。


雄按：吳馥齋令正體腴皙，凡患恙，必延余診，雖時感重證，投藥三劑，無不愈者。

惟二十八歲娩後，汛事遂絕，而別無所苦。
余曰：此賦質使然，非病也。
不必服藥。
迄今十載，形體如常。
仲秋患痰嗽，氣自少腹上衝至胸，即迷悶如寐，面目發黃，身熱足冷，膚痛拒按。
云：氣衝起於上年，曾發數次，但不如是之劇耳。
今則稍食葷腥，氣即上衝。
餘脈之，軟滑微弦，遂予雪羹、杏、樸、連、夏、竹茹、旋覆以開痰降逆，送下當歸龍薈丸，直泄肝陽。
一劑胸舒，再劑黃退，三劑便泄如火，諸恙霍然。



<h2>暈厥</h2>
俞東扶曰：眩暈有實有虛，如壯盛人實痰實火，脈滑大有力者，二陳、芩、梔，不噁心者，用酒製大黃二三錢，或加入，或為末，茶調下；如肥白人痰多氣虛，脈軟大或細軟者，六君加耆、附。

又《內經》謂：諸風掉眩，皆屬肝木。
故因於外風者，二陳加荊、防、鉤藤、天麻；因於內風者，即類中之漸，宜虎膝、牡蠣、枸杞、首烏、桑葉、菊花、生地、人參。
戴復庵曰：頭腦挾風，眩暈之甚，抬頭即屋轉，眼常黑花，如見有物飛動，或見物為兩，宜大追風散，或秘旨正元散加鹿茸，不效，一味鹿茸，每服五錢，酒煎去渣，入麝少許。
蓋鹿之陽氣鍾於頭，故以類相從也。
此即就風之一端，而有虛實之分也。
若在夏月，有冒暑而眩暈者，又不得概從風治。

夫肝為風木之臟，故《內經》以眩暈專責之肝。
若腎水虧少，肝枯木動，復挾相火，上踞高巔，而眩暈者，近時最多。
董載臣云：婦人患此更多，宜逍遙散為主，輕則合四物，重則合六味加黃連，極有效驗。
（雄按：如果腎水虧少，肝枯木動之眩暈，惟甘露飲、瓊玉膏、集靈膏、固本丸等方為宜，逍遙、四物，如何有效？董氏所云，蓋血虛眩暈耳。
）他如晨暈屬陽虛，昏暈屬陰虛，亦辨證之大旨，未可據以為準也。
又按：《內經》、仲景所謂厥者，手足逆冷耳，故有寒厥、熱厥之辨。

今人所謂厥者，乃暈厥耳，亦兼手足逆冷，而其重在神昏若死也。
其證亦有數端，因怒而厥者，亦名肝厥；因瘀而厥者，亦名薄厥；虛厥之極者，即為脫厥；因痰而厥者，多兼氣厥。
（雄按：痛極而厥者，曰痛厥；陰虛火動者，曰煎厥。
）此外更有痧厥、食厥、瘧厥、風厥、寒厥、暑厥等證。
又《星甫野語》云：湖州湯榮光解元，世精於醫，有甲乙二人，凌晨忿爭，互抱不釋，故未嘗鬥毆也。
甲忽臥地而僵，湯視之，遍體無傷，脈息未絕，胸次尚溫，面色青瘦，是蟲症也。
空腹用力，蛔升而厥，以川椒、使君子等味，煎而急灌，須臾即蘇，下蛔升許而愈。



<h2>虛損</h2>
丹溪治一老人頭昏眩而重案。


俞按：脈緩大重按無力，參、耆、術是矣。
連柏丸何耶？蓋以其微渴，大便四日一行，是緩大為虛中有熱也。


李士材治何金陽令郎患虛損，夢遺盜汗，羸頓已極，簡其所服，以四物、知、柏為主，芩、連、二冬為加減，診其脈大而數，按之極軟。
李曰：中氣大寒，反為藥苦矣。
乃以歸脾湯入肉桂一錢，人參五錢。
當晚得熟寐，居十日而汗止精藏，更以還少丹兼進補中益氣，間服而瘥。


俞按：脈大而數，按之極軟，誠宜溫補矣。
然用補得數脈退則愈，數脈不退，則仍不愈也。
亦惟大而數，按之極軟，故可溫補；若細而數，按之極軟，死期已近，溫補何益耶！

楊曰：分別精當。


吳門張飲光，發熱乾咳，呼吸喘急，服蘇子降氣不應，服八味丸，喘益急，迎士材視之。
兩頰俱赤，六脈數大。
曰：此肺肝蘊熱也。
以逍遙散用牡丹皮一兩，苡仁五錢，蘭葉三錢，進二劑而喘止。
以地黃丸料，加麥冬、五味，熬膏服而痊。


又治主政唐名必勞心太過，因食海鮮，吐血有痰，喉間如鯁，日晡煩熱，喜其六脈不數，惟左寸澀而細，右關大而軟，思慮傷心脾也。
以歸脾湯大料加丹皮、生地、麥冬。
二十劑而證減六七，兼服六味丸，三月而愈。


俞按：上條以服溫納不應，悟其病因；此條於左寸右關得其病因。
上條喜脈之數大，此條喜脈之不數。
蓋二人俱系新病，一實一虛，尚易辨也。


雄按：兩條憑脈論證固有卓識，而用藥皆未盡善也。


葉天士治一人，年二十歲，夏月咳嗽，時帶血出，常發寒熱，食減形瘦，口不渴，行動時或仆地，有日輕，有日重，（雄按：因此故斷其當發瘧。
）牙宣齦腫，晨起則血膠厚於齒齦上，脈細帶數。
群以弱證治，二地、二冬等滋陰藥，遍嘗不效。
葉用蘆根、滑石、杏仁、苡仁、通草、鉤藤、白豆蔻，囑云服二十帖全愈矣。
若不滿劑，後當瘧也，其人服十帖已霍然，即停藥，十月中果發瘧，仍服此藥而瘧愈。


俞按：此係伏暑，（雄按：暑兼濕也。
）似乎虛勞，故決以後當發瘧。
設遇立齋、景岳、慎齋、慎柔諸公，此人無生理矣。


雄按：虛勞因誤治而成者多，余案中屢言之矣。

有高某者年逾冠，於去秋完姻之前，曾患吐血，治愈之後，患疥遍身，上及耳頭，至今夏仲瘡愈，血復上溢，醫謂虛損也。
迨血止後，痰嗽不已，寒熱時形，或礙左眠，或妨右臥，形消食減，左脅聚瘕，諸藥備嘗，不能起榻矣。
延余診之，脈雖弦數，而兼軟澀，嗽必痰出而始松，舌色紫黯無津，湯飲下咽則脹，夜間不嗽，溺澀便艱，並非虛損。
而病逾一載，初起必由吸受暑熱，殆滋補早投，遂致血痹於絡，氣滯於經，升降失調，機關窒塞，亟宜通展，庶可漸瘳。
予葦莖湯合雪羹，加沙參、旋覆、竹茹、冬蟲夏草服之。
病人云：前次所服，皆是滋潤之藥，下咽後，胸腹極其不舒，今服此劑，甚覺舒暢。
二劑後，腹微痛，解青糞一次，嗣後每服藥，必下一次，其色漸黑，甚至如膠如漆，而各恙皆減，飲食漸加。
繼去桃仁、雪羹，加養陰之品，調理而愈。
昔袁簡齋太史云：人身氣血貴乎流通，否則有餘者為癰疽，不足者為勞瘵。
楊素園大令謂袁公真絕代聰明人，雖不知醫，而此二語，已將虛實諸病因括盡無餘，奈古今之以名醫稱者，竟未達此義也。


天士治黃公子勞病案曰：大凡精血內奪為虛，虛不能自復為損，但須分析自上自下，從陰從陽起見為調理。

是病始於飲酒勞心，營氣先傷，心陽下溜，腎陰不主涵蓄，素多夢遺。
上年九月先有泄瀉，繼發痎瘧，雖暑濕熱六淫外侵，然邪之所湊，本氣先虛，血附於絡，絡凡十五，絡傷血溢，莫能堵御，皆是陽氣動極無制，譬諸颶風波濤矣。
陽和風息，勢必漸緩。
但既去難追，所謂血脫益氣，以無形能生有形也。
必須靜形體，寧神志，令陰平陽秘，以收全功。
用藥亦本四時生氣，間有客邪標恙，惟投輕劑一二即止。

（雄按：虛人受感，宜知此法，俾即解散，則本元不傷。
）昧者雜以溫補，遂致外邪留戀，反致戕元。
冬春兩季按法，入夏色脈頗安。
然里真未復，長夏陽泄地升，深抱復發之憂。
果以黴濕潮蒸，驟暖鬱勃，遂令諸脈中之氣皆泄，絡中之血大沸，一損再損，臟真少藏，奇經八脈乏氣支持，衝任由前而升，咳逆烘熱，蹻維失護，督脈無權，炎熇日熾，脂液日消。
急固護大氣以包舉，漸引漸收，冀其根蒂之把握，次則調和中土，以安穀知味，百日安靜，再為斟酌，其清涼治嗽，熱燥剛補，一概屏棄。

天暑午後服生脈散，若便溏瀉則停之。
每晨服一氣丹丸。
遺滑必用桑螵蛸散。
飲食不和用異功散加炒黑神麯、炒黑麥芽。
四君子湯兼參苓白朮散間服。


俞按：此論真虛損病之上池水也，其方亦虛損病之返魂丹也。
較夫專於滋陰專用補陽者，偏陂平正，奚啻霄壤。


雄按：上損下損，皆以脾胃為扼要，固治損之大旨也。
然亦此人脾胃素弱，故病前先有泄瀉，而病後調理於天暑服生脈散時，獨囑云便溏則停也。
設病屬肝腎真陰不足，能食便艱者，亦不能捨滋濡之藥為治矣。
故醫者治病，必先辨症而後議藥，不可因俞氏之言，以為凡治虛勞，概不用滋陰補陽之藥，而專以此數方，恃為返魂丹也。


喻氏治楊季登長女案。


俞按：此條見識最高，用藥甚巧。

然幸不咳嗽，想其飲食雖少，未必大減，故以苦寒取效。
（雄按：飲食大減，因於脾胃弱者，大忌苦寒。
若因熱鬱氣滯而減，則苦藥開泄，病去而食自加矣。
）但不知脈之數乎？大乎？有力乎？設脈至細數無力，兼見便溏食減，此方其可用乎？因思生平所見損怯證，大抵陰陽虧損者居多，如此案之可用大劑苦寒，及可用大劑熱補者殊少。
（楊曰：此真閱歷之言。
）蓋陽虛易治，陰竭難治。

譬之盆花，泥干根槁，日以一匙之水澆之，豈能望活？（雄按：惟根未全槁，尚有一線生氣者，灌溉得宜，未嘗不可轉活，滋濡之法，理亦如是。
）惟霖雨霢霂，庶可復生。
夫雨從何來，惟地氣上而為云，斯天氣降而為雨。
但得脾胃健旺，嗜食善化，則水穀之精華上供於肺，可擬諸云；而肺以其精華下溉百脈，可擬諸雨。
（楊曰：理雖極是，無如損之重者，多不能食，殊難望其脾胃健旺也。
）此雖老生常談，實系養陰要旨也。


雄按：此說極是。

但真陰虧損之證，亦有雖能食而不可治者。
曩診聞步洲孝廉病，形雖消瘦，胃納不減，且能肩輿出門，惟脈甚細數，而兼弦澀。
堅辭不治。
（楊曰：凡損症得細數脈，無不死者。
）逾月其同年商華伯謂余曰：君何指下有神耶？步洲並不上床，忽於食後釋箸而逝，數日前醫猶謂其能食可以無慮，此曷故也？余曰：真陰虧損，能食不充飢膚者，死證耳。



<h2>勞瘵</h2>
孫文垣治程道吾令眷，夜為夢魔所驚，時常暈厥，精神恍惚，一日三五發，咳嗽面色青，不思穀食，日惟啖牛肉脯數塊而已。

時師屢治無功，吳渤海認為寒痰作厥，投以桂、附而厥尤甚。
孫診之左脈弦，右脈滑，兩寸稍短，道吾先令眷二皆卒於瘵，知其為傳屍瘵證也，不易治之。
乃權以壯神補養之劑消息調理，俟飲食進，胃氣轉，始可用正治之法。
姑用參、苓、柏子仁、石菖蒲、遠志、丹參、當歸、石斛以補養神氣，加陳皮、貝母、甘草、紫菀化痰治嗽。
服半月而無進退，乃制太上混元丹，用紫河車一具，辰砂、犀角、鱉甲各一兩，鹿角膠、紫石英、石斛各八錢，沉香、乳香、安息香、茯苓、紫菀、牛膝、人參各五錢，麝香五分，蜜丸赤豆大，每早晚鹽湯或酒下三十六丸。
又制霹靂出獵丹，用牛黃、狗寶、阿魏、安息香各一錢，虎頭骨五錢，（鴷俗名啄木鳥。
）一隻，獺爪一枚，敗鼓心破皮三錢，麝香五分，天靈蓋一個酥炙，煉蜜丸，雄黃三錢為衣，每五更空心蔥白湯送下五分，三五日服一次，與太上渾元丹相兼服，才服半月，精神頓異，不似前之恍惚矣。
但小腹左邊一點疼，前煎藥中加白芍一錢，服之一月，精神大好，暈厥再不發矣。
次年生一女，其宅瘵疾亦不再傳。


俞按：此較袁州道士所授方更奇更好，蓋彼則專於殺蟲，此則殺蟲而兼穿經透絡，搜邪補虛也。


喻氏治楊季登次女案。


又治熊仲紓幼男案。


俞按：前案箋方釋證，直造軒岐之堂，後案酌古斟今，足分和緩之座。



<h2>發熱</h2>
羅謙甫治王侍郎婿盜汗案。


俞按：此論可為損怯病之秦鏡，何以類案不收？（雄按：魏選已收。
）又羅君治韓子玉父六十病消渴，至冬添躁熱，須裸袒以冰置胸腹乃快，其脈沉細而疾。
羅亦曰：人身為主，時令為客，大寒之令，其熱更甚，經謂當所勝之令而不能制，名曰真強。
乃孤陽絕陰必死之證也。
與此條義同。


雄按：庚戌冬卜子安少府三令郎，久患虛嗽，醫用引火歸元法，頻投桂、附，馴致喘汗大熱，不能著復衣，甚欲搖扇。
延余診之，脈洪數無序，曰：陰已竭，孤陽欲飛，天時猶不能勝，而況於藥乎？辭不治。
果交春而沒。


立齋治王以道元氣素弱，復以考試積勞，於冬月大發熱，淚出隨凝，目赤露胸，氣息沉沉欲絕，脈洪大鼓指，按之如無，舌乾如刺，此內真寒而外假熱也。

令服十全大補湯，囑曰服此藥，其脈能收斂為善。
少頃熟睡，覺而惡寒增衣，脈頓微細如絲，此虛寒之真象也。
以人參一兩，熟附三錢，煎服而安。
夜間脈復脫，以人參二兩，熟附五錢仍愈。
後以大劑參、朮、歸身、炙草等藥調補而痊。


俞按：見證皆是火象，惟氣息沉沉欲絕是虛象，脈洪大按之如無，則可決其內虛寒而外假熱矣。
（雄按：其便溺必露虛寒之真諦，惜未載明。
）服溫補後脈當收斂為善，此是格言，所當熟記。


李瀕湖自記痰嗽膚如火燎案。
（見《本草綱目》黃芩條下。
）

俞按：此條與立齋治法天淵之別，故病者如人面之不同，千態萬狀，無有定形，治病者能如以鏡照面，使隨其形而呈於鏡，則妍媸自別，不至誤認矣。


高果哉治陳幾亭病身熱，自卯辰以後上半身熱，申酉時中半身熱，亥子時下半身熱，熱至足底更甚，周而復始，一日一夜，循環無間，服藥久而不效，展轉沉重。

高診之脈微無力，右尺脈伏而不起。
因思尺脈沉伏者，腎虛也；日夜之熱上下循環者，腎火之浮游也；至子時而足底大熱，則腎火之歸就於下也。
若當歸下之時而能攝住其性，不使上走，則熱自退矣，須效燒丹法治之。
夫丹家用兩個陽城罐，一盛水銀丹藥，填塞其中，一則空而無物，以兩罐對合，其口扎住，鹽泥封固，然後煅煉其上空罐，必用濕紙當燒紅時搭於罐底，頻以冷水潤之，蓋下罐丹藥為火所逼，則淅淅望空罐中來矣，如升藥之望上而飛也。
但水銀甚活，雖上入空罐，又能復入舊罐，必得涼冷之處，方能攝住其質，故用濕紙搭於罐底，丹必穩貼矣。
今仿此法以制方，用童溺炙龜板一兩，熟地、枸杞各七錢，麥冬五錢，萸肉四錢，此五味皆補腎滋陰之藥，猶水銀與丹藥也；附子二錢，以從治而導火歸元，猶煉丹之火也；又用黃柏七錢，以降其火，猶罐底之濕紙與水也。
黃昏煎好，子時方服。
從前服藥，皆積於胸中而難下，服此藥覺胸中易下，三劑而熱除病愈。


俞按：此案認為腎虛火不歸元，大劑補腎，寒因熱用，與證極合，與脈似有未合，然其講理取譬，真堪嘉惠後人。


雄按：陰虛陽浮，於大劑壯水之中，反佐附子以從治，立方甚佳。
取譬之義，仍是陰能攝陽，陽以陰為基之旨，並無新異也。


孫文垣治徐三泉令郎，每下午發熱，直至天明，夜熱更甚，右脅脹痛，咳嗽吊疼，以瘧治罔效，延及二十餘日，熱不退。

後醫謂為虛熱，投以參、術，痛益增。
孫診之，左弦大，右滑大搏指。
乃曰：《內經》云：左右者，陰陽之道路。
據脈，肝膽之火為痰所凝，必勉強作文，過思不決，木火之性不得通達，鬱而致疼。
夜甚者，肝邪實也。
初治只當通調肝氣，一劑可瘳，誤以為瘧，燥動其火，補以參、術，閉塞其氣，致汗不出，而舌苔如沉香色，熱之極矣。
乃以小陷胸湯，用大栝蔞一兩，黃連三錢，半夏二錢，加前胡、青皮各一錢煎服，夜以當歸龍薈丸微下之，遂痛止熱退而安。


又治潘宅小价，年十六七；發熱於午後，醫者以為陰虛，用滋陰降火藥三十餘劑，熱益加，且腹中漸脹，面色青白。

仍以六味地黃湯加知、柏、麥冬、五味之類，又三十劑，而腹大如斗，堅如石，飲食大減，發黃成穗，額亮口渴，兩腿大肉消盡，眼大面小，肌膚枯燥如松樹皮，奄奄一骷髏耳。
孫觀其目之神，尚五分存。
乃曰：證非死候，為用藥者誤耳。
譬之樹木，若根本壞而枝葉枯焦，非力可生，今之焦枯，乃斧斤傷其枝葉，而根本未傷，設灌溉有方，猶可冀生。
（雄按：藥無定性，總以對症者為良，故用失其宜，滋補即是斧斤，用得其宜，攻伐亦為灌溉。
世人昧此，不問何症，喜服補劑，至死不悟，可嘆也！）以神授丹日用一丸，煮豬肉四兩伺之。
十日腹軟其半，熱亦消其半，神色漸好。
潘問此何證？孫曰：此疳積證也。
誤認為虛，而用滋陰之藥，是以滯益滯，腹焉得不大不堅？況此熱乃濕熱，由脾虛所致，補陰之藥皆濕類，熱得濕而益甚矣，蓋脾屬土，喜燥惡濕。
令以大蘆薈丸、肥兒丸調理一月全瘳。


俞按：發熱有二大局：一系外因，《內經》所謂熱病者皆傷寒之類也；一系內因，《內經》所謂陰虛則發熱也。
然傷寒之類，已有風、暑、濕、風溫、風濕、濕熱、溫病、熱病、癉瘧、腳氣十餘種分別；若內因自陰虛之外，如勞倦內傷，陰盛格陽，氣虛血虛，火鬱陽郁，停食傷酒，伏痰積飲，瘀血瘡瘍，頭緒不更多乎？得其因又當分其經，而十二經之外，又有奇經，如陽維為病發寒熱，此非可以瘧治者，故臨證貴乎細辨也，即如孫公二案，一系肝經鬱火，一系疳積似勞，非其明眼，安能奏功。



<h2>血證</h2>
東垣治一貧病吐血案。


俞按：此條認病制方，其義最精。
藥之分兩甚輕者，因受病在衛在肺，皆系親上部位。
經云：補上治上制以緩，緩則氣味薄也。
然系久虛之體，熱為寒束，故用此法。
若體不虛而熱為寒束者，又當以麻杏甘膏湯加血藥以治之。


孫文垣治藏六老案。


又治族侄明之作文過勞，痰火上逆，大吐痰沫，因而嘔血，一湧數碗，昏暈汗出，奄奄而臥，略不敢動，稍動即嘔吐而血隨出，色鮮紅，飲食湯水皆不敢入，入即吐而眩暈，血即隨之。

醫謂血湧如泉，體熱脈大，眩暈而藥難入，似無佳兆。
孫診之曰：無妨。
凡看證要圓活，勿拘泥。
經云：心主血，肝藏血。
又云：怒則氣上。
又云：脈虛身熱，得之傷暑。

今左脈弦大，右脈虛大，是不獨作文勞心動火，且亦被怒傷肝，抑又為暑所逼，以致木火上升，眩暈作吐。
經云：諸風掉眩，皆屬於肝；諸嘔吐逆，皆屬於火。
又諸動屬火，內為木火上衝，外為暑氣所迫，故吐而汗多，血隨吐出也。
先以白丸子三錢解其暑氣，清其痰飲，抑其沖逆，則吐可止，吐止氣平，血自歸經。
服後果嗒然而睡，醒則吐止食進，眩暈尋已。
繼用滑石、香薷雄按：此味不妥。
各三錢，黃連、扁豆各一錢五分，竹茹一錢，甘草五分，四帖而痊。


俞按：上條胸背皆脹，服陰藥脹更甚，合以兩關脈之洪滑有力，尚易辨其非陰虛，況惱怒食犬，亦可問而知之。
此條因作文過勞，嘔血數碗，昏暈汗出，稍動即吐，而血隨至，勢殊危矣。
況右脈虛大，不認為虛而認為暑，竟合左脈之弦大，大劑清暑清肝，真妙手也。


雄按：關琴楚令孫少西之證，與此略同，今年三十四歲，素善飲，夏季忽患發熱嘔吐腹痛，伊父母以為痧也。

諸色治痧丹丸遍餌之，尋即氣衝咳嗽，血湧如泉，不能少動，動即氣湧，血亦隨之。
沈某但知其陰分素虧，遽從滋補，服之益甚。
延余診之，左脈弦洪而數，右洪大，曰：雖屬陰虛，但飲醇積熱於內，而暑火外侵，所服治痧諸藥，無不香竄燥烈，誠如火益熱矣。
苟不亟為清解，則邪無出路，氣何能平，血何能止乎？而家素畏涼藥，連服滋補不應，遂求乩方服之，藥雖離奇，並木鱉、麝香，亦信而不疑。
旬日後吐血已盡，氣出如奔，自汗形消，熱猶不退，徹夜無寐，舌絳無津，再求余治，脈已細數如絲，不能救藥矣。


董元宰少妾吐血蒸嗽，先用清火，繼用補中，俱無效。

士材診曰：兩尺沉實，少腹按之必痛。
詢之果然。
此怒後蓄血，經年勿去，乃為蒸熱，熱甚而吐血，陰傷之甚也。
以四物湯加鬱金、桃仁、穿山甲、大黃少許，下黑血升余，少腹痛仍在。
更以前藥加大黃三錢煎服，又下黑血塊如桃膠蜆肉者三四升，腹痛乃止，虛倦異常，與獨參湯飲之，三日而熱減六七，服十全大補湯百餘日而康。


俞按：兩尺沉實，決其少腹有瘀，因瘀而蒸熱，因蒸熱而吐血，蓋從脈象認得病根，故大下之而病根拔也。


喻氏治顧枚先案。


俞按：此條議論制方夐絕人寰，豈西昌真有隔垣之見，如長桑、元化哉？亦惟熟於《內經》，而善於運用，則引集經義，證合病機，頭頭是道，無勉強附會之類矣。
士材云：熟讀而精靈自啟，深思而神鬼可通。
誠哉是言也！

周慎齋治陳姓人，年三十五歲，性嗜酒色，忽患吐血，一日三五次，不思飲食，每日吃粥一碗，滾酒反用數杯，次日侵晨再吃粥，前粥盡行吐出，吐後反腹脹，時時作痛嘔酸，晝夜不眠，飲滾酒數杯略可，來日亦如此，近七月矣。

醫人並無言及是積血者，俱言不可治。
周診之，六脈短數，曰吐後宜寬反脹，吃滾酒略可，此積血之證也。
蓋酒是邪陽，色亦邪陽，邪陽勝則正陽衰，又兼怒氣傷肝，肝不藏血，思慮傷脾，脾不統血，中氣大虛，血不歸絡，積血中焦無疑。
宜吐宜利，但脾胃大虛，不使陽氣升發，陰寒何由而消？先用六君子湯，白朮以蒼朮制之，加丁香溫胃，草蔻治中脘痛，三十餘帖，再用良薑一兩，百年陳壁土四兩同煎，待土化切片，陳皮去白，草蔻、人參、白朮、茯苓、甘草、胡椒、丁香各五錢，細辛四錢，共為末，空心清鹽湯或酒送下二錢。
此藥專在扶陽，積血因陰寒凝結，陽旺而陰自化。
服藥後血從下行者吉，乃血從上吐，約六七碗，胸中悶亂，手足厥冷，不省人事，急煎人參五錢，炮姜八分，遂靜定。
後胸中悶亂，臍下火起而昏，用茯苓補心湯一劑而安。
後用六味加炮薑、人參而痊。


俞按：此條認病有卓見，用藥有妙解，與吐血治法絕不相關，因在血止後得吐反脹，當治其脹耳。

案中邪陽勝則正陽衰，至言也。
凡人逞欲，藉酒為助，自覺陽強可喜，不知仍靠命門真陽作主。
迨欲既遂而邪陽息，真陽始寧。
欲火頻起頻息，真陽必漸用漸衰。
或欲起而勿遂其欲，似與真陽無損。
然如燈火本明，而於燈下另添一火以逼之，此火漸旺，則燈火漸滅，理更可悟。
故凡中年之後，多病之人，必以閉關為福，尤以泊然不起欲火為大福也。


張路玉治陶震涵子，勞傷咳嗽失血，勢如泉湧，服生地汁、墨汁不止，用熱童溲二升而止。
張診其脈弦大而虛，自汗喘乏，至夜則煩擾不寧，與當歸補血湯，四帖而熱除。
時覺左脅刺痛，按之漉漉有聲，此少年喜酒負氣，嘗與人鬥很所致。
與澤術麋銜湯加生藕汁調服，大便即下累累紫黑血塊，數日乃盡。
後與四烏鰂一藘茹為末，分四服，入黃牝雞腹中煮啖，留藥蜜丸，盡劑而血不復來矣。


俞按：自汗喘乏，脈弦大而虛，不混投地黃湯、生脈散，高矣。
用補血湯者，以其夜間煩擾不寧耳。
至因脅痛，想及鬥很，則此人形色必壯實，故消瘀不補益，最為得法。


又按：吐血一證，近日最多，有有因而患之者，亦有無因而患之者。

外因六淫之邪，動血猶輕；內因酒色憂憤，動血為重。
及不內外因，作勞舉重，忍飢疾行，皆使失血，然尚可求其因而治之。
若與諸項並不相犯，無端而吐血，此則最重。
《內經》謂地居太虛之中，大氣舉之也。
大氣偶泄，即有地震山崩之患，而水不安瀾，或溢或竭。
人身亦然。

大氣厚足以包固，縱犯三因，亦成他病，不至吐血；大氣衰不能擔護，如堤薄而水易漏，堤塌則水必決也。
世人只守血熱妄行一說，誤矣。
至繆氏治吐血三訣，舉世奉為明訓，實未細繹其義耳！首條云宜行血不宜止血固是，然行血之藥，惟有大黃，所謂血以下行為順也。
又須看其血證之久新，與失血之多少而去取之。
蓋宜下於妄行之初，不宜下於脫血之後也。
今本文不註明行血者何藥，但云行血則血循經絡，致近日有多服山羊血而死者，安知不誤於此句？至於血來洶湧，必須止之，古方花蕊石散、十灰散及童便、墨汁等，皆欲其止也。

止之後或消或補，尚可緩商，任其吐而不思所以止之，何從求活？特是止血之法，貴於虛實寒熱認得清，斯於補瀉溫涼用得當耳。
本文云止之則血凝，血凝則發熱惡食而病日錮，抑思今之吐血者，每多發熱惡食，何嘗由於血凝耶？果系血凝，則仲景大黃蟅蟲丸尚可救之，只慮血去無算，陰虛則病，陰竭則死，奈之何哉！此條宜補肝，不宜伐肝，注謂養肝則肝氣平，而血有所歸，伐之則肝虛不能藏血，血愈不止，此說誠妙。
然亦要看脈象若何，肝陰固宜養，肝陽亦宜制。
設遇木火兩亢，血隨氣逆者，則抑青丸、龍膽瀉肝湯、醋製大黃、桃仁、枳殼、青鉛、鐵鏽水等，何嘗禁用。
蓋用得其道，則伐之即所以補之，不得其道，而徒奉熟地、當歸、萸肉、枸杞等為補肝之藥則謬矣。
（雄按：諸病皆然，醫宜識此。

）末條宜降氣。
夫氣有虛實，亦分寒熱。
血證之氣虛者多，實者少，熱者多，寒者少，惟恃強善怒之人，肝氣實而吐血往往有之，抑肝清肝，宜降氣，又宜降火矣。
他如肺氣虛而不降，則生脈散、觀音應夢散；中氣虛而不降，則四君子、參橘煎；腎陽虛不能納氣而不降，則八味、黑錫丹；腎陰虛不能納氣而不降，則大補陰丸、三才封髓丹。
必求其所以不降之故而治之，斯為善降，烏可恃韭汁、蘇子、降香為下氣藥耶？（雄按：凡用藥之道，不論何病，皆當求其所以然之故而用之，不獨此也。
）至不宜降火之句，醫中狡獪者藉為口實，輒稱吐血服生地、麥冬必成勞病，隨將假阿膠售人以代二物。

（雄按：即不售假阿膠者，亦藉此為口實，不問其病因，輒用人參、熟地、甘草、乾薑、附、桂、黃耆等熱補藥以誤人矣。
）不知世之一見血證，概用生地、麥冬，誠應訶責，若將二特屏棄，豈非因噎廢食乎？（雄按：豈但此耶，甚有凡屬清涼之品，如沙參、竹茹等藥，一概視同砒鴆者矣。
）餘生平所見血溢上竅之人，合乎丹溪所謂陽盛陰虛，有升無降者，十居八九；合乎仁齋所謂陽虛陰必走者，百中一二而已。
惟虛而有火者，清補並用；虛而無火者，氣血兼培。
或宜降火，或不宜降火，總無一定之法也。
若謂服苦寒藥必死，則仲景《金匱》之瀉心湯，不幾為罪之魁哉！

楊曰：舒馳遠於虛損失血，極斥滋陰之謬，陳修園亦主此說，或俱未見此等證乎？


<h2>便血</h2>
丹溪治老婦下血案。


俞按：此條脈證，似虛似實，非寒非熱，甚為難辨。
觀其講病源與用藥法，及藥之輕重去取，俱有精義，又極平和，十年之病，半月而愈。
仙乎！仙乎！

孫東宿治陳鹿塘有腸風臟毒之證，大便燥結，數日不能一行，痛苦殊甚，百醫不效，其脈兩寸皆數，兩關皆弦而無力，兩尺洪滑而左尤甚。

孫曰：東垣謂大腸喜清而惡熱，脾胃喜溫而惡寒，以胃屬土，而大腸屬金也。
今此乃胃寒腸熱之證，（楊曰：以脈與症合參而得之。
）當以腸風臟毒之藥為君主，外以養血之劑裹之，使不傷胃氣。
（楊曰：巧法。
）蓋藥先入胃而後傳入大腸，入胃時裹藥未化，及入大腸，則裹藥化而君藥始見，亦假途滅虢之策也。
因以大黃酒浸九蒸九曬二兩，木耳二兩，槐花三兩，郁李仁、皂角子、象牙屑、條芩各一兩，血餘、升麻、荊芥各五錢，為末，煉蜜丸，外以四物湯加蒲黃各一兩為衣，空心午後各以米湯下二錢，果血止而大便不燥，飲食日加矣。


俞按：裹藥法，以治腸風便燥頗相宜。
蓋裹藥曬使堅干，誠可傳入大腸，非比走經絡及他臟腑，必由脾胃轉送也。


周慎齋治一人患腸風，血大下不止，頭暈倒地，三四年不愈，皆曰不可治。
周診脈左手沉細，右手豁大。
此因內傷寒涼太過，致陽不鼓，故左脈沉細；血不歸絡，火浮於中，故右脈豁大。
用補中益氣湯十帖，再用荊芥四兩，川烏一兩，醋麵糊丸，空心服愈。


俞按：此丸名烏荊丸，恰與臟連丸為對待之方，一熱一寒，判如裘葛，用得其宜，神應無比。


洛陽一女子，年十七，耽飲無度，多食魚蝦，蓄毒在臟，日夜二三十次，大便與膿血雜下，大腸肛門痛不堪任，醫以止血痢藥不效，又以腸風藥則益甚，蓋腸風有血無膿也。
如此半年，氣血漸弱，食漸減，肌肉漸消，稍服熱藥，則腹愈痛，血愈下，稍服涼藥，則泄注氣羸，粥食愈減，服溫平藥，則如不知，將期歲，醫告術窮，待斃而已。
或教服人參樗皮散，謾試之，一服知，二服減，三服膿血皆定，不十服而痊。
乃求其方，云治大腸風虛，飲酒過度，挾熱下利膿血，疼痛多日不差。
樗根白皮、人參各二兩為末，每服二錢，空心溫酒調下，不飲者溫米飲下，忌油膩、濕面、青菜、瓜果、甜物、雞、魚、蒜等物。


俞按：此方治久病則可，治暴病則不可，以補澀之藥，恐留錮病邪也。


雄按：鴉膽仁治久痢脫肛腸風等症，為能去留錮之邪而堅陰也，較此方尤為無弊。


嘉興府尊王竺廬，因案牘勞神，而得便血症，服天王補心丹及玉女煎、知柏地黃丸等方，屢愈屢發，至次年三月漸劇，食減面黃形瘦，精神衰弱。

無錫龔商年用補中益氣湯，以醋炒升麻、當歸而血止。
半月後偶食青菜腐湯，血復下，龔謂寒濕傷脾，用蒼朮理中湯遂愈。
十月中值府考閱卷過勞，血又大下，龔診脈弦勁帶數，腹脹不思食，易怒，進加味逍遙散不應，改用桃花散、歸脾湯，轉口乾咳嗽，佐以阿膠、熟地，又溏瀉腸鳴不食，困憊難支。
胡灝軒自省中來診，曰歸脾須合右歸，重用人參則效，定方人參五錢，山藥三錢，枸杞、菟絲、棗仁各四錢，茯神、白芍、文蛤炒各錢半，炙草、炮姜各七分，地榆炭八分，烏梅、大棗各二枚。
一劑而血止，遞加耆、朮、熟地，再去地榆、文蛤，佐以附子，而穀食漸增，病遂全愈。


楊曰：方與脈不相證對，既以此得痊，則脈象必別有可據處。



<h2>溺血</h2>
俞東扶曰：《內經》謂胞移熱於膀胱則溺血。
故溺血證屬熱者多，實熱則脈洪數有力，宜導赤散加梔、芩、淡竹葉、鮮小薊，調滑石末，沖生藕汁；虛熱則脈洪數無力，宜生地、歸、芍、梔、芩、牛膝、麥冬、黃連等，調發灰或茅根汁；若夏月有感暑熱者，六一散加黃連、生地；若少年有血虛挾瘀者，阿膠、三七二味多服；若阻塞不通，並可加冬葵子、生蒲黃以化之；多怒人有肝火怫鬱者，龍膽瀉肝湯，甚則當歸龍薈丸。
惟久而不止則為虛，歸脾、補中益氣酌用；或老年及久病人，始雖熱證，久變虛寒，並可用八味地黃丸、四味鹿茸丸等方。
然用至此種藥，小愈仍復發者多不救。
（雄按：老年久病，有溫補誤投，雖至死不屬虛寒者，不可不知也。
）


<h2>汗</h2>
慎齋治一人自汗足冷，不能行動，尺脈沉大，此脾氣下陷也，故肺失養而汗出；足乃脾腎經行之地，脾陽不舒，腎氣亦郁，所以冷也。
以起脾養肺為本，溫腎為標，用參、耆、山藥補脾陰，固表扶肺，稍加桂溫之而愈。


俞按：自汗而足冷不能行動，顯系下焦虛寒矣。
尺脈當沉細，何反沉大？粗工舍脈憑證，必將溫補肝腎，而用熟地、枸杞、蓯蓉、鹿茸、桂、附等藥；即憑脈論證，亦將認為下焦濕熱，而用二妙散、防己、黃耆等方，俱與脾氣下陷隔一層也。


又按：陽虛自汗，用參附、耆附、黃耆建中；陰虛盜汗，用當歸六黃湯、地黃湯加白芍、牡蠣、小麥、糯稻根鬚；表虛用玉屏風散；心虛用歸脾湯；肝火用左金、白芍、龍、牡；胃火用涼膈散、白虎湯；風勝用桂枝湯；濕勝用羌活勝濕湯；痰用導痰、溫膽；暑用清暑益氣；（雄按：有宜清不宜益者，故所論諸方皆不可執也。
）以及麻黃根、敗蒲扇、封臍藥、外撲法，皆可擇用。
他如頭汗、陰汗、心窩汗、飲食汗，方各另採，總宜多閱諸書，固難備述也。



<h2>七情</h2>
王中陽治江東富商案。


俞按：豁痰湯亦逸人自定，乃以小柴胡湯去薑、棗，加紫蘇、薄荷、羌活、厚朴、陳皮、枳殼、南星。

云治一切痰疾，為滾痰丸之副。
或以前胡易柴胡。
其泥金膏，則用陰地上蚯蚓糞三分，熟皮朴硝二分，同研細，水調敷。
杖毒活血方，則用蛇床子、光草烏、火煅爐甘石、枯礬、檳榔、花粉、綠豆粉、凌霄花、赤石脂、白石脂、大薊根葉、小薊根葉，為末，另煎大黃汁調敷。
云治杖瘡奇妙。


又治一富室子弟，因憂畏官事，忽患惡聞響聲，鞋履作聲亦即驚怖，有事則彼此耳語而已，飲食自若，舉動無差。
王令服滾痰丸二次，即能起坐應酬，再以豁痰湯，分心氣飲，相間服之而愈。
分心氣飲者，乃二陳加紫蘇、羌活、桑白皮、肉桂、青皮、腹皮、木通、赤芍也。


又治一人，因相識官員，為事猝為當道直入其室搜索，男人即驚死，其妻須臾蘇省，失志顛倒，棄衣摸空。
王令服滾痰丸二次，下咽即睡，次夜又一服，仍用豁痰湯加枳實，服數日而愈。



<h2>郁</h2>
周慎齋治一人，六脈澀滯，脅痛吐臭痰，噁心食不下。
蓋脅者，少陽之分也。
清氣不升，濁氣鬱於少陽之絡，故痛；濁氣上逆，故吐臭痰而噁心，濁氣故臭也；食不下者，少陽清陽之氣不升，則肝不能散精也。
用柴胡、白蔻各二分，黑山梔、甘草各五分，白芍、丹皮各一錢，茯苓、廣皮各一錢五分，歸身八分，麥冬二錢。
十帖全愈。


俞按：脅痛吐臭痰，昧者必妄認肺癰等症，得此論可與石山治臭痰一案，並垂不朽。


雄按：余治一勞力男子，深秋患發熱凜寒，咳嗽氣逆，不能仰臥，痰出甚臭，嗽則左脅大痛，溺赤便閉，口渴苔黃，脈則弦滑而數。
細詢病因，其人平素嗜飲，醉飽後偏向左眠，是痰飲之積於左者，久而即臭，非內癰也。
其發熱譫語，胸悶不飢，是積痰因感而動也。
遂予石菖蒲、旋覆、竹茹、蔞仁、冬瓜子、枇杷葉、省頭草、滑石、黃芩、連翹、絲瓜絡、杏仁、蘆菔、海䖳，為大劑投之，痰更大吐，大便亦行，數劑而平。
然舌轉光紅少液，脈亦弦數而勁，隨用甘涼養液涵陰，而食進病痊。


楊曰：讀此案，可知周案立論雖高，而用藥尚不能絲絲入扣，勿謂後人不及古人也。



<h2>痰</h2>
李集虛勞而無度，醉而使內，汗出多痰，服寬膈化痰之藥，轉覺滯悶。

李士材診其脈沉而澀，兩尺尤甚，因謂其婿曰：痰得澀脈，一時難愈，況尺中澀甚，精傷之象也。
在法不治，勉用補中益氣加半夏、茯苓。
二劑有小效，眾皆喜。
余曰：澀象不減，脈法無根，死期近矣。
果十餘日而沒。


俞按：此與立齋所治梁厚齋同一澀脈，而死生不同者。
彼惟尺脈浮大，按之則澀，此是六部沉澀，兩尺尤甚，輕重自別也。
況又云脈法無根，想是沉而細澀，按之欲絕耳。
不然，哮嗽門中顧明華案，（見喘門。
）亦系澀脈，何以先補養而後吐下，仍能愈之耶？

雄按：汗出精傷，脈法無根，固是死證，然不宜用此等藥矣。


楊曰：尺中既虛，何故復用升提？既患汗出，何故又用升、柴？

又治秦景明素有痰飲，每歲必四五發，發即嘔吐不能食，此病久結成巢囊，非大涌之弗愈也。
須先進補中益氣，十日後瓜蒂散頻投，湧如赤豆沙者數升，已而復得水晶色升許，如是者七補之七湧之，百日而窠囊始盡，專服六君子、八味丸，經年不輟。
（雄按：脈證皆未詳述，不知何故。
）

俞按：人身本無所謂痰，痰因病而生耳。
惟治其所以生痰之病，則痰自除。
至方書所載，有風痰、寒痰、火痰、濕痰、燥痰、清痰、老痰、味痰、酒痰、郁痰、頑痰、驚痰、虛痰種種名色，而變現諸症，千態萬狀，又似種種雜病，此又不得以種種雜病法治，但治其痰則病自去。
蓋標而本之，本而標之，總在醫家之變通也。


雄按：黃錦芳云：鉛山張敬亭患痰喘，反覆顛倒，夜不能寐，不思飲食，舌苔甚滑，診其脈洪數有力，而左獨甚，醫者謂其痰白為寒，進廣、半、川樸，餘力止之曰：凡審病須兼眾證與脈並審，不可專指痰色一證為據。

若痰白而見氣緩不促，脈數無力，或軟滑，其白應作寒看，今則六脈皆數，皆數非火而何？又痰白而胸腹不熱而和，其白亦作寒看，今自臍至胸，有如火烙，非火而何？又氣喘不急，痰出舒緩，其痰之白亦作寒看，今喘如雷鳴，急迫已極，非火而何？正如釜下火急，釜中之水，被火逼迫上沸，滾為白沫，宜乎其痰白如銀也。
遂以六味地黃湯投之，兩劑而沸略減，多劑而沸始平。
（雄）謂世人但以痰色辨寒熱，每多誤治，何氏《醫砭》嘗論之矣。
而此案審證須兼眾證與脈並審一語，尤為臨證要訣，不僅為辨痰而發也。
第案中未辨其溲便如何，則兼證尚欠詳晰。
如兼見小溲短赤者，六味湯送下滋腎丸，必奏效更捷。


楊曰：痰證極多，而古今方書所載，不過燥濕健脾而已。
至治熱痰之方，已不多見，若陰虛生痰，則絕無論及者。
喻氏稍引其端，而不肯暢明其旨，致後人無徑可尋，誠憾事也。



<h2>痞滿</h2>
孫文垣治陳松弈，五更胸膈脹痛，寒熱溫涼遍嘗不效。

診之右寸軟弱，左平，兩尺亦弱。
孫曰：此肺腎二經之不足也。
補而斂之，可無恙矣。
以人參、破故紙、山茱萸各三兩，鹿角膠、鹿角霜各五兩，杜仲、巴戟、茯苓、車前各一兩五錢，山藥二兩，鹿膠酒化為丸，空心淡鹽湯送下。
又以御米殼三兩去筋膜，蜜水炒訶子麵煨去核一兩，陳皮一兩五錢，蜜丸，五更枕上白湯送下一錢，服一月病不再發。


俞按：人參、鹿膠之丸，人猶能用，粟殼、訶子之方，夢想不到矣。
與陳武塘噙化丸，可比熊掌猩唇，各一異味。


雄按：此條不但脈象屬虛也，膈脹只在五更，則余時不脹，顯為虛證。
人參、鹿角之丸，佐以茯苓、車前，是導之下行，以斂虛氣之上逆，故不用蜜丸，而送以鹽湯。
粟殼、訶子之方，丸之以蜜，服於枕上，是使其留戀胸膈，收斂肺化痰之積，用藥之法，真絲絲入扣也。


楊曰：注語精極。


又治李古愚，每食後即大便，腹皮稍脹急，胸膈滿悶。

醫與參、術則痞悶愈甚，小水清而長。
孫脈之左寸澀，右寸滑，按之如黃豆大，且鼓指，關尺之脈皆弦小，左尺迢迢有神。
楊曰：列脈象甚明晰。
據脈，乃積痰鬱滯於肺莫能出，以致大腸之氣不固也。
法當效丹溪治乃叔用吐以去上焦痰積，而大便自實矣。
先用苦梗、蘆菔子各三錢，白蔻仁、橘紅、山梔各一錢，川芎五分，生薑三片，蔥白三莖。

煎服探吐，不能盡出。
又以蘆菔子一合擂漿水，加蜂蜜與半碗飲之，始吐膠痰二碗。
平日每小水則大便並行，吐後小水始能獨利，連行三四次，而胸腹寬舒。
初亦以吐為懼，至是豁然稱快，大便亦不頻下矣。
再以二陳湯加白朮、旋覆花、麥芽調理全安。


俞按：右寸滑而有力，故知肺有積痰，左尺迢迢有神，故可吐而不傷。


陳武塘曰：余長子揆，向患遺精，於天啟丁卯冬，遺證大作，腎竅漏氣出如煙霧，時作時止，眠食漸減，形瘁骨痿，大便艱澀，其色頗黑。

用豬膽汁入大黃、皂角末導之。
初用甚快利，並上部諸火亦覺清息，延至戊辰六月，則愈導愈秘。
因思膽汁、大黃苦寒，皂角刮削脂膏，故求潤而彌燥，乃以豬膽去汁入蜜同溫水滿之以為導，導久而便始不艱。
然八月後不能起床，至己巳五月，肌肉愈瘦，眠食愈減，胸膈如有物踞之，腹則空虛，上則痞悶，每食少許，輒停留不下，隔六七時猶噯，呼吸之氣亦礙而不暢。
以為因虛致滯，則服人參必增懣；以為稠痰蓄血，用疏快之劑，又無寸功。
身常畏寒，夏令猶掩重幃，惟身不熱，口不渴，聲音雖輕而不變，面色白而不赤不黑，每日僅用粥餌二盞，或終日不食，旁人疑在旦暮，卻已綿延兩載。

時名醫高果哉、孫見心晨夕診視無功，又延姑蘇柯生，柯大言人也，乍聞其論不勝喜，及治罕效。
乃追憶從前大腸氣數不禁，遂覺胸膈痞悶，繼因過防衄證，日飲童溺，及滋清藥過多，大便漸潤。
然大便後即覺腹中虛怯，而胸膈分毫不寬，若大便所下甚多，則胸膈痞悶愈甚，於是疏上補下，茫無措手。
遠延鎮江張承溪至，張診二次，曰：男子久病，以太谿、衝陽脈決其死生，今六部無險，太谿、衝陽有根，必不死之脈也。
其證名為下脫。
凡陽氣上絕，陰氣不得上交於陽，則為下脫，陰竅漏氣是也；陰氣下絕，陽氣不得下交於陰，則為上脫，耳中出氣是也。

方家以失血之證為錯經妄行，而不知氣證亦有錯經妄行者。
蓋腎納氣，過瀉成虛，則腎氣不能自納，遂錯行而妄漏。
經云醉飽入房，五臟反覆。
五臟部位寧有反覆之理？正謂其氣錯亂也。
今未能提其氣復使歸經，所以時漏不止，漏則氣虛，氣虛於下，則痰結於上，故飲食難化而成鬱結痞滿之證。
今用藥疏導鬱滯，不宜誤用滋陰；宜有提有降，合成疏通，不宜專用順氣，若認此為陰虧之證，遂謂虛不受補者不治，則大誤也。

陰虛生內熱，豈有陰分大虧，臥床年半，而不發骨蒸潮熱者乎？（雄按：可治之機在此。
）滋陰之藥，不惟無功，且於開胸膈進飲食有大礙。
今但使膈間日寬一日，穀氣日增一日，則陰不補而自補矣，（雄按：論證論治，句句名言。
）起色可指日而待。
煎方用蘇子、山楂各二錢，橘紅、半夏曲各一錢五分，茯苓、烏藥、香附、五穀蟲各一錢，升麻八分，柴胡四分，臨服入韭汁二匙。
此方疏郁為主，而升降互用，其旨頗精。

服二十劑，雖不大效，然視向之服一藥增一病者，則霄壤矣。
秋初張別去，余因其疏郁大旨，為之推廣通變，自定噙化丸，用人參六錢，醋製香附、橘紅各四錢，貝母、桔梗各三錢，松蘿茶二錢，白蓬砂、西牛黃、乾蟾炙存性各一錢，薄荷葉三分，以烏梅肉二錢蒸爛，同竹瀝梨膏為丸，每丸一錢。
余因胸中結塊，原起於午食後即臥，用噙化丸，使睡中常有藥氣疏通肺胃之間，彼將欲結藥往疏之，新結不增，舊結漸解。
臥時成病，以臥時治之，且病在膈上，不用湯之盪滌，丸之沉下，（雄按：胸膈痞塞者，堅硬之丸並不能沉下，徒增其病耳。
而用噙化丸徐徐沁入，日計不足，月計有餘也。
）服六七十丸後，膈間漸寬。

爾時醫家疑氣墜之證，恐深秋逾劇，以秋金主降也。
余謂肺主氣，氣得其令，則降者自降，升者自升，各得本職，非謂有降而無升也。
能使清升濁降，則氣墜之病，正宜愈於深秋。
（雄按：陳公因承溪之旨而推廣變通，可謂善得師矣。
）其噙化丸中不用升藥，洵為青出於藍。
論氣數言，尤推卓見。

至八月病人偶傷麥粉，下以沉香丸，忽去膠痰數升，胸膈頓爽，殆藥力漸到，而元氣漸回，邪無所容，而乘勢自下也。
然氣弱形羸，長臥不起如故。
冬底醫家又防春來木旺，脾病轉劇。
余曰無憂。
凡脾受肝克，則畏木氣來侵，今乃脾困而非脾弱，冬氣閉塞，脾困所畏，幸喜及春，方藉木氣疏通之，已而食果稍增，肌亦漸澤，五臟之情變化如此，執生克之常，幾何而不誤人。
（雄按：即《內經》土得木而達也。
）庚午四月，張公復至，曰膠痰去，病根拔矣。
骨痿不能自行立者，濕氣留伏脾經故也。
投以白朮煎，用白朮一斤，蒼朮四兩，作膏服之，未終劑而起。
此病奇而久，約費千日之醫治，竟得全生，故備識之。


俞按：陳公以縉紳先生而講醫理，卻極精深。

所論噙化丸治法微妙，切合病機，雖老醫見不到此。
（雄按：《廣筆記》莊一生曾用此法，宜參。
）至於張承溪之用術煎，不認骨痿為腎虛而為脾濕，見亦高人數等矣。
（雄按：張公早洞悉其病源也。
蓋濕痿與陰虛痿見證相似，而病源迥異，須參脈色舌苔及便溺，自有分別。
）


<h2>嘈雜</h2>
孫文垣治葉潤齋案。


俞按：嘈雜證，丹溪謂是痰因火動，乃噎膈之漸，故多用黃連、山梔、蒼朮、半夏、白芍之類。

然亦有思慮傷血者，有腎陰虛而胃火旺者，又宜用生地、阿膠、柏子仁、麥冬、石斛、蘆根之類。
若此案乃蟲蝕脂膏，嘈雜門中所未載者。
（雄按：魏選列諸蟲門。
）昔年曾見天士先生治一婦人，胸痞心嘈，用鹽水煮石決明三錢，經霜桑葉二錢，丹皮一錢，黑梔一錢，三角黑胡麻二錢，細生地三錢，四帖而愈。
此又肝火鬱於胃之嘈雜也。


雄按：余治高雋生孝廉令堂，嘈雜便溏，腸鳴少納，脈至虛弦軟滑。
雖肝炎火而痰飲動，然脾臟受戕，舌色淡而無液，苦燥涼潤，皆不可投，與潞參、九蒸白朮、甘草、木瓜、薏苡、白芍、竹茹、建蘭葉、茯神、鹽水炒橘紅、牡蠣為方，數劑而愈。



<h2>嘔吐</h2>
李士材治兵尊高元圃，久患嘔吐，診脈氣口大而軟，曰此藥氣多而穀氣少也，且多犯辛劑，可以治表實，不可以治中虛；可以理氣壅，不可以理氣弱。
用熟半夏五錢，人參三錢，陳倉米一兩，白蜜五匙，甘瀾水煎服，十劑而愈。


又治孫瀟湘夏月食瓜果過多，得食輒嘔，二十日勿止，困頓床蓐，手足如冰，舉家驚惶。
李曰：兩尺按之有神，胃氣縷縷不絕，只因中氣本弱，復為寒涼所傷耳。
遂用紅豆丸，連進三服，至明日便能食粥，兼與理中湯加丁香、沉香。
旬日之間，飲食如常矣。


孫文垣治邵姓者年五十，嘔吐物如爛豬肺狀，胸背脹，前醫以翻胃治不效，反加潮熱煩躁，飲食不入，因謂肺壞，辭不治。
孫診兩寸滑數，左關尺澀，乃曰：若果肺壞，聲音當啞，今音朗而獨胸背作脹，由於酒後忿怒，瘀血痰飲，積於胸膈為病耳。
以滑石、茜草、桃仁、小薊、歸尾、香附、貝母、梔子、枳殼、甘草，十帖而愈。



<h2>噎膈</h2>
周慎齋治一人，年五十五，胸前微痛，無休息時，六脈俱無胃氣，惟胃脈略緩。
蓋胸中受氣于丹田，時時心下微痛，乃丹田陽氣不到胸中，隔氣無疑。
脾脈微緩，調理脾胃，猶可遷延。
保元湯加山藥、沉香。


又治一女，喉間常起噎鯁，飲食難消，舌上乾燥，胸前痛如有所傷，兩腰無力，面上肉緊，六年矣。
用六味湯加白芷、細辛。


又治一人飲食能進，遇子時則吐瀉交作。
慎齋謂其人必苦憂思，思則脾氣結，不能散精於肺，下輸膀胱，故津液直走大腸而瀉也；吐者脾不健運，不能傳化幽門，宿食積於胃中，子時陽升，衝動陳垢，故吐也。
宜扶脾為主，用人參、白茯苓、山藥各一錢，炙草五分，附子、制烏藥三分，姜一片，煎服愈。


俞按：此三條非真膈證。
（雄按：首條是胸痹，治宜通陽，次條是水不涵木，宜從魏玉橫峻補肝腎，末條是吐瀉，治法頗合，皆不當列入膈症門。
）然治法新奇，可與喻氏分道揚鑣。
西昌載膈證三案，亦非真膈證，李思萱室，是胎前嘔噦洞泄也；黃咫旭室，是胎前大嘔痰沫，二便不通也；倪慶雲是嘔吐黑臭水及噫氣不絕也。
此皆暴病，形似關格，與由噎而膈，以漸加重者懸殊。


張石頑治膈諸案。


俞按：石頑治病，喜用古方雜以新藥，能開後學之智慧。
如此數條，雖皆昔賢成法，無甚精義，亦足以廣識見。
然《金匱》只有反胃湯藥，不載噎膈情形，豈真正膈證，雖醫中之聖，亦無法以治之耶？

楊曰：噎膈一證，昔人皆與反胃混同立論，其實反胃乃納而復出，與噎膈之毫不能納者迥異，不容強合也。

即噎與膈亦有辨，噎則原能納穀而喉中梗塞，膈則全不納穀也。
至為病之源，昔人分為憂、氣、恚、食、寒，又有飲膈、熱膈、痰膈、蟲膈，其說甚紛。
葉天士則以為陰液下竭，陽氣上結，食管窄隘使然。
其說原本《內經》，最為有據。
徐洄溪以謂瘀血頑痰逆氣阻隔胃氣，其已成者無法可治，其義亦精。
然以為陰竭而氣結，何以虛勞證陰竭致死而陽不見其結，以為陰竭而兼憂愁思慮，故陽氣結而為噎，則世間患此者大抵貪飲之流，尚氣之輩，乃絕不知憂者，而憂愁抑鬱之人反不患此，此說之不可通者也。

以為瘀血頑痰逆氣阻傷胃氣，似矣。
然本草中行瘀化痰降氣之品不一而足，何以竟無法可治，此又說之不可通者也。
予鄉有治此者，於赤日中縛病人於柱，以物撬其口，抑其舌，即見喉間有物如贅瘤然，正阻食管，以利刃鋤而去之，出血甚多，病者亦困頓累日始愈。
以其治甚險，故多不敢嘗試。
又有一無賴垂老患此，人皆幸其必死，其人恨極，以紫藤鞭柄探入喉以求速死，嘔血數升，所患竟愈。
此二人雖不可為法，然食管中的繫有形之物阻扼其間，而非無故窄隘也，明矣。

又河間獻縣人患此，臨危囑其妻剖喉取物以去其病，比死，其妻如所誡，於喉間得一物，非骨非肉，質甚堅韌，刀斧莫能傷，擲之園中樹上，經年亦不損壞，一日其子偶之園中，見一物黏綴草間，栩栩搖動，審視則其父喉中物也。
異而佇目半日許，物竟消化，遂採其草藏之。
有病噎者，煎草與飲，三啜即愈，遂以治噎擅名，如是十餘年，後其草不生始止，是世間原有專治此證之藥矣。
余臆度之，此證當由肝過於升，肺不能降，血之隨氣而升者留積不去，歷久遂成有形之物，此與失血之證同源異脈。
其來也暴，故脫然而出為吐血；其來也緩，故流連不出為噎膈。
湯液入胃，已過病所，必不能去有形之物，故不效。
其專治此證之藥，必其性專入咽喉，而力能化瘀解結者也。
昔金溪一書賈患此，向余乞方，余茫無以應，思韭葉上露水善治噤口痢，或可旁通其意，其人亦自知醫，聞之甚悅，遂煎千金葦莖湯，加入韭露一半，時時小啜之，數日竟愈。
後未嘗以治他人，未知其果能累試輒驗否？偶舉此以告孟英，以為可存，因附錄之，以質世之深於此道者。


雄按：近得一方，以新生小鼠新瓦上焙乾研末，醇酒沖服，極有效。



<h2><span class="orange">卷三</span></h2>

<h2>瘖</h2>
呂元膺治一僧案。


丹溪治一中年男子案。


又治一五十餘歲嗜酒吐血，舌不能言案。


俞按：三條皆治舌瘖，非喉瘖也。

首條化痰通竅是實證。
次條傷寒五七日神昏而瘖，豈無實熱證用大黃、黃連、石膏者耶？而猥云作體虛有痰治也。
魏注云：恐熱傳少陰心經，此案未可為訓，極是。
但細讀之，案中不載舌乾、苔黑、便秘、煩躁等證，則所謂神昏者，身熱人靜而默默耳，豈必有欲言不能言之狀也？其脈必濡滑無力也。
參、耆、術服之數日，病無迸退，即可知其對證。
觀於十二日舌始語得一字，又半月而舌能言，熱乃退，全繪一虛證情形矣。
凡遇傷寒舌瘖者，宜以此條尋繹之，勿竟以陶氏熱傳手少陰心經，儱侗為治。
第三條吐血後不食，舌不能言，是虛證無疑矣。
渴飲水，脈帶數，不與滋陰，而與參、術，見識豈不高哉！

又治一人遺精後失音案。


一男子年近五十，久病痰嗽，忽一日感風寒，食酒肉，遂厥氣走喉，病暴瘖。
與灸足陽明別之豐隆二穴各三壯，足少陰照海穴各一壯，其聲立出。
信哉！聖經之言也。
仍以黃芩降火為君，杏仁、陳皮、桔梗瀉厥氣為臣，訶子瀉逆，甘草和元氣為佐。
服之良愈。


一鄉人力田辛苦，復飢甚，飲食驟飽，倦臥半晌，醒後忽瘖啞不言，如是者二旬余矣。
高鼓峰診曰：勞倦傷脾，飢飽傷胃，陽明之氣遏而不升，津液不行，賁門壅澀，故語言不能出也。
以補中益氣湯十大劑與之，偶午睡覺，通身汗下，言語如常。


雄按：脾足太陰之脈連舌本，當云飢飽傷胃，賁門壅澀，勞倦傷脾，脾氣陷而不升，不能為胃行其津液，故語言不能出。
補中益氣，升舉脾陽，則津液行而汗出周身，瘖亦遂愈也。


張路玉治王惟一案。


俞按：此四條皆是喉瘖，而治法各異，其異處仍合於古訓。
切於病情，故能取效。
若今人之用叫子、蘆衣等物，雖若新奇，而與病無涉，效何由得？


<h2>咳嗽</h2>
李士材治史明粦，經年咳嗽，歷治無效，自謂必成虛勞。
李曰：不然。
脈不數不虛，惟右寸浮大而滑，是風痰未解，必多服酸收，故久而彌盛。
用麻黃、杏仁、半夏、前胡、桔梗、甘草、橘紅、蘇子。
五劑止，十劑全愈。


孫東宿治許卓峰，多酒、多怒人也。

上吐血，下溲血，咳嗽聲啞，醫皆以為瘵。
孫診其脈，左關弦大，右寸下半指累累如意珠。
乃曰：此有餘證也。
病由嗜酒，酒屬濕熱，助火生痰，火性炎上，迫肺不降，積而生痰，壅於肺竅，以致失音，此痰壅之啞，非肺痿之啞也。
性又善怒，怒氣傷肝，故血妄行而不歸經，以致吐血溺血。
法宜清熱開鬱化痰，導血歸源，若滋陰之藥，反助其塞而益其熱，聲音何由而開？況血隨氣行，氣不清，血又何得歸原哉？（雄按：此與承溪之論錯經妄行，可以互相發明。
）乃用滑石、青蒿解酒熱為君，貝母、鬱金、梔子、香附開鬱為臣，杏仁、桔梗、丹皮、丹參、小薊、甘草化痰清血為佐。
服十帖，血果止。
又以貝母一兩，童便浸一日為末，柿霜等分，時時抄舌上化下，五日而聲音爽矣。


張路玉治吳佩玉次女案。


俞按：張公此論，曲盡時醫醜態。
然謂表藥必兼桑皮、芩、粉，血證必用犀角、地黃，恐不致眾人皆醉如此。
至於病隨藥變，實有其事，所以古有不服藥為中醫之說。
若欲見病知源，投藥輒效，隨其寒熱虛實，應以溫涼補瀉，不執一法，不膠一例，變化生心，進退合轍者，其惟丹溪乎？丹溪則藥隨病變，病隨藥愈，寧有病隨藥變，藥為病困之理哉？《臨證指南·咳嗽門》方法大備，溫涼補瀉皆全，而輕鬆靈巧處，與丹溪未易軒輊也。



<h2>喘</h2>
孫文垣治凌繹泉，年已古稀，原有痰火之疾。

正月初旬，因勞感冒，內熱咳嗽，痰中大半是血，鼻流清水，舌苔焦黃芒刺，語言強硬不清，二便不利，喘急礙臥，亦不能仰，以高枕安桌，日惟額伏枕上而已。
醫治半月不效。
孫診之：兩手脈浮而洪，兩關脈滑大有力。
知其內有積熱，痰火為風邪所閉，復為怒氣所加，故血上逆。
議者以高年見紅，脈大發熱為懼。
孫曰：此有餘證，諸公認為陰虛而用滋陰降火，故不瘳，法當先驅中焦痰火積熱，後以地黃補血等劑收功可也。

乃以栝蔞、石膏各三錢，半夏曲、橘紅、桑皮、前胡、杏仁、酒芩、蘇子水煎，沖蘆菔汁一杯。
一劑而血止。
次日診之，脈仍浮而洪大，尚惡寒，此因先時不解表，竟用滋陰，又加童溺降下太速，以致風寒鬱而不散，故熱愈甚也。
改以定喘湯，一劑而喘減，二劑而熱退不惡寒。
再診之，兩手浮象已無，惟兩關脈鼓指，此中焦痰積膠固，不可不因其時而疏導之。
以清中丸同當歸龍薈丸共二錢進之，其夜下稠黏穢積甚多。
余憶丹溪有云：凡哮喘火盛者，白虎加黃連有功。
正此證對腔法也。
與十劑，外以清中丸同雙玉丸夜服，調理而安。


俞按：此人以富貴之體，古稀之年，不能臥又半月之久，亦甚危矣。
乃竟用消痰發表清火行滯重劑收功，可見病無一定之局，只恐棄活著而走死著，又防活著認得不清，必以半攻半補、不攻不補為持重之法，仍是死著也。


張路玉治孫起怕肺脹案。


又治一尼案。


俞按：此方加減最巧。
上案用七氣湯成方亦巧。
觀其論脈溯因，而細心體貼之，乃知其巧。


繆松心治嘉善範某，哮喘已久，向服金匱腎氣，時效時不效。

繆曰：伏飲內踞有年，明是陽衰濁泛，但綿延日久，五旬外痰中雜以血點，陰分亦漸損傷，偏剛偏柔，用藥兩難措置。
仿金水六君煎意，用熟地炭四錢，當歸炭、青鹽制陳皮各一錢，茯苓、淡菜漂、杏仁去皮尖鹽水炒各三錢，炙草四分，川貝一錢五分。
半月後復診：晨用金匱腎氣丸以治本，晚用苓桂術甘加味以治標。
生於術米泔浸切片曬，茯苓、鹿脊骨用麻黃四錢煎湯炙各三兩，粗桂木曬八錢，半夏炒二兩，炙草六錢，杏仁霜一兩六錢，北細辛三錢曬。
水泛丸。
此證向來背脊惡寒，甚則哮發。

服此方而畏寒除。
隔三年忽起淋濁，莖中脹痛。
繆曰：此新病，以瀉丙出壬為正治，但素有痰飲，滋膩之品，傷陽助濕，究非所宜，當變法治，庶與本證無礙。
羊脊骨五錢，小木通一錢，鹽水炒黃柏三分，赤白茯苓各一錢半，甘草梢、水飛辰砂調各五分。
三劑淋濁即愈。
半年後改定丸方。

曰：飲踞中焦，歷年已久，前主溫煦太陽寒水之臟，與病機極合，用藥可無事更張。
第溺管有精淋，由來已非旦夕，雖云腎氣不堅所致，其降多而升少，亦非所宜。
（雄按：然則前云三劑即愈者，雖愈而未全愈也，未必不是多服桂附所致。
）今造一方，以兼顧之：嫩毛鹿角鎊二兩，羊脊骨炙黃打碎、生菟絲子曬、生於術米泔水浸曬乾、茯苓曬各三兩，北細辛曬、蜜炙麻黃各三錢，生黃耆皮曬、杏仁霜、炒黃半夏各一兩五錢，粗桂木七錢曬，炙黑甘草五錢，橘紅一兩曬。
為末，用薏苡仁煮漿糊丸。
後隔數年，已六旬余，換丸方：用熟地水煮四兩，歸身、嫩毛鹿角、澤瀉炒、半夏炒黃各一兩五錢，茯苓、生白朮米泔浸曬乾、羊脊骨炙黃打碎、杏仁霜各三兩，橘紅曬一兩，炙黑甘草五錢，熟附子七錢，淮牛膝一兩四錢，生左蠣研細水飛二兩，北細辛曬三錢；蛤蚧兩對，去頭足炙為末。
薏仁煮漿搗丸。


俞按：所用諸方，攝納腎陽，溫通督脈，疏刷肺氣，開豁濁痰，標本悉能照顧，巧更極矣，宜乎服之而宿疾全瘳也。
（雄按：哮喘屬虛寒者，可仿此案設法。
）


<h2>喘脹</h2>
羅謙甫治一貴婦年逾五十喘案。


程明佑治張丙案。


王中陽治富翁喘而囊餒腫案。
江選列痰門。


俞按：喘而兼脹，病勢亟矣，必非輕劑所能治。
此三條是實證治法，若虛寒證，當重用桂、附，如天真丸、黑錫丹、金液丹之類，皆可類推，不得以五子、五皮、沉香、椒目等為穩當法也。



<h2>腫脹</h2>
俞東扶曰：《千金方》云，凡水病，忌腹上出水，出水者一月死。

故水分穴可灸不可針，惟水溝穴可針也。
而今有專門治腫脹者，用銅管子從臍下刺入，出水如射，頃刻盈缶，腹脹即消。
以此水露一夜，明晨視之，浮面者是清水，中央者是淡血，沉底者是脂膏。
蓋病者清濁不分，氣血皆變為水，決而出之，去水即去其氣血也。
雖一時暫快，或半月，或一月腫脹仍作，再針之亦死，不針之亦死矣。
孫真人之言，預知有此詭術耳。


楊曰：曾親見一人如此而死。


孫一奎治馬二尹，年五十五，過食鰻肉捲餅，心腹脹痛。

市醫遽用硝、黃下之，大便不行，脹痛愈增。
繼至者以木香檳榔丸、大小承氣湯連服十日，脹痛益甚，粒米不進，大便並不行，小水亦僅點滴。
後醫以硝、黃不效，雜進備急丸、白餅子、十棗湯、黑白醜之屬，服數日，不惟大便不行，並小便點滴亦無矣，脹不可言。
眾醫大叫稱怪。
一人為灸中脘三十壯，毫不為動。
因斷三日當死。

孫至，觀其色蒼黑，神藏不露，聲音亮，腹大如覆箕，不能反側。
診其脈，兩手皆滑大，兩尺尤有力。
詢其病源，閱其前方，駭然以為未聞未見也。
因思一治法：先進香砂六君子湯，參、術各用二錢。
眾醫皆驚，謂中滿脹痛，二便俱閉，如何用補？況蒼黑之人，尤忌參、術乎！孫曰：此非鼓脹證，乃內傷證也，當始傷時，猶在上膈，法當用吐。
經所謂在上者，因而越之也。

不用吐而用下藥以傷其脾，脾傷則失運動之職，是以愈下愈傷，愈傷愈脹，脾氣全然不動，藥亦全然不行矣。
故用六君子以醒其脾，香砂以助其運動，再用吐法吐出前藥，始有生機，此方非治病，乃治藥也。
且余非慮其大便不行，獨慮行之不止耳。
醫謂求其行而不得，何以不止為慮？孫曰：君試思常人能服硝、黃幾何？巴豆、牽牛幾何？今幸其未行，藥性未動，尚可為計，一行而諸藥性動，譬水底漏，其中能蓄點滴否？醫又云：多服下藥而大便不行何也？孫曰：此易知之，始為食傷，繼為藥傷，所傷在上、中二焦，下元未損，故兩尺脈尚有神氣。
《難經》曰：人之有尺，如樹之有根也。
《內經》曰：腎者胃之關。

蓋腎主二便，觀其色蒼黑，神藏氣固，皆由根本未動，賴此猶可為耳。
服藥後腹中大痛，孫謂藥力已動，改用參蘆、防風蘆、升麻、桔梗各三錢煎服，少頃用鵝翎探吐之，前服藥物一湧而出數十碗。
病者喜曰：目前有光矣，此已時也。
孫曰：酉時大便必行，可多備人參，以防不虞。
至午進至寶丹一帖，以溫中氣，未申間腹中汩汩有聲，濁氣下滾，頃刻腹中寬數寸，至晚大便行一次，小水略通。
孫即用人參、白朮各五錢，炮姜三錢，茯苓二錢，陳皮一錢，木香、甘草各五分。
令急煎服。
四鼓又大便一次，小水繼至，脹痛漸減。
次日大便瀉十餘次，因以是方煎丸並進，計瀉七十二日，服人參二斤余而收功。


俞按：喻氏治袁仲卿子，以理中湯運轉前藥，可與此案頡頏。


張路玉治王庸若案。


李瀕湖治士人妻案。


俞按：金液丹、神秘湯，人所罕用，而善用之則各奏奇功。
因思古方具在簡策，特患尋不著對頭帽子耳。
又按：神秘湯乃生脈散合二陳湯，去麥冬、茯苓，加紫蘇、桑皮、桔梗、檳榔，以生薑三片為引，施於此證恰好。
加麻黃更好，並非八寸三分通行之帽也。



<h2>不寐</h2>
俞東扶曰：肝膽之不寐易治，心之不寐難瘥。

蓋心藏神，腎藏精與志，寐雖由心，必賴腎之上交，精以合神，陰能包陽，水火既濟，自然熟寐。
《內經》謂陽氣滿則陽蹻盛，不得入於陰，陰虛故目不瞑。
又云：陰蹻陽蹻，陰陽相交，陽入陰，陰出陽，交於目銳眥，陽氣盛則瞋目，陰氣盛則瞑目。
此是不寐要旨，非肝膽之不寐也。
如人並無外邪侵擾，亦無心事牽掛，而常徹夜不寐者，其神與精必兩傷，大病將至，殊非永年之兆，雖投補心補腎之藥，取效甚難，即《內經》秫米半夏湯，亦有效有不效，或初效繼不效，而病者輾轉床蓐，必求其寐，愈不肯寐，更生煩惱，去寐益遠。
慈山先生《老老恆言》云：寐有操、縱二法。
操者，如貫想頭頂，默數鼻息，返觀丹田之類，使心有所著，乃不紛馳，庶可獲寐；縱者，任其心遊思於杳渺無朕之區，亦可漸入朦朧之境。
此誠慧心妙語，可補軒岐所未逮。


楊曰：二法最妙，確實可行，非懸揣之談。



<h2>怔忡</h2>
滑伯仁治一人，病怔忡善忘，口淡舌燥多汗，四肢疲軟發熱，小便白而濁，眾醫以內傷不足，擬進茸、附等藥未決。

脈之虛大而數，曰：是猶思慮過度，厥陰之火為害耳！夫君火以名，相火以位，相火代君火行事者也。
相火一擾，能為百病，百端之起，皆由心生。
越人云：憂愁思慮則傷心。
其人平生志大心高，所謀不遂，抑鬱積久，致內傷也。
服補中益氣湯、硃砂安神丸，空心進小坎離丸，月餘而安。


高果齋治鐵塞庵，怔忡不寐，心脈獨虛，肝脈獨旺。
因述上年驛路還鄉，寇盜充斥，風聲鶴唳，日夜驚懼而致。
遂用生地、麥冬、元參各五錢，人參三錢，龍眼肉十五枚。
服數劑，又用夏枯草、羚羊角、遠志、茯神、甘草、人參大效，仍以補心丹常服全愈。



<h2>顛狂</h2>
葉天士治嘉善米懷音，初患顛狂，醫用清痰、清火藥而愈。

越三年復發，消痰清火不應，用天王補心丹而愈。
越二年又發，進以前二法皆不應，用歸脾湯而愈。
越一年又發。
發時口中哼哼叫號，手足牽掣搐掉，如線提傀儡，臥則跳起如魚躍，或角弓反張，其喊聲聞於屋外，而心卻明白，但以顫掉之故，口欲語已將唇舌嚼壞，如此光景，半刻即止，止則神識昏瞀，語言謬妄，又半刻而發如前矣。
吳某用人參、鹿茸、肉桂、熟地、龍齒、青鉛、遠、茯等藥，服之甚相安，然匝月不見效。
葉診曰：渠用貴重之藥，必自信為名醫，但多費病家之財，與病毫無干涉，即庸醫也。

吾以輕淡藥二十劑當減半，四十劑當全瘳矣。
因叩其掣掉則心明，止則神昏之故。
曰：操持太過，謀慮不決，肝陰膽汁兩耗，陽蹻陰蹻，脈空風動，非虛寒也。
用白芍、萸肉各一錢五分，白石英、小麥、南棗肉各二錢，炙草五分。
病人見其方，殊不信，旁人亦以藥太輕淡，並兩帖為一帖，服十日，病減半，二十日果全愈。
後遂不發。



<h2>夢遺</h2>
葉天士治項某夢遺，色黃食少，腹脹便溏。
用生菟絲、覆盆、蛇床、五味、韭子、益智、補骨脂、龍骨，以蓮子粉丸，服之而愈。
又治一人遺滑，月五六作，兼有腹痛，觸冷即痛，痛極昏暈，初以荊公妙香散不應，乃用鹿茸二錢，人參一錢，雄羊腎十枚去膜研，茯神、龍骨各一錢五分，金櫻膏三錢。
十劑而愈。


俞按：醫書咸云：有夢而遺者，責之心火；無夢而遺者，責之腎虛。

（楊曰：「虛」字、「火」字可刪。
蓋心熱而遺，未有不虛者，腎虛而遺，未有不熱者。
正不如責之心、責之腎之為簡明無弊也。
）二語誠為括要。
以余驗之，有夢無夢皆虛也。
不虛則腎堅精固，交媾猶能久戰，豈有一夢即遺之理？故治此證者，惟濕熱鬱熱二項，勿以虛治。

而二項又各分二種：曲糵之濕熱宜端本丸；膏粱之濕熱宜豬肚丸。
積痰之鬱滯宜滾痰丸、神芎丸；伏火之鬱滯宜滋腎丸、豬苓丸。
除此二項，必須人參。
（雄按：此不可執，如陰虛水不涵木，肝陽盜泄母氣而遺者，宜純陰壯水之中，佐連、柏以堅陰和陽，人參、遠、茯皆忌。
）如荊公妙香散以治心虛，桑螵蛸散以治腎虛，三才封髓丹以治陰虛，固精丸以治陽虛。
或分用，或合用，再參之以熟地、萸肉、湘蓮、芡實、五味、牡蠣、線膠、金櫻膏，而已無餘蘊矣。

然亦有效有不效，則因虛者之有小虛、有大虛，而虛者之心或有嗜欲，或無嗜欲也。
人若於欲事看得雪淡，更極畏怕，則熟寐時亦能醒覺。
先賢云：醉猶溫克方稱學，夢亦齋莊始見功。
此為上乘。
（楊曰：此說不的，余見愈畏愈遺者多矣，其人皆苦志讀書之士也。
）若欲事過多，精滑而遺者，補之澀之，即可致愈，非難事也。

其次則用劉海蟾吸、撮、提三字，做運想工夫。
先以一擦一兜，左右換手，九九之數，真陽不走之訣。
繼以一吸便提，氣氣歸臍，一提便咽，水火相見之訣。
久久行之，功成可以不泄。
（楊曰：此法頗穩，而取效甚遲。
）尚有欲念，再於上床臨睡時，以兩手大肉擦熱，反向背後擦腎俞三十六次，腎俞熱則相火不作，夜無淫夢。
（楊曰：陰虛火盛者用此法其遺更甚。
）斯皆應驗之金丹，殊勝㕮咀之草藥，故不憚饒舌以言之。


楊曰：一吸便提四語中有口訣，須於密室中澄心定慮，使氣息調勻，然後大張其口，則真氣自滿，切勿吸氣致令風入，則為患不小。

隨即閉口用力嚥下，以意送至丹田，降至兩足，隨即提起，從脊後升至泥丸，仍降至口中，放歸丹田，此為一度，名曰火煉。
隨即漱津滿口，用力嚥下，照前提放，名曰水煉。
如此四次而止。
凡提氣時，即握拳曲股聳肩，使氣易上，降氣時以漸舒放，使氣易下，且用功完後，須用枕墊脅下，倚臥良久，左右更換，使氣周流不滯。
若覺火衰則多用火煉，水衰則多用水煉，每日按時為之，其功甚巨。
然或誤用，其患亦深，不可不防也。


雄按：白鬢老人云：遺失之證，須用牽轉白牛之法。
其法不拘布帛，做一小兜，將外腎兜起，拴在腰後褲帶之上，此病自免。
道家謂之張果老倒騎驢。


楊曰：塞海底法，較此尤捷。
其穴在穀道前有小坎，用手揣之即得。
每早晚用指向後推百十下，即不遺泄，隨用隨效，真妙法也。



<h2>便濁</h2>
俞東扶曰：醫書向有精濁、溺濁之分。

以余驗之，濁必由精，溺則有淋無濁也。
凡患濁者，竅端時有穢物黏滲不絕，甚則結蓋，溺時必先滴出數點，而後小便隨之，小便卻清，惟火盛則色黃，亦不渾濁。
古云：漩面如油，光彩不定，漩腳下澄如膏糊，此是膏淋與下消證，非白濁也。
白濁之因，有欲心萌而不遂者，有漁獵勉強之男色者，有醉酒及用春方以行房忍精不泄者，皆使相火鬱遏，敗精瘀腐而成，故白濁多有延成下疳重候，豈溺病乎？《內經》謂：水液渾濁皆屬於熱。
熱甚則為赤濁。
或白濁久而血不及化為精，亦變赤濁，此則危矣！治法不外養陰清熱，佐以堅腎利水，蓋癸竅宜閉，壬竅宜通也。

初起者，當兼疏泄敗精之品，如滑石、冬葵子、牛膝、萆薢之類；日久者，當兼補元實下之品，如人參、熟地、湘蓮、芡實之類，即濕痰濕熱為患，雖非精病，然濕熱內侵腎臟，則精不清而為濁。
孫文垣治潘見所案及世人用腐漿沖滑石或白果漿者，去其濕熱，精自固也。
濕痰下注腎臟，則精不寧而為濁。
丹溪治一婦年近六十之案、李士材治武科張姓案，消其濕痰，精自駐也。
若系溺病，何以不用淋證門石韋散、八正散等方耶？即日久而元氣下陷，有用補中益氣湯者，亦以元氣得補，才能升舉其精，不使滲漏耳。
惟夏月當暑便濁，用辰砂六一散，及筋疝之白物如精隨溲而下，用龍膽瀉肝湯。
二條方是溺病，然與赤白濁情形原有別也。



<h2>五淋</h2>
孫文垣治丁耀文母案。
（魏選列郁門。
）

又治侄孫淋痛案。


俞按：上條不用補，次條不用養陰，認證最清。
設效立齋、景岳，狃於歸脾湯、補中益氣、六味、生脈者，必為二證之戈矛矣。


又治李寅齋患血淋，幾二年不愈，每發十餘日，小水艱澀難出，竅痛不可言，將發必先面熱牙疼，後則血淋。

前數日飲湯水欲溫和，再二日欲熱，又二日非冷如冰者不可，燥渴之甚，能飲井水二三碗。
其未發時，大便燥結，四五日一行，發則瀉而不實。
脈左寸短弱，關弦大，右寸下半指與關皆滑大，兩尺俱洪大。
據此中焦有痰，肝經有瘀血也。
向服滋陰降火及淡滲利竅之劑皆無效，且年六十三歲，病已久，血去多，何可不兼補治？當去瘀生新，提清降濁。
用四物湯加杜牛膝補新血亦祛瘀；桃仁消其瘀血；枳實、貝母以化痰；山梔仁以降火；柴胡升提清氣。
二十劑而諸證漸減，再以滑石、知母、黃柏各一兩，琥珀、小茴、肉桂各一錢五分，元明粉三錢，海金沙、沒藥各五錢，茅根汁熬膏為丸。
每服一錢，空心及晚茅根湯送下而愈。


又治祝芝岡案。


俞按：前案云：何可不兼補治。

而所謂補者，不過四物湯耳，其餘則皆消瘀及清利藥也。
次方以滋腎丸加味，而重用滑石、元明粉、沒藥、海金沙，以茅根汁為丸，仍是清利兼消瘀。
以六旬之老，二年之久，治法如此，信乎血淋之宜通不宜補矣。
後案用腎氣丸加黃柏、琥珀、海金沙，以杜牛膝汁熬膏為丸，是於溫補下元藥中佐清利濕熱、疏通瘀竅之法，較前案稍異。
而煎方之芎、歸、杜牛膝，末藥之滑石、海金沙、桃仁、麝香、韭汁、藕汁，仍是行瘀通竅，並無參、耆、熟地等藥，大旨約略可見。


張路玉治沈韓倬案。


俞按：治淋如文垣諸案，經也；此案之治法，權也。

經權合宜，皆審脈以為辨。
莊子云：匠石覺而診其夢。
夢何以診？診之為言審也。
向來但云診脈，未達診字之意。
不知善診即是善審，審得明白，病自顯然。
推之望、聞、問、切，素稱「四診」，可見四件都要細審也。



<h2>小便不通</h2>
李士材治袁啟莘平素勞心，處事沉滯，時當二氣，小便不通，用六一散不效，再用苓、瀉、木通、車前等又不效。
李診脈兩寸洪數，知為心火刑金，故氣化不及州都也。
用黃連、茯神、牛膝、人參、麥冬、五味，一劑而愈。


孫文垣治一富家婦，當中秋，大小便秘者三日。
醫以巴豆丸二服，大便瀉而小便愈秘，脹悶，臍突二寸余，前陰脹裂，不能坐臥，啼泣欲自盡，此轉胞病也。
桕樹東行根皮一寸，滑石三錢，延胡、桃仁、當歸、瞿麥各一錢，水煎入韭汁半杯。
服後食頃而小便稍行，玉戶痛甚，小便非竭力努之則不出。
改用升麻、桔梗、枳殼、延胡，煎成調元明粉二錢，乃提清降濁之意，二便俱行而愈。


慎柔治一婦，年五十，小便時常有雪白寒冰一塊塞其陰戶，須以手摳出方溺，否則難。
慎柔曰：此胃家寒濕，因脾胃虛寒凝結而下墜，至陰戶口而不即出者，脾胃之氣尚未虛脫，但陷下耳。
用六君加薑、桂，二十劑全愈。



<h2>小便不禁</h2>
張路玉治閔少江案。


俞按：寤則淋澀，寐則溺遺，原與不禁有別，故以胞痹證治。
其論藥病不合處，理精義確。
後來葉氏處方，最講此旨，再觀其治黃元吉、亢仁軒二案，病情同而治法不同，用藥俱有妙解，能細參之，庶不犯枳、樸、歸、芩，到手便撮之消。


孫文垣治南都大司馬衷洪溪，沖暑理事，致發熱燥渴，因食冰浸瓜梨新藕，（楊曰：又傷中氣。

）遂成泄瀉，小水短少。
醫以胃苓湯加滑石、木通、車前子利之而瀉止，（楊曰：去濕熱而未照顧中氣。
）大便又因之結燥，艱澀不堪，乃用潤腸丸，復瀉不止，又進以前通利之劑，瀉雖止而小水不能流通直遂，臍下脹急，立起解之，則點滴不出，臥則流之不竭。
（楊曰：通利太過，則中氣愈陷。
）以頻取溺壺，致通宵不寐。
治半月餘而精神削，寢食廢，諸醫俱不識。

將認為癃，則立解時點滴不出；認為閉，則臥時涓涓而流。
謂氣虛下陷，心血不足，而補中益氣與安神丸服皆無效。
孫診之兩寸短弱，關緩大，兩尺洪大。
曰：此余暑未解，而素善飲，濕熱流於下部也。
今已下午，恐脈未准，俟明早細察定方。
司馬曰：望子久矣，姑求一劑，以邀夜間一睡。

孫不得已，用益元散三錢，香薷湯調服，略無進退。
次早復診，六脈如昨，思之而恍然悟曰：此由溺竅不對也。
（楊曰：英雄欺人語。
）司馬曰：名出何書？孫曰：《內經》云：膀胱者，脬之室也，脬中濕熱下墜，故立解而竅不對，小水因不得出；臥則脬不下墜而溺滲出膀胱，亦以竅不對，雖涓涓而流，終不能通達直遂，故了而不了也。
治惟提補上、中二焦元氣，兼清下焦濕熱，斯得矣。
又有一法：今氣虛下陷已久，一兩劑未能取效，安得睡耶？但此不寐非心血不足，因著意防閒小便而不敢寐也。
暫將布袋襯於席上，任其流出而不必防閒，免取溺器，自然能寐矣。
方用補中益氣湯加黃柏、知母，如法果愈。


俞按：立則溺閉，臥則不禁，與石頑治案證因又別。
溺竅不對之說，從唐與正治吳巡檢案悟來。


楊曰：膀胱有上口無下口，與溺管相連，並非二物，豈有不對之理？仍是氣虛下陷之證。
所以服補中益氣不效者，以遺卻下焦濕熱也。
觀其仍用此方加知、柏即愈，可見矣。



<h2>小便澀數</h2>
俞東扶曰：此證有熱有虛。
數而少為實熱，宜滲之；頻數不可略忍，又復短少，日數十次，或有餘瀝，為腎大虛之候，數而多色黃者為陰虛，宜滋陰；數而多色白體羸者為陽虛，升者少而降者多，宜補火，立齋諸案，具備諸法。



<h2>二便不通</h2>
俞東扶曰：此證脈實者八正散倍大黃，或倒換散亦妙。
若形弱及老人，或病後、產後有此，悉從虛秘治，潤燥養陰為主，下用導引法。
（雄按：未嘗無實證，須以脈候參看。
）若體健神旺，二便秘澀者，必脾胃氣滯不轉輸，加以痰飲食積阻礙濁道，脈沉實者，升柴二陳二術湯。
他如王中陽治一人，九日便溲俱不通，用外治法；及李瀕湖治外甥柳喬案，並皆佳妙，可與東垣滋腎丸相為鼎足。



<h2>大便秘結</h2>
高果哉治溫體仁初謝政歸，患大便燥結不通，胸膈塞悶而有食，腎脈沉小而無神，以枳殼五錢，蓯蓉二兩洗淨，水煎服即效。
後又秘結，以當歸、生首烏大劑煎服，遂全愈。


李士材治顧以貞，素有風疾，大便秘結，經年不愈。
李曰：此名風秘，治風先治血，乃大法也。
用十全大補湯，加秦艽、麻仁、杏仁、防風、煨皂角仁。
半月而效，三月以後，永不患矣。


俞按：花溪峻藥緩攻，妙在臘丸穿竅，（治一婦年五十餘，身材瘦小案。

）而香油解毒，妙在上吹下吹，（治一男子痘後案。
）薛案（治一婦年七十三）。
汪案（治一婦改醮）之用補，輕重不同。
高氏、李氏之用潤，淡濃微別，瀕湖之牽牛、皂角，疏通迥異硝、黃。
（治宗室夫人。
）景岳之薑、附、參、歸，辛熱遠殊寒滑。
（治朱翰林夫人案。
）法云備矣，學者明之。



<h2>交腸</h2>
俞東扶曰：余初習醫時，有金姓縫人，年二十餘歲，雨途道滑，臂僕坐地，亦無痛苦。

次日腹中欲去大便，而矢氣從前陰出，自覺大便不往後去，轉向前走，莖中痛苦不堪，其糞逼細如稻稈而出。
余師金尚陶先生用補中益氣湯，一服即愈。
四五日病復再發，用此湯不效矣。
溺行並不帶糞，糞來亦不雜溺，溺孔漸為干糞撐大，痛苦莫可名言，大腸竟廢而不用。
是時吳郡王、葉、薛諸公皆在，遍求之皆不能療，吾師斷其次年三月當死。
屆期人已羸脊不堪，然猶能飲食。
二便之轀­從陽道出者，反習以為常，痛苦亦減，似可未死。
忽一日小便頓閉，大便仍來，閉三日而小便從鼻孔湧出，其色黑，立死。
似與喻氏論姜宜人證，病機彷彿。
余近日治一舟人，蛔蟲從陽具出，蛔活，有一折疊而出者，痛不可言，三日出蛔五條，從此陰吹甚喧，投以補中益氣湯得愈。


雄按：此證雖與姜宜人相似，然彼成於漸，此起於暴；彼為血枯，此為氣錯。

病機大不同也。
魏柳洲謂姜病宜用集靈膏以濡其血，而大腸之故道可通。
余謂此證初宜理氣，繼則亦當參以濡陽明之燥。
蓋氣錯既久，則血液不能循經而下，潤於大腸也。
潤其腸可冀大便漸通，縱不能漸通，則潤藥頻溉，糞必稀溏，雖從溺竅而出，亦可減其痛苦。
觀仲聖治陰吹用豬膏發煎，其義自見。

蓋轉矢氣之由前陰而泄，實因大腸之燥，而轉趨於前也，當時王、葉、薛諸公，不知用何治法，然其敗也。
小便頓閉，逆湧而從鼻出，則漸延枯燥可知。
喻氏所謂有肺者有溺，無肺者無溺。
鼻為肺竅，肺為水之上源，而大腸者，肺之府也。
大腸既久閉而不用矣，府不通則藏不安，藏不安則失其肅化之權而不降，肺不降則水源絕而溺閉，遂致潰敗決裂，而溺由鼻湧以死也。
丁未春，一童子十餘歲矣，登梯失足，墮騎梯檔，扶而下，尋患小便不通，少腹漸以痛脹，多醫治之，溺僅滴瀝如癃。

既而於肛前囊後之間，另闢一竅，溺雜脂血涓涓而漏。
自此溺竅復閉，而別無痛苦，仍能飲食。
惟形日尪羸，以血液雜溺而漏泄也。
數月後始就診於余，已脈細色奪，奄奄一息，不能措手矣。
又閱半月而斃。
此與金縫人病因相同，而見證稍別，皆由卒然震跌，經氣錯亂所致。
張承溪所謂氣亦有錯經妄行者，故便溺遂失其故道也。


楊曰：懷抱奇云：交腸者，大腸與膀胱破裂也。
必大腸所破之孔，與膀胱破孔相對，始成此證，云曾見一輿人，少腹生瘡，潰出大腸而成此證。
今觀此二案，前一人似是大腸與膀胱俱破，後一人似是膀胱破而大腸無恙，故傾跌同而見證各異。


雄按：《星甫野語》云：廬江姬氏婦，母女皆無穀道，便遺悉由前陰，而不害生育。
其女嫁後，婿家因此涉訟，邑宰劉為干據其母供，麾令入內堂夫人質驗而訟遂息。
劉判有尾閭偶闕，無虧種玉之田云云。
此雖異稟，醫亦不可不知。



<h2><span class="orange">卷四</span></h2>

<h2>骨鯁</h2>
竇夢麟曰：隆慶三年正月，鹽商胡小溪家人媳婦，年二十三歲，懷妊九月矣。

一日食魚，魚鯁喉間，至半日嘔吐，繼之以血碗許，魚骨尚在喉中。
忽吐出一條，約有二尺余，形如小腸，闊五分，內有所食魚菜粉皮飯未化，家人為推入口中，尚餘五寸，其夫復納入之，遂昏倦。
自此嘔吐不止，湯亦不能進。
延余治之，即將炭火一盆放病榻前，以醋一碗沃之，使醋氣盈其室，以清其神，用牛黃清心丸，一服覺腹有微疼，再用四物湯加人參、阿膠、紅花、丹皮，五六帖病全愈。
蓋此婦所吐之腸，有類於腸耳。
若腸出而斷，頃刻立斃，豈有得生之理？此吐出者，肺之系也。
因嘔吐太甚，被氣衝逆而斷，其連肺之一頭，隨吐而出，今既納入，復吐不已，氣不平耳。
故用醋湯以醒其神，牛黃丸以清其心，煎劑以補其氣血，自然安妥。
醫者意也，全在活法，書此以為世勸。


俞按：此條活法雖佳，但云吐出者為肺系則謬。

（楊曰：誠然。
）夫穀肉果菜，由食管入胃，豈由肺系入肺？即如刀傷者斷食管可治，斷氣管必死。
今云斷其連肺之一頭，則其人安能活哉？既能推納入口，則原未斷也。
然究系何物，或即食管那，（楊曰：是也。
）又不詳明骨鯁何以脫去，殊多疏漏，因類案骨鯁門無有義理可取者。
所載橄欖細嚼，及核磨汁，與貫眾煎汁，或白餳糖吞嚥之，治魚骨鯁，俱敘其方之所自來耳。

南蓬砂含咽，治火肉骨鯁亦然。
然以此種入集，又不勝收矣。
故魚骨鯁者，有楮葉搗汁頻咽，水老鴉翅羽燒灰水服，及其干矢研末水服，並以水和塗喉外，水獺爪爬喉嚨下，皆妙法也。
而皂角末吹鼻中得嚏即出為尤妙。
昔賢云，凡諸骨並竹木刺鯁塞咽喉不出者，不可頻以乾物壓下，若刺骨堅利者，愈壓愈深矣。
惟以鵝翎微蘸桐油入喉探吐，則刺必隨吐順拔而出，為勢最順。
或以韭菜勿切，煮半熟，略嚼嚥下，少頃探吐，勢必牽掛而出。
竇公所治之證，其鯁骨諒亦隨嘔吐去，只存嘔吐所傷之病，故如是治。



<h2>頭痛</h2>
孫文垣治蔡樂門令眷，頭痛如破，髮根稍動，則痛延滿頭，暈倒不省人事，逾半時乃蘇，遍身亦作疼，胸膈飽悶，飲湯水停膈不下。

先一日吐清水數次，蛔蟲三條，原為怒起，今或惡風，或惡熱，口或渴或不渴，大便閉，脈則六部皆滑大有力。
孫曰：此痰厥頭痛也。
先以藿香正氣散止其吐，繼以牛黃丸、黑虎丹清其人事，頭仍疼甚；又以天麻、藁本各三錢，半夏二錢，麻黃、薄荷、白芷、陳皮、生薑、蔥白煎服，得少汗而頭痛少止，至晚再服之，五更痛止大半，而人事未全清。
孫謂此中焦痰盛，非下不可。
乃用半夏五錢，巴霜一分，麵糊丸，每服三十丸，生薑湯送下。
午後大便行三次，皆稠黏痰積也。
由此飲食少進，餘證差可。
惟遍身仍略疼，改用二陳湯，加前胡、藁本、薄荷、黃芩、石膏、枳殼、石菖蒲，調理而安。


僧慎柔治一貴介，年三旬，因齒痛服石膏三錢，即滿頭皆腫痛，牙齦上齶腫勢尤甚，天明稍退，蓋得陽氣故也。

診之右關細澀，左關洪，左尺亦澀。
曰：此須納氣下達，方得脈和。
定方名羌活散火湯。
（楊曰：既欲納氣下達，何故又參入風藥。
）酒炒羌活五分，防風三分，酒連一分，酒芩二分，茯芩一錢，人參二錢，甘草五分，半夏一錢，破故紙一錢，枸杞一錢。
二劑脈漸粗大，是陽氣下行矣。
頭痛稍止，可見前因下焦無陽，陰火上衝而痛劇也。
服至八劑，頭痛全止，齦腫未退，脈則漸和。
曰：將愈矣，此陽氣已至恙所。
果四五日出膿少許而瘳。


俞按：《類案》謙甫治柏參謀是氣虛頭痛，戴人治一婦偏頭痛五七年是積熱頭痛，立齋治劉尚寶是肝火頭痛，士材治蔣恬庵是腎虛頭痛，文垣案是痰厥頭痛，慎柔案是陽升不降頭痛。

六種之外，又有因風痛者，抽掣惡風，鼻塞眼脹；因寒痛者，惡寒戰慄，面慘肢冷；因濕痛者，痛而且重，天陰轉甚，或四肢疼重，面目浮腫。
此皆外因也。
（雄按：暑熱為痛，亦是外因也。
）內因則氣虛之外，血虛更多，積痰之外，積食亦有。
丹溪云：肥人頭痛，多是濕痰；瘦人頭痛，多是血虛有火，斯誠要言。
然因雖數端，靡不兼風，無風入，但作眩，不作痛也。

（雄按：外風由於風入，內風由於火升，若內風及暑熱頭痛，均忌風藥。
）故古方中川芎茶調散、大追風散，頗易取效。
痛久則成頭風，其方更繁，不能縷述。
真頭痛乃死證，外灸百會穴，內進參附湯、黑錫丹，或冀挽回，實未試驗。
尋常頭痛亦有死者。
高陽生云，頭疼短澀應須死，生平曾見之矣。

頭與腹俱痛有五證：臭毒、傷酒、傷濕、不伏水土、瘡毒入腹也。
有頭痛止則腹痛，腹痛止則頭痛，此屬脾陰虛，胃火隨氣上下，芎、歸、芍藥、木香、香附、黃連、蔥白。
又有頭痛諸藥不效，其痛更甚者，或因督脈為病，宜用茸珠丹，或香茸八味丸。
復有雷頭風，另是一項，乃內郁痰火，外束風熱。
大頭風即大頭瘟，或痛或不痛，或潰或自消，死生反掌。
至於眉稜骨痛，系足少陽風熱與痰，最能傷目。
若兩耳出膿則危矣，宜以濃茶一碗探吐之，次用清上藥，如選奇湯、清空膏之類。
婦人注目針繡，往往眉骨痠痛，此宜滋陰養血。



<h2>心脾痛</h2>
（雄按：系胃脘痛也）

丹溪治一人以酒飲牛乳，患心疼案。


又治一婦春末心脾疼案。


俞按：二人脈象俱是虛寒，而皆以濕熱治者，上條屢服熱藥不效，且年久飲食無礙，大便或秘或泄，知其為停飲也。
後條以胸前畏熱喜涼，及脈沉細澀為據。
所謂稍重則絕者，以細澀故也，與闊大而軟之虛寒不同矣。
故加黃連、滑石。
遍觀丹溪案，凡脈弦細澀者，俱不用溫藥，想其閱歷多而認得真也。


遊以春治一嫠婦，年三十餘，忽午後吐酸水碗許，至未時心前作痛，至申時痛甚暈去，不知人事，至戌方蘇，每日如此，屢治不效。

遊用二陳下氣之劑亦不效。
熟思之，忽憶《針經》有云：未申時，氣行膀胱。
想有瘀血滯於此經致然。
遂用歸尾、紅花各三錢，乾漆五錢，煎服，吐止痛定，暈亦不發。
次日復進一帖，第三日加大黃、桃仁飲之，小便去凝血三四碗而痊。


俞按：先吐酸水，然後心前作痛，醫者必認胃病，而以痰氣兼濕熱治，或兼寒濕治耳。
乃從所發之時，想到氣行於小腸膀胱，果得小便去凝血而愈。
《內經》所謂病在上求之下也。
此豈庸手所能辨？

雄按：還當以脈象別證兼參，未可謂未申時之痛厥，即是瘀滯膀胱，而可用峻藥也。
讀者慎毋印定眼目。


吳人峰之室，胃脘作痛，兩脅脹急，痛一陣則汗出一番，兩顴紅，唇口亦紅，飲食入口即吐者三日夜矣。

孫文垣診之，兩寸脈洪大，兩尺沉微。
孫以井水半碗，百沸湯半碗，名曰陰陽湯，調元明粉一錢五分服之，不惟不吐，痛減半矣。
少頃大便行三次，因食豆腐及粥太早而痛復作，唇臉皆紅，此必有蟲，故如是也。
與桂枝、白芍、甘草、烏梅、川椒、五靈脂、杏仁，水煎服，痛定大半，再以蒼朮、厚朴、山楂、枳實、茯苓、延胡、香附，一帖痛全止。
但心背皮膚外疼，不能著席而眠，以芎、歸、苓、朮、橘、半、厚朴、腹皮、香附、甘草，調養全愈。


李士材治章魯齋，暑月心中大痛，服香薷飲痛尤甚，寸口弦急，乃痰食交結也。
服香砂二陳湯兩帖，痛雖略減，因苦煩悶，更以胃苓湯加半夏二錢，大黃三錢，下黑矢數枚，痛減三四，再加大黃一錢，下膠痰十數碗始安。


嘉善一人胃脘痛，胸膈痞塞，向作痰治氣治，均不效。

後服控涎丹，數日大瀉不止，上稍舒而體倦甚，遂以六君子湯數帖，精神漸復，而痛脹如前矣。
（雄按：先攻後補，原是治病法程，但中虛停飲，宜攻補並用。
余治黃某久患此症，諸藥不效，以六君去甘草送服控涎丹，數劑而瘳。
）薛生白用千金子煎湯，磨沉香、木香、檀香、丁香，服一月而全愈，服時亦作瀉，薛云無妨。
故守其法而收功。
（雄按：此方可名千金五香飲，服此能痊，蓋氣鬱飲停之病也。
）

杭州葉醴醇少年時脘痛不能食，身極羸瘦，上海杜良一用綱目厚朴煎丸，每晨以人參二錢，煎送丸藥三錢，服一月而痛除根，食大進，身遂肥碩。
（雄按：此攻補兼施法也。
）

俞按：《臨證指南》治脘痛，大半是肝邪犯胃，或挾痰，或挾瘀，或兼寒，或兼熱，再辨胃之虛實，肝之寒熱，而錯綜參伍以為治。

即紫金丹、栝蔞薤半桂枝湯、瀉心加枳實汁、異功加歸、芍，總皆古法，不立新方。
其用石決明、桑寄生、阿膠、生地、杞、苓、石斛等以養胃汁，即鼓峰滋腎生肝法也；其用蘇木、人參、桃仁、歸尾、鬱金、柏仁、琥珀、茺蔚，以紅棗肉丸，即孫文垣治查良川法也。
惟緩逐其瘀，或用蜣螂、蟅蟲、靈脂、桃仁、桂枝、蜀漆、韭白汁丸，以蟲豸入血搜逐為最巧。
又陽微濁凝，用川椒、乾薑、烏、附，大劑辛熱驅寒，不加監製之藥為最猛。
惟此二方有大力量。
然《指南》全部，亦僅數年之醫案，豈足概先生之一生。
自刊行以來，沾溉後學，被其惠者良多。
而枵腹之輩，又藉此書易於剿襲，每遇一證，即抄其詞句之精華，及藥方之纖巧而平穩者以應酬，竟可懸壺。
無論大部醫書畏如望洋，即小部醫書亦束之高閣，惟奉《指南》，樂其簡便，而不知學之日益淺陋也。
嗟乎！豈《指南》誤人耶？抑人誤《指南》耶？


<h2>腹痛</h2>
丹溪治一人投淵取魚案。


俞按：小腹痛甚大汗，脈如循刀責責，昧者必認為真臟脈矣。

否則認其病因是寒，惟用桂、附耳。
丹溪連以溫藥下之，殊不可及。
最難者，痛止復作，不改前方，陡加桃仁，迨瘀下痛止，仍不改前方，又加附子。
至愈後傷食復痛，忽變前方而用建中，總由指下認得真，故攻補毫無疑惑也。
虞天民治一人冬月入水網魚案，因受寒深重，又誤於寒下，故先投溫補及艾灸，而後進溫下之藥，與此皆確切不移，彼此難換。
若認脈不清，必至兩誤。


虞天民治一婦，年五十餘，小腹有塊作痛二月餘案。


俞按：尺脈沉實，則為下焦結糞。
今兩尺絕無而斷結糞，又見取脈之巧，非出一途。
若死血則脈必澀，前已歷載多案矣。


汪石山治一人，年五十餘，瘦黑理疏腹痛案。


俞按：汪公之察病情，講病因，精細無比，故參、耆、歸、地、麥冬、知、柏、乳、溺，並非腹痛門所列之方，而竟能奏功。
愚者遇某病，即於某病門檢方以治，一望迷津，何嘗得濟。
況諸書所載方法，此有彼無，彼詳此略，將恃何種為寶筏耶？

嘉言治葉茂卿男案。


周慎齋治一人年二十餘，房事不節，因食酒店飲食，遂火挾臍起，上入胸膈，腹內痛，外皮抽進，如有物閉住胸中。

用消導者有之，用溫補者有之，服藥愈多而病愈凶，自分必死。
周診之，思相火自下衝上，直至頭回，今火起於臍，至胸而止，乃色欲過度，真陽不足，丹田有寒也。
作痛者脾虛有寒，土無火生也。
用烏藥二錢，以製附子一枚，每用附子三分，水煎服。
蓋附子扶陽，烏藥破滯，只此一味，煎湯極清，清則下行甚速，故五日見效，服附子百枚而愈。
（雄按：既能五日見效，何待百枚始愈？「百」字疑誤。
）

俞按：喻氏以黃芩、阿膠日進十餘劑，周公以烏藥、附子每次用三分，皆五日見效，可稱絕對。
然服附子至百枚，以每次三分計之，功程毋乃太遠乎？


<h2>腰痛</h2>
丹溪治徐質夫腰痛案。


俞按：跌傷有瘀，似宜先逐瘀而後補。
丹溪則以年之老，脈之散大，反先補而後逐瘀，是其學問之高也。
昧者必以為補住惡血，懼不敢補，則盡力逐之，瘀終不去，而變端起矣。
損傷且然，況內傷乎！觀此案及葉先生痢疾案，而知補住邪氣、補住惡血之為謬談也。
大抵元氣果虛，則補藥惟元氣受之，而或邪或瘀不相干涉，或元氣不虛，則補藥為邪助長，為瘀增痛，誠非所宜，要在能辨其虛與不虛耳。


雄按：亦當審其虛之微甚，邪與瘀之重輕，而後斟酌其先攻與先補之宜也。
如此案雖宜先補，而以蘇木駕馭，參、耆自無補住惡血之虞。
葉先生痢案，以陳皮、芍藥輔參、術，亦非蠻補留邪之劑也。


李士材治方魯儒精神困倦，腰膝異痛不可忍，皆曰腎主腰膝，而用桂、附。

綿延兩月，愈覺四肢痿軟，腰膝寒冷，遂恣服熱藥，了無疑懼。
李診之，脈伏於下，極重按之，振指有力。
因思陽證似陰，乃火熱過極，反兼勝己之化，小便當赤，必畏熱湯，詢之果然。
乃以黃柏三錢，龍膽草二錢，芩、連、梔子各一錢五分，加生薑七片為嚮導，乘熱頓飲，移時便覺腰間暢快，三劑而痛若失矣。
用人參固本丸，日服二兩，一月而痊。


祝茹穹治張修甫腰痛重墜，如負千斤，惟行房時不見重，服補腎藥，總不效。
祝曰：腰者腎之府，腎虛斯病腰。
然何以行房時不重，必瘀血滯之也。
蓋行房時腎搖而血行，行即不瘀，遂不見其重也。
以知、柏、烏藥、青皮、紅花、桃仁、蘇木、穿山甲、木通各一錢，甘草五分，薑棗煎，二劑愈。


俞按：瘀血腰痛，古人原有治法。
而想到行房時腎搖血即不瘀，豈非明哲乎？然行瘀多用肉桂，此反用知、柏，豈於脈中見相火之強耶？

雄按：血因寒而瘀者，宜散以熱。
苟因熱而瘀者，豈可謂必須肉桂乎？俞君固矣。


楊曰：總因熱則流行一語，印定眼目。


孫文垣治吳東星案。


俞按：此條病情反復，孫公能隨其病機曲折以赴之。
就所錄者，已有七次治法。
惟始終匯載，方知其中間有效有不效，而終底於效，乃可垂為模範。
苟逸其半而存其半，則不知來路之淵源，未明結局之成敗，何以評騭其是非乎？因不禁慨然於《臨證指南》矣。



<h2>背痛</h2>
汪石山治一人年逾三十，季夏日午行房多汗，晚浴又近女色，因患白濁，醫用胃苓湯，加右眼作痛，用四物湯入三黃服之，睡醒口愈加苦，又加左膝腫痛，仲冬不藥濁止，漸次延至背痛不能轉側，日輕夜重，嚏則如繩索撮腰脅，痛楚不堪，呵氣亦應背痛，時或夢遺。
次年正月，汪診之，脈皆緩弱無力，脾虛可知，左脈滑者血熱也，遂以參、耆各二錢，苓、朮、歸身、麥冬各一錢，牛膝、神麯、陳皮、黃柏各七分，甘草、五味各八分。
煎服三十餘帖，再以龜板、參、耆、黃柏各二兩，熟地、萸肉、枸杞、杜仲、歸、茯、牛膝各一兩，丸服而愈。


盧不遠治張二如病瘠膂痛，艱於起拜，形傴僂楚甚。
曰：此房後風入髓中，骨氣不精，故屈伸不利。
用龜鹿二仙膠，服三月以填骨髓，佐透水丹二十粒，以祛腎風，遂愈。


祝茹穹治一人，患心重如千斤下墜，背彎不能直，每發時疼痛難忍，眼珠直出，舌皆咬碎，無藥可療。

祝曰：此必打銅鐵生理，終日用力，傷於飢飽，間以欲事；或因偷情為人所驚，精不得泄，用槌則彎背，驚則心血走，不泄則腎氣逆，以氣裹血，滲溜包絡，遂成是證。
究之果打銅匠也。
乃以麻黃、羌活各一錢，茯神、香附、歸尾、赤芍各八分，甘草四分。
兩劑發汗而心輕，再以熟大黃三錢，赤芍、檳榔、枳實、黃柏、黃芩各一錢。
兩劑便通而背直，服八味地黃丸一料，而用力生理如常矣。


俞按：汪案養陰益氣，盧案補精搜風，祝案汗下以通經，溫納以固腎，俱真實學問，非膚淺伎倆。
再論背屬太陽，若暴痛，則審其脈浮緊為傷寒，脈沉緩為寒濕，麻黃湯、羌活勝濕湯可酌用也。
脊系督脈，若久痛，則審其熱而痛為陰虛，寒而痛為陽虛，麋茸六味、鹿茸八味，可分用也。
若肩背痛則兼肺經，腰背痛則兼腎經，又當各求其因而治之。
更有胸與背互換作痛，項與背牽連作痛，背痛徹心，心痛徹背，散在諸書，均宜博考。



<h2>脅痛</h2>
張戴人治一人危篤脅痛案。


俞按：脅下結硬如石，的系積塊，若宗養正積自除之說而用參、術，何異助紂為虐耶？幸遇戴人以湧法起其沉疴，亦賴脈之沉實有力耳。
因知善於切脈者，則如禮樂與干戈，俱能戡亂致治也。


王宇泰曰：秦文山掌教每患脅痛，遇勞忍餓則發，因來求方。
余以參、耆、朮、地、芎、歸、萸肉、棗仁、牛膝、木瓜、石斛、苡仁、柏仁、桃仁之屬，令常服之。
後來謝云：自服藥後，積久之疾，一朝而愈，不復發矣。
聞魏崑溟吏部，亦以勞餓得脅痛，無大病也，誤服枳殼、青皮破氣之藥，痛愈甚，不數日而殞，可不鑑哉！

孫文垣治李悅齋夫人，胸脅大腹作痛，譫語如狂，寅卯辰三時少輕，午後及夜，痛劇咬人，晝夜不睡，飲食不進者十八日。

究其故，原有痰火與頭疼牙痛之疾，又因經行三日後頭疼發寒熱，醫以瘧治，因大惡熱，三四人交扇之，而兩手浸冷水中，口噙水而不咽，鼻有微衄，又常自悲自哭，目以多哭而腫，小水直下不固，喉梗梗吞藥不下，脈則左弦數，右關洪滑。
孫曰：熱入血室也。
誤服剛燥之劑而動痰火，以致標本交作。
諸人猶謂熱入血室，惟夜間讝語如見鬼，何至胸脅疼劇咬人耶？孫曰：仲景云，經水適來適止，得疾皆作熱入血室治。
痛極咬人者，乃胃虛蟲行求食而不得，故喉中梗梗然也。
以小柴胡加桃仁、丹皮而讝語減，次日以安蛔湯與服，而疼止食進。


俞按：痛極咬人，合以喉中梗梗，認為蛔飢求食，亦屬偶然應驗。
若欲據以辨證，恐不可執。


雄按：此證究屬肝陰大虧為其本病，善後之法，必用滋養肝腎為宜。



<h2>腳上諸證</h2>
孫文垣治一貧士，兩足不痠不痛，每行動絕不聽其所用，或扭於左而又墜於右，或扭於右而又墜於左，之玄而行，不能一步正走，此亦目之希覯，書所未載。
余憶度之，由筋軟不能束骨所致，故行動則偏斜扭墜也。
夫筋者肝之所主，肝屬木，木縱不收，宜益金以制之。
用參、耆、白芍以補肺金，苡仁、虎骨、龜板、杜仲以壯筋骨，加鐵華粉以專制肝木，煉蜜丸，早晚服之而愈。


孫文垣治一人，生黴瘡後，偶遭一跌，環跳脫出，不能復入巢臼，疼痛殊堪，兩足因長短不齊。
余思不能復入窠臼者，以瘀血流入窠臼，佔滿故竅，致骨不能復入也。
今宜消去瘀血，必以行氣活血之劑為主，以下行嚮導之劑佐之，庶可復原。
用陳年窖中磚瓦，洗淨煅過四兩，生地、杜牛膝、骨碎補、丹參、赤芍各一兩五錢，自然銅三兩，蒲黃、車前子、蘇木各一兩，鹿角二兩，元明粉五錢，各為末，以茅草根一斤，紅花四兩，煎膏拌曬前藥，再以蜜丸。
服之尋愈。


施笠澤治張侗初患足脛痛三年矣。

診之脈沉細而澀，曰：此下焦元氣不足，不能榮養筋骨，當用滋補舒筋之劑。
服後微效。
因勞旋作，再診之脈兼浮數，元氣愈耗矣。
為制人參膏，及河車天乙丸間服，元氣漸壯，獨兩脛作楚不能忍，因制萬靈膏，去樟腦加韶粉、蘇合、麝香，以軟帛緊繫兩脛，仍令飲甘草湯，不頃刻而痛若失。
此膏良驗，方載《本草綱目》。
後用黃耆建中湯加參、歸，調理全愈。


何嗣宗治鍾滄柱少年得腳弱病，痠酸楚無力，兼小便艱難，欲溺必久立之始通，大補肝腎藥不應，何用六味地黃丸加黃牛腿骨髓一具而愈。
以之治此者，道在邇而求諸遠也。


雄按：秀水沈岷源《奇證匯》云，一男子患腳跟骨脫落，動之則痛，艱於行步，葉天士先生視之曰：此濕傷筋絡也。
以苦葶藶四兩炒，防己、木香、茯苓、木通、人參各二錢五分，為末，棗肉丸如桐子大，每三十丸，桑皮湯下，名聖靈丹。
服之果愈。



<h2>面病</h2>
羅謙甫治一婦，三十餘歲，憂思不已，飲食失節，脾胃有傷，面色黧黑不澤，環唇尤甚，心懸如飢，飢不欲食，氣短而促。

羅曰：人身心肺在上，行營衛而光澤於外，色宜顯而不宜藏；腎肝在下，養筋骨而強壯於內，色當隱而不現；又必賴脾胃在中，傳化精微以灌四旁，沖和而不息。
若其氣一傷，則四臟失所。
今憂思不已，脾胃氣結而不行，飲食失節，脾胃氣耗而不足，故使陰氣上溢於陽中，而黑色見於面。
又經云：脾氣通於口，其華在唇。
今水反侮土，故黑色見於唇，此陰陽相反，病之逆也。
「上古天真論」云：陽明脈衰於上，面始焦。
可知陽明之氣不足，乃用沖和順氣湯，以葛根一錢五分，升麻、防風各一錢，白芷、黃耆各八分，人參七分，甘草四分，白芍、蒼朮各三分，以薑棗煎，己午時前服，取天氣上升之時，使人之陽氣易達也。
數服而愈。
此陰出乘陽治法也。


雄按：羅氏此論雖精，但此證乃脾胃虛而清陽不升，故面無華色，並非陰氣上溢於陽中之色黑也。
如果陰出乘陽，亟宜驅降濁陰，豈可再服升劑，以助其逆哉？更有多服溫補之藥，火氣上升而面黑者，宜清解化毒為治。


楊曰：議論與方不相照顧，古案多有之，當是病愈後補敘之案，故參差如此，非孟英發明其旨，幾何不貽誤後學耶！


<h2>鼻</h2>
祝茹穹治遊成宇患一證，遍身畏寒，夏月亦須棉襖，夜即烘火，鼻中全然不聞香臭，鼻孔有一物，如豆大，癢極，若以手搔之，則又痛極，惟以黃泥入鼻，知為土氣，常半月不開口，無醫能治。

祝曰：證有奇證，治有奇法。
令覓一間極小房，四面砌磚，不許漏風，而四面俱錐一孔，地下掘一小坑，僅盤大，可容人面，然後鎖閉病人於房內。
用艾百斤，漸從四面孔內燒入，自辰至午，燒至三四十斤，煙塞滿房，不能容鼻，遂伏地而尋空隙，得盤大之小坑，以鼻抵之，須臾覺鼻息通暢，自午至子，遍身熱極，棉衣盡卸，天明開視，其鼻中贅疣已落，不畏風寒，服補中益氣湯十劑全愈。
究此病所以，因居樓上，木氣太甚，冬月用火太多，無縫可泄，木又生火，積入成錮，熱在藏府，寒在皮膚。
用艾以灸皮膚之寒，而通藏府之竅。
木入土而朽，火入土而燼，觀其病時，惟聞有土氣，固已得治法矣。


俞按：此法固奇，然亦甚險，不可學也。
夫人生於氣，如魚生於水，若以十笏小房，閉人於內，四面糊之，不通一竅，半日而人死矣，以其與天地之氣隔絕也。
今雖四面有孔，孔既極小，又以艾葉熏入，掘地之坑，僅容人面，恐呼吸皆煙，悶極無逃，豈不危殆？

雄按：祝氏諸案，立論頗新，然有意矜奇，不無過實。
讀者但師其意，毋泥其跡可也。



<h2>發</h2>
丹溪治一女子，十七八歲，發盡脫，飲食起居如常，脈微弦而澀，輕重皆同，此厚味成熱，濕痰在膈間，復因多食酸梅，以致濕熱之痰隨上升之氣至於頭，熏蒸髮根之血，漸成枯槁，一時脫落。
治須補血升散，乃用防風通聖散去硝，其大黃酒炒三次，兼以四物合作小劑與之。
月餘診其脈，知濕熱漸解，乃停藥，淡味二年，髮長如初。


俞按：發落補腎，宜兼補心，若眉落宜兼補肝，以眉稟木氣而側生也。
但肝為風臟，眉落多是患風之徵，防成癘風。
至於須落，必系腎虛，以須稟水氣而下生也。
《魏書》李元護為齊州刺史，姬妾十餘，聲色自縱，情欲既甚，肢骨瘦削，鬚鬚長二尺，一時落盡。
又《北史》載王頒痛父僧辨為陳武帝所殺，至隋滅陳後，召父時壯士潛發其陵，剖棺見陳武帝須皆不落，其本皆出自骨中，此雖賦形不同，亦可見腎氣之獨厚，故勇略殊常也。



<h2>目</h2>
孫真人奉旨治衛才人眼疼，前眾醫不能療，或用寒藥，或用補藥，加之藏府不和。
孫診之，肝脈弦滑，非壅熱也，乃年壯血盛，肝血並不通遂，問宮人月經已三月不通矣。
用通經藥，經行而愈。


俞按：肝脈弦滑，能不誤認為風痰病眼乎？因肝藏血而知其血盛不通，誠切當矣。
然猶問宮人，始得停經三月之信，並不先言據脈當停經也。
真人尚如此，奈何諱疾者，每不言以責其斷病耶？此正犯東坡所云：我欲困醫，而我病亦適為醫所困耳。


孫東宿治孫如亭令正，年過四十，眼偶赤腫，兩太陽疼痛，大便不行者三日。

平時汛期一月僅兩日，今行四日未止。
眼科治之，逾候腫赤不消，而右眼內眥突生一白疱，垂與鼻齊，大二寸余，醫見而駭走，以為奇疾，莫能措劑。
又見其嘔吐眩暈，伏於枕上，略不敢動，稍動則眩愈甚，吐愈急，辭不治。
孫診之：兩寸關脈俱滑大有力，兩尺沉微。
孫曰：此中焦有痰，肝膽有火，必為怒氣所觸而然。
《內經》云：諸風掉眩皆屬於木；諸逆衝上皆屬於火。

蓋無痰不能眩也。
眼眥白疱，乃火性急速，怒氣加之，氣乘於絡，上而不行，故直脹出眼外也。
古壯士一怒而目眥裂，與白疱脹出理同。
肝為血海，故血亦來不止。
治當抑其肝木，清鎮痰火，則諸證自瘳。
先用薑汁益元丸壓其痰火，以止嘔吐；再以二陳湯加酒連、酒芩、天麻、滑石、竹茹、枳實、吳茱萸。
一帖眩吐俱定，頭稍能動，改用二陳加芩、連、穀精草、夏枯草、香附、苡仁、吳茱萸。
四劑目疾全愈，血海亦淨。


俞按：此案見證甚怪，治法甚穩，因知醫病只要明理，毋庸立異也。


張石頑治澄和尚案。



<h2>咽喉</h2>
馬銘鞠治倪仲昭案。


李昆陽治許某初起外感發熱，繼則左耳門生小癤潰腐，認為聤耳，敷以藥，潰腐不退，通耳腫赤，延及頭面皆腫赤痛極，汗大出，身熱反得涼，頗能進食，似覺稍安。

越三日，忽又發熱，左耳前後連頭面腫痛更甚，漸神昏譫語，蓋因連日出門登廁厠，復受風邪所致。
內外科皆以脈小而數，按之無力，慮其虛陷。
李曰：此耳遊風也，非致命之瘡，重複冒風，故現險象。
外敷以藥，內用大劑風藥散之，而腫痛身熱俱退，惟神昏譫語不減，兩日後昏譫更甚，湯粥入口即吐，手足厥冷，呃逆不止，勢又危極。
李以箸抉其口視之，則咽喉腐爛，懸雍赤紫，腫大如茄子下墜，脈仍細數，右手尤軟。
乃曰：連日不食，胃氣大虛，故嘔且呃，命以白米三升淘淨，大鍋煮粥，取鍋麵糰結之粥油與食，（雄按：趙恕軒云：粥油能補人精。
）遂納而不吐；復用藥攪洗喉間之腐穢，（雄按：以錫類散糝入更妙。
若未腐者，諸葛行軍散亦佳。
）隨以石膏四五兩，竹葉一大把煎湯與漱且服，服之竟夜，神昏始醒，呃止厥回。
又進大劑芩、連、白虎、梔、翹等藥，數日而全愈矣。


俞按：此與景岳治王蓬雀案，冰炭相反。
然蓬雀能受溫補，故一劑即效。
亦有證如蓬雀，雖投溫補而不效者，即陽證陰脈之死候也，未可謂景岳之法概能活人。
況許證之脈雖軟小，而病非格陽，設從景岳之言，尚待問哉。
故為醫者，讀古人書，斷不可執其一說，自以為是也。



<h2>唇</h2>
高果哉治魏子一未發時，常患嘴唇乾燥，自服麥冬一兩，生地四錢，元參二錢，五味一錢，甘草六分，烏梅三個，雖有小效，而病根不去。
果哉云：此證宜用神水。
其法以鉛熔化，散澆於地成薄片，取起翦作長條數塊，以一頭鑽眼，懸吊於鍋，鍋內置燒酒，燒酒之上，仰張一盆，與鉛片相近，使酒沸而氣上衝於鉛片，鉛片上有水滴下盆內，謂之神水。
取服之，以此水從下而上，能升腎中之水，救上之乾燥也。


俞按：神水亦古方所載，得高公之釋，其義始明。


雄按：何西池《醫碥》所云甑氣水之功，似勝於此，而取之亦較易也。



<h2>齒</h2>
易思蘭治一人患齒病案。


俞按：此案醫理講得最精。

由於脈象診得的真，而更運以巧思，斯發無不中矣。
清胃散之庸，誠不足責，即泛用滋陰藥，亦難應手。
只此三味，詮解甚明，信乎缺一味不可，多一味不必也。
余鄉有患齒痛數年，諸藥不效者，葉天士先生用山萸肉、五味子、女貞、旱蓮各三錢，牛膝、青鹽各一錢而全愈。
此取酸鹹下降，引腎經之火歸宿腎經，可與易公之方並垂不朽，而其義各別。



<h2>黃疸</h2>
仲淳曰：顧仲恭遭鼓盆之戚，復患病在床。

一醫診視，驚訝而出，謂其旦晚就木，因延余診之，左手三部俱平和，右手寸尺亦無恙，獨關部杳然不見。
諦視其形色，雖尪羸而神氣安靜。
余詢之曾大怒乎？曰：然。
余曰：此怒則氣並於肝，而脾土受邪之證也。
經云大怒則形色絕，況一部之脈乎？甚不足怪。
第脾有積滯，目中微帶黃色，恐成黃疸。
後果遍體發黃。
服茵陳利水平肝順氣藥，數劑而痊。


俞按：《金匱》云：病疸當以十八日為期，治之十日以上瘥，反劇者為難治。

就餘生平所驗，分毫不爽。
有先因他病而後發黃者，有先發黃而後現他病者，必於半月一月之內退盡其黃，則他病亦可治。
設或他病先瘥而黃不能退，至一年半載仍黃者，必復現他病以致死。
大抵酒傷及有鬱結與胃脘痛，皆發黃之根基，而泄瀉腫脹不食，乃發黃之末路。
若時行病發黃，亦多死證，諺曰瘟黃也。
惟元氣實者，審其為瘀血，為濕熱，逐之清之，得黃退熱亦退乃可無虞。
古人醫案，俱未有說及久黃者，可為余言之一證。
即如此條關脈不見，亦云數劑而痊，要知因於大怒，偶然不見耳。
若並未動怒，關脈連日不見，目中微帶黃色，即為脾絕之徵，死無疑矣。



<h2>麻木</h2>
俞東扶曰：麻多在於手足者，以四末道遠氣餒，則衛行遲而難到也。
故麻不兼木，必屬氣虛，否則風痰。
凡脈浮而軟，或大而弱者，氣虛也；脈浮而滑，按之不衰者，風痰也。
若麻木兼作，則有寒濕、積痰、死血之殊，其脈有沉遲滑實與沉澀而芤之分矣。


楊曰：語語精當，宜熟識之。



<h2>痛風</h2>
韓飛霞治一都司案。


俞按：此證甚危，此論甚佳。
乃以清燥湯一方收功者，蓋五志過極，皆為火鬱，此方連、柏以清火；蒼、曲以散郁；鬱熱能蒸濕，二苓、澤瀉以滲濕；濕熱甚則脾土衰，二朮、人參以助脾補元；濕熱勝則肺金困，參、耆、麥冬、五味助金以制木，使不生火；又火亢者水必虧，故兼歸、地養血；再合升、柴之升清，苓、瀉之降濁，恰與經絡奇邪吻合。
所謂奇邪者，乃奇經之邪，故云非十二經中正疾也。


楊曰：凡用成方，必須與病吻合，如此乃佳，否則必須加減。


孫文垣治孫質庵案。


俞按：此案論治處方，俱極精當，葉案有藍本於此者。


祝茹穹治閩闈典試，半月前忽腿疼，兩腳筋縮，腳根縮黏至腿，寸步不能行，將一月，屢藥無效，咸以此為痿痹證。

祝曰：非也。
察其脈左寸忽洪忽澀，遲數無定棲，因其好飲冷酒，酒新則性熱燥，冷飲又犯寒濕，寒熱相搏，遂有此病。
乃以川烏二錢去皮臍，麻黃二錢，兩股梢，一股根，蒼朮一錢，以甘草汁拌炒，白蒺藜一錢，去刺，酒蒸熟焙乾。
同為末，每服一錢二分，用老酒熱服，蓋被出汗。
一服即能行動，三服而痊。


葉天士治嘉善周姓，體厚色蒼，患痛風，膝熱而足冷，痛處皆腫，夜間痛甚，發之甚時，巔頂如芒刺，根根發孔覺火突出，遍身躁熱不安，小便赤澀，口不作渴，脈沉細帶數。
用生黃耆五錢，生於術三錢，熟附子七分，獨活五分，北細辛三分，防己一錢五分。
四劑而諸證皆痊，惟腫痛久不愈，陽痿不舉。
接用知、柏、虎膝、龜板、蓯蓉、牛膝不應。
改用烏頭、全蠍各一兩，穿山甲、黃柏各一錢，防己一兩五錢，麝香三錢，生馬料豆二兩，茵陳湯泛丸，每服一錢，開水下而愈。


俞按：此與《指南》所載治鮑姓周痹，用蜣螂、全蠍、地龍、穿山甲、蜂房、川烏、麝香、乳香，以無灰酒煮黑大豆汁法丸者，各有妙義，非淺見寡聞者所能窺測。



<h2>痿</h2>
滑伯仁治一婦瘧後善飢成痿案。


俞按：東垣長夏濕熱成痿法，即清燥湯也，用於此證最妥。
合丹溪治一人春病痰氣至夏月足弱案觀之，可為善用辛燥熱藥者戒。


石山治一人久坐腰痛案。


俞按：此條講病最精，用藥則未敢深信。
既云熱多者筋急而痛，且現右齒面痛，何以重用參、耆甘溫之藥？其些微之知、柏，寧有益耶？

葛可久治同郡富人女案。


俞按：香為脾臭，何以蝕脾？意者香能開竅，香極則諸竅大開，脈緩筋弛，關鍵盡撤，故身軟目瞪不食也。
畀入土坎者，諸毒得土而化。
且土為萬物之母，四肢百骸得土氣，則生氣自復也。
仍合治痿獨取陽明之義。


雄按：香能開竅，氣太發泄，發泄既久，脾氣乃虛，故曰蝕也。

蓋脾胃主四肢，不但脾虛四肢不用，胃實亦有之。
（楊曰：凡病虛實寒熱，俱有對待之證。
）余治朱茂才瘧愈之後，已服補劑，且能食肉，忽然臥床不起，四肢痿痹，不能自食，目瞪不語，醫治四日，病如故。
余診之，脈弦細而軟，苔薄微黃，大便不行，察其胸腹皆柔軟，神氣亦清，耳不聾，與之食亦食。
此補之太驟，痰阻樞機，氣鬱不舒，非痿症也。
予菖蒲、遠志、膽星、枳實、茯苓、半夏、竹茹、橘皮、旋覆為方，蘆菔湯煎服。
一劑而更衣起榻，談笑如常。
故余先曾祖《隨筆》中謂治痿獨取陽明，不專指虛證說。
由此推之，即中氣不足，溲便為之變，亦不可泥不足為虛也。
如濕熱痰食，皆能阻滯脾胃，而中氣窒礙，不足轉輸，致溲便變其常度，豈可概視為虛證乎？故讀書必悟兩面，臨證庶免執一。


李士材治朱太學、倪文學、高兵尊三案。


俞按：此三案精妙絕倫，以藥對脈，確切不移。
首案連用承氣，繼用參湯送寒下藥，皆是獨取陽明治法。
末案補中益氣與大黃補瀉不同，總歸乎取陽明也。


又按：《臨證指南·痿門》首列輕清治肺二方，實宗肺熱成痿之旨。

第恐力薄難效，其用二妙、茵陳、萆薢、茯苓皮、蠶砂、海金沙、防己、龍膽、寒水石等，直清濕熱，較之清燥湯反勝一籌，不涉虛者，允宜仿此。
又有治下虛上實，而用犀角地黃湯去芍藥，加元參、連翹、桑葉、鉤藤，似乎專理上實，不顧下虛。
然雲頭目如蒙，入夏陽升為甚，議清營熱以息內風，想其人脈必弦數，有熱甚生風之象，未可兼顧下虛，或他日再診而後滋填下焦，亦未可知。
至於滋填下焦方，有用虎潛加減者；有用四物金剛健步及地黃飲子加減者；有用熟地、蓯蓉、巴戟、遠志、鹿角霜、桑椹、蒼朮、小茴，以狗脊酒蒸，熟水熬膏為丸者；有用蓯、戟、杞、膝、青鹽、線膠、茯苓、沙苑、鹿筋膠、羊肉膠、牛骨髓、豬脊髓者，卻元參、術補陽明法，亦無承氣瀉陽明法。
惟脾腎雙補丸有人參，然其案重在暈麻瘕泄，尚未痿厥，非以治痿也。
統觀之，不外清濕熱、益肝腎，豈二種病情偏多耶？或案有遺逸，未能詳備耶？


<h2>癥瘕</h2>
倉公治臨菑女子薄吾案。


俞按：此條辨證最佳。
上膚黃粗者，腹大而腹上膚黃粗也；循之慼慼然者，如以手摸老松樹皮之枯燥也；其尺索刺粗者，亦是枯燥之象。
然眉發皆潤美，面色又光澤，知為蟲病也。


又按：《類案》所載偏嗜成瘕諸案，可助麈談，難充診則，惟諸病名亦所當知。
但嗜酒嗜茗，尚非怪異。
如鮮于叔明嗜臭蟲，權長孺嗜人爪，劉邕嗜瘡痂，唐舒州刺史張懷肅左司郎中任正名李棟服人精，賀蘭進明好啖狗糞，明初僧宗泐嗜糞浸脂麻雜米煮粥，駙馬都尉趙輝喜食女人陰精月水，南京祭酒劉俊喜食蚯蚓，吳江婦人喜食死屍腸胃。
此種癖疾，惜無能治之者，遂作小說，傳流至今，令人絕倒耳。
春夏間蛇精及液沾菜上，誤食之，腹內生蛇，須用赤頭蜈蚣一條，炙為末，分二服酒下。



<h2>積塊</h2>
陳自明云：余族子婦腹中有大塊如杯，每發痛不可忍，余診之知為血瘕，投黑神丸，盡三丸，塊氣盡消，終身不復作。


俞按：黑神丸載在《濟陰綱目》，以彈子大一丸，分四服。
據云痃氣十服，膈氣癥瘕五服，血瘕三丸，當瘥。
想系神效之方，並注漆有飛補之力，但世間有一種人，沾染漆氣，即患漆瘡者，若誤投之，寧不為害？所當慎也。
余又見一婦，先因痞塊經閉，里醫用生漆濃塗紙上，陰乾煅灰，同諸行血藥服之。
數服後，頓下鮮血盈桶，遂困憊不堪，就余治，雖大進補劑，終淹成弱證而死，所謂飛補者安在哉？

張三錫治一少年，體薄弱，且咳血，左邊一塊，不時上攻作痛，左金、蘆薈俱不應，診其脈三部雖強，而細澀不流利，因作陰虛治，四物加知、柏、無參、丹皮。
不六劑頓愈。
此陰虛似肝積也。
雖因部分名積，診視之際，尤當詳審，惟圓機者乃不昧此。


雄按：此血中氣滯，鬱而成熱，熱復耗營，氣愈不宣，而成此證，故如此用藥。
血虛亦屬陰虛，然與真陰虛者有別，學者辨之。


喻氏治袁序東案。


俞按：此人克伐太過，換以溫補，未足為奇。
惟兩尺脈洪盛，非此詮解，誰不面牆？至於桂、附、河車，同補腎藥為善後計，則與腎氣傳膀胱之論，緊切不泛，非通套治痞成法可比。


李士材治於鑑如，每酒後腹痛，漸至堅硬，得食輟痛。

李診之，脈浮大而長，曰：脾有大積矣。
然兩尺按之軟，不可峻攻，令服四君子湯七日，投以陰陽攻積丸三錢，但微下，更以四錢服之，下積十餘次，皆黑而韌者。
察其形不倦，又進四錢，於是腹大痛，所下甚多。
仍服四君子湯十日，又進丸藥四錢，去積三次，又進二錢，下積六七碗，脈大而虛，按至關部豁如矣。
以補中益氣湯調補一月而痊。


俞按：脈浮大而長，為脾有大積，較之丹溪諸案，或沉澀而小且數，或微而短澀，或虛微短澀，或脈澀而弱者，大不同矣。
須於臨證時，能以古人各種脈法，俱為我之正鵠，庶期中的。
若兩尺按之軟，不可峻攻，固是正理，然亦要看得靈變。
蓋兩尺軟為虛，則喻按之兩尺洪盛，寧不認為實而峻攻之耶？故又當以色形及病情參討也。


又治侯啟東腹中嘈痛，按其左脅，手不可近，凡飲食到口，喉間若有一物接之者。
然脈大而數，腹痛嘔涎，面色痿黃，此虛而有濕，濕熱相兼，蟲乃生焉。
當煎人參湯送檳黃丸以下蟲積，蟲若不去，雖補何益乎！病者畏不敢用，後竟不起。


俞按：此是蟲積，猶之飲積，俱無塊者也。
彼肯服攻積丸而愈，此不肯服檳黃丸而死，因知病之宜補宜攻，總貴用其所當用，誠不可專守潔古之說為穩著也。


周慎齋治一婦素善怒，左脅下有塊，身肥大，經將行，先一二日必吐下，此肝木乘脾，脾虛生痰不生血也；善怒脅塊，肝氣亢也；吐下者，脾氣虛也。

身肥則多痰，痰盛者中焦多濕，故經行時氣血流通，衝動脾濕，且吐且下也。
久而不治，必變中滿。
宜理脾燥濕：白朮一兩，半夏五錢，生薑七錢，沉香二錢，共研末，白糖和服。
又一人左脅下有塊，右關脈豁大。
用烏藥一兩，以附子五錢，濃煎制透，將烏藥日磨二三分，酒送下。
俟積行動，乃以補中益氣湯加附子服之。
後用六君子丸服全愈。


俞按：慎齋云：凡積不可用下藥，徒損真氣，病亦不去，當用消積藥使之熔化，則除根矣。
積去須大補。
誠格言也。
即此二案，亦平淡之神奇矣。


葉天士治一婦產後惱怒，左邊小腹積一塊，每發時小腹脹痛，從下攻上，膈間乳上皆痛，飲食入胃即吐，遍治不效。

葉用炒黑茴香一錢，桂酒炒當歸二錢，自制鹿角霜、菟絲子各一錢五分，生楂肉三錢，川芎八分。
水煎送阿魏丸七分。
八劑而愈。
次用烏雞煎丸原方半料，永不復發。
又一人患瘧補早，左脅成痞，連於胃脘，按之痛甚，用炒桃仁為君，佐以阿魏、穿山甲、鱉甲、麝香，丸服，全消。


俞按：消積之方，如桃仁煎，用大黃、虻蟲、芒硝；黑神丸，用生漆、熟漆；東垣五積丸，俱用川烏、巴霜；局方聖散子、三稜煎丸，俱用硇砂、乾漆。

此皆峻厲之劑，用而中病，固有神效；若妄試輕嘗，鮮不敗事。
千金硝石丸，人參、硝黃並用，丹溪猶以為猛劑。
治婢一案，每與補藥迭進，此真善治病者也。
丹溪治積聚諸案，輕重曲折，適至病所。
如治方提領，用參、朮、歸、芍等煎湯，下保和丸二十五，龍薈丸十五。
治馮氏女，先用左金丸、青六丸，復用參橘桃芍丸。

治盧子裕瘧後食酒肉而成塊在左脅，用參、朮、柴、苓、枳殼煎湯，下阿魏五、保和十、抑青十、溫中五、攻塊五。
攻塊者，青皮、三稜、桃仁、桂枝、海藻，醋調神麯為丸也。
治下邳錢郎，用保和二十、溫中二十、抑青十，以白朮、木通、三稜湯下。
此等方法，皆補藥與磨積相半，而必兼清肝之藥，大抵因怒成塊者多也。
又治陳里長男，飽食牛肉豆腐成塊在右脅，脈弦而數，即明告以此人必性急，塊上不可按，按則愈痛，痛則必吐酸黃苦水，而用荔核、山楂、枳實、山梔、茱萸、人參、薑汁以止痛，繼用皂角煎汁製半夏合黃連、石鹼，用糖球膏為丸以消塊，仍是治肝為主，磨積為助。
學者能逐案細繹，自有悟處。

再閱葉案積聚門，只用雞肫皮、萊菔子、蛤粉、芥子、蜣螂、蟅蟲、青、樸等，並無古方狠藥，其理尤可想見矣。
又余目擊杭州一婦患痞塊，用黑神丸大效，每痛作嘔脹不堪，服此即愈，數十服後，百苦皆除，半年外以他病暴亡，因思漆身為癩之言，藏府豈能常漆耶？清純沖和之氣，耗喪於此藥而不覺也。
再按阿魏丸方甚多，如《醫林》阿魏十四味，內有石鹼、風化硝；小阿魏丸七味，乃稜蓬、胡椒、青皮、木香、麝香；《心統》消積阿魏丸，共八味，內有三稜、莪朮、牽牛、穿山甲；丹溪阿魏丸治肉積者只四味。
又《醫林》小阿魏，即丹溪治陳星長男之三味，欲無阿魏，猶之琥珀膏只大黃、朴硝各一兩為末，以大蒜杵膏貼之，並無琥珀也。
總須對證擇用耳。



<h2>陽痿</h2>
周慎齋治一人，年二十七八，奇貧鰥居，鬱鬱不樂，遂患陽痿，終年不舉。
溫補之藥不絕，而證日甚，火升於頭不可俯，清之降之皆不效，服建中湯稍安。
一日讀本草，見蒺藜一名旱草，得火氣而升，能通人身真陽，解心經之火鬱。
因用斤余炒香，去刺為末，服之效。
月餘諸恙皆痊矣。


景岳治一少年，遭酷吏之恐陽痿案。


俞按：《巢氏病源》以腎間動氣為人之根本，故老年能御女，七十歲至八十歲猶生子者，其動氣之稟於生初者獨厚也。

厚則剛，陽自不痿。
亦有未老而陽即痿者，必不能至大壽，須任其自然，絕意淫欲，尚可延齡。
設以興陽藥內服外洗，求為御女之事，不數年而死矣。
若壯年無病而陽痿，其人多夭。
少年虛損而陽痿，其死立至，皆由腎間動氣早衰也。
動氣即命門真火，所以生長元氣，煦燠元陰，故氣曰陽氣，精曰陽精。

其盈虧俱得於先天，盈者雖斫喪而無傷，虧者雖葆養而不足，並非藥石所能擴充。
乃扁鵲新書載王超老淫故事，而云保命之法，灼艾第一，丹藥第二，附子第三，此說荒唐，斷不可信。
又考宗筋聚於前陰。
前陰者，足之三陰，及陽明、少陽、沖、任、督、蹻九脈之所會。
而九脈之中，陽明為之長。
《內經》云：陽明者，五藏六府之海，主潤宗筋。

（雄按：經言有極可徵者，如馬之鼻黑者，陰莖亦黑；若鼻白者，陰莖必白。
蓋鼻雖為肺竅，而位鎮中央，實陽明脈之所鍾也。
）所以胃強善啖之人，其於欲事必強，反是則痿而不舉，或舉而不堅，是胃氣能為腎氣之助。
古云：精生於穀。
又云：男子精盛則思其色。
其道理可喻矣。
新書之言，不過如宋人揠苗耳，況丹藥之害，可勝言哉！

楊曰：先天虧損者，非藥石所能充。
此語良是，然未始無葆養之法。
人若於閒暇時，即靜坐數息，綿綿降下丹田，則腎氣自然強固。
於靜中或睡臥時，覺陽具自舉，即正坐撮提穀道，使氣從夾脊上升泥丸，仍復降至丹田，如此數次，陽氣自回。
每行一次，則精神增長一次，此元門不傳之秘也。



<h2>脫肛</h2>
俞惺齋治一人脫肛，腫痛出水，尺脈洪數，用樗根白皮、川柏、訶子肉、沒石子、鱉頭灰而愈。
其人好酒形實，乃濕熱下注，非氣虛下陷也。



<h2>痔</h2>
俞惺齋治徐某，先患內痔，復生外痔，則腫痛出膿血，內又脹痛異常。

每登圊後，內痔墜出，欲捺之進內，礙於外痔，欲俟其自收，則相抵痛極，以致行坐不得，晝夜側臥而已。
內服芩、連、槐花等藥，外抹熊膽及冰片、田螺水等法，總不應。
痛甚汗多困乏，稍進人參則痛益加。
余診之，右關尺沉大有力，令以蕎麥麵、豬膽汁為丸服。
凡服豬膽二十枚，而內外之痔皆泯跡矣。


俞按：酒煮黃連丸及臟連丸，皆治痔痛下血之正法。
余如干柿燒灰飲下，四時取其方柏葉燒灰調服亦佳。
慧禪師云：平直量骨脊與臍平處椎上灸七壯，年深者更於椎骨兩旁各一寸，灸如上數，無不除根者。



<h2>女科</h2>
葉杏林《指掌賦》曰：醫學之傳，首自黃、農；女科之始，則由扁鵲。

邯鄲為帶下之醫，史遷所載；《產寶》著愈風之散，華佗所傳。
病機不等，巢元方之立論最詳；精血攸關，褚侍中之遺書最善。
熱入血室，臟燥悲傷，胃氣下泄而陰吹，（雄按：陰吹乃婦人常有之事，別無所苦者，亦不為病，況系隱疾，醫亦不知。
相傳產後未彌月而啖蔥者必患此，不可謂之病也。
惟吹之太喧，而大便堅燥者，乃稱為病。
然亦但治其燥，不必治其吹。

）非張長沙孰能辨此；三十六病，轉女為男，巧奪造化之樞機，舍孫真人其誰與歸。
唐白敏中訪咎殷備集驗方三百七十八首而為《產寶》；宋郭稽中補濮陽李師聖產論二十一篇以為《產方》。
作大全，陳自明之勳最；補醫案，薛立齋之功多。
高賓刻《便產須知》，杜荍著《產育寶慶》，朱丹溪之《百問》可傳，陳無擇之《三因》宜讀。
蒐羅眾善，王宇泰之《女科準繩》；分晰群芳，武叔卿之《濟陰綱目》。
議論具備於經綸，方法謹承夫家秘，東垣、河間各有名言，春甫、養葵亦多妙義。
諸書悉當誦習，臨證自探淵微。
學問思辨，不辭人十而己千。
補瀉寒溫，可即一隅而反四。
功行滿則青城有望，怠惰久則白首無成。


雄按：轉女成男之術，驗者甚少，惟有一法，每試有效，且甚簡易：若停汛而確知其為受孕，即取紅紙一張，本夫親書：「五更露結桃花實，二月春生燕子巢」十四字於上。
書時，心中須默誦：「旡思也，旡為也，寂然不動，感而遂通」四句。
書畢貼於臥床隱處。
凡書時、貼時均不可令人見，並令人知，驗後始可傳人也。


<u>經水</u>

丹溪治一婦年二十餘，形肥痞塞不食案。


俞按：飲薄粥一碗，必吐水半碗，臥不能起，將認作大虛證矣。

其辨在於痞塞及經停之前，雖通而黑色也。
此怒火食積，郁成濕熱，上則飲停，下則瘀阻，實證似虛耳。
辰時寸關脈滑有力者，辰為氣血注胃之時，胃滿甚而連及上焦；午後惟關脈滑，獨顯胃實之象矣。
方主消痰消食，破氣破血，加黃連、滑石以清濕熱，仍兼人參以鼓舞胃氣，使諸藥得行其疏通之力，再佐薑汁之辛以開道路，又治嘔吐，此真紀律之師，有勝無敗者也。
然猶有病深藥淺之慮，隔三日以二丸微下，則直搗賊巢，病根可拔矣。


石山治一人年逾四十，形色頗實，常患難產，經不調案。


俞按：人有一手無脈者頗多，若兩手無脈者則少，此乃母胎中或襁褓時蹙銼其經隧，致脈不通，原非病也。
石山又診一婦，左手無脈，而動於腕臂外廉陽谿、偏歷之分，是即今所謂反關脈也。
汪乃曰：左脈離其部位，其病難以脈知。
誠然，反關脈多洪大，且可推動，果不足以審病情。
又丹溪治一婦，久瘧食少經閉，兩手無脈，每月以三花神祐丸十餘粒，津咽之，月餘食進脈出，又半月脈愈，又一月經行，此則因病而無脈，非向來無脈也。


孫文垣治馬二尹媳，每月汛行，子戶旁轍生一腫毒，脹則不痛，過三五日，以銀簪針破，出白膿盞許而消，不必貼膏藥而愈，略無瘢痕，但汛行即發，或上下左右無定所，第不離子戶也。
內外科歷治數年不效，且致不孕，因詢於孫。
沉思兩日而悟曰：此中焦濕痰，隨經水下流，壅於子戶也，經下而痰凝，故化為膿，原非毒，故不痛，用白螺獅殼火煅存性為君，南星、半夏為臣，柴胡、甘草為佐，麵糊丸，早晚服之遂愈。


俞按：孫公穎悟殊不可及，原非毒故不痛，亦格致名言。


沈堯封治一寡婦，體素弱，每逢月事聲啞，蓋肝腎之絡，俱上連肺，精血下注，肺中必枯故啞，用地黃、天冬、肉蓯蓉、歸身等大補精血，病反甚，加細辛五分，通厥少之絡，才入口聲即出，後用八味丸調理，經來不啞。


俞按：今人稱月事為天癸者謬也。

經云：女子二七而天癸至，任脈通，太衝脈盛，月事以時下。
又云：男子二八而腎氣盛，天癸至，精氣溢瀉。
若天癸即月事，丈夫有之乎？顧名思義，謂之天一之真水，乃精血之源頭也。
蓋男女皆有精，《易》云男女構精可據。
然指天癸謂精亦不妥，天癸為精，不該又云精氣溢瀉矣。
後賢講受孕之道，有陽精陰血先至後沖等說亦謬。

夫男女交接，曾見女人有血出耶？交接出血是病，豈能裹精及為精所裹哉？大約兩情歡暢，百脈齊到，天癸與男女之精偕至，斯入任脈而成胎耳。
男胎女胎，則由夫婦之天癸有強弱盈虛之不同也。
任脈督脈，皆起於前後兩陰，交之會陰穴。
督總諸陽，任總諸陰。
任隸足少陰，沖隸足陽明，所謂沖為血海，任主胞胎也。
經云前陰總宗筋之所會，會於氣街，而陽明為之長。
陽明水穀之精華，變化成血，以灌輸太衝，太衝脈盛，月事以時下矣。
既孕則血聚以養胎，不能輸入太衝，故月事不下。
由此辨之，任脈通而天癸至，衝脈盛而月事下，明系兩項矣。


雄按：此說藍本於沈堯封而加詳者也。


<u>崩漏</u>

江汝潔治葉婦案。


俞按：脈大而無力，乃氣虛之確據，何可指定為血虛？況麻屬氣虛，先哲之成言也。
氣虛不能攝血則崩，參、耆在所必用。
惟左脈舉之略弦，似有風邪，少加荊、防亦是。
第其議論拖沓，借司天運氣以張大其說，反覺浮泛矣。


孫文垣治潘敬齋媳，經水不調，醫投安胎之劑，越七月經水忽大行，內有血塊筋膜如手大者一二桶，昏冒困憊。

其脈右關洪滑，左寸洪數，兩尺皆洪大。
病交夜分，咬牙亂語，手心熱，口噤時手足皆冷，心頭脹悶不快，面色青。
諸醫皆謂難治，孫曰：無恐。
此濁痰流滯血海，以誤服安胎之藥，益加其滯，血去多故神昏無依，痰迷心竅，故神昏語亂。
其發於夜半者，乃熱痰在心包絡與膽經，故每至其時而發。
為之調氣開痰，安神養血可愈也。
（楊曰：識力絕高。
）即以溫膽湯加石菖蒲、酒芩、天麻、棗仁、丹參與服，其夜證即減半，次日再服，每帖加竹茹五錢。
（雄按：此經產及諸血證要藥，故宜重用，即《金匱》之竹皮也。
）臨睡又與黑虎丹數粒，諸證悉愈。


俞按：此證不用脫血益氣之法，其察脈審證高矣。
然此時著眼在昏冒脹悶等證，非血去多而猶不止也。


雄按：產後亦有此證，沈堯封《女科輯要》中論之頗詳。


施笠澤治祁君萬之內崩中，服地榆、續斷等藥不效。

診其脈，沉而結。
曰：蓄血證也，得之汛至而怒。
祁曰：然。
因怒經止，半月後即患崩證，今一月矣。
乃用桃仁、大黃行血破瘀。
或謂失血復下，不導其勢乎？施曰：血隨氣滯，蓄積不散，壅塞隧道，溢而妄行，決壅去滯，則血自歸經矣。
不然舍其本而治其末，何異隨流塞水耶？服二劑果下衃血，汛亦旋至。


雄按：治病總須察脈辨證，而後議治。
設泥成說，但執暴崩宜補，必致釀成錮疾矣。


<u>帶下</u>

俞東扶曰：婦人患此者十居八九，而此病之虛證亦十之八九；虛證挾肝火、挾濕熱者又十居八九；若不虛而但因肝火濕熱者，僅十之一二而已。


<u>惡阻</u>

俞東扶曰：此證《千金》半夏茯苓湯最佳，二陳加生地、芎、芍、旋覆、桔梗、細辛、人參、生薑也。
有寒者，《千金》茯苓丸可用，六君加枳實、桂心、乾薑、葛根也。
橘皮竹茹湯治胃熱，抑青丸治肝火。
若諸法不應則停藥，《金匱》所謂加吐下者則絕之也，過八十日自愈。
（雄按：雖挾寒，薑、桂不可輕試。
）

<u>墮胎</u>

孫文垣治侄婦戴氏，孕已五月，忽血大下，午後發戰，六脈俱數，左寸滑大，右關搏指，左關軟弱。

予以白芍二錢，生地、阿膠、人參、蒲黃各一錢，柴胡、香附、地榆、荊芥各七分，甘草五分煎服。
午後發寒熱，每夜凡三次，頭痛惡心，腹中硬塊，所下血塊甚多，心下怯力，此虛無疑也。
以補中益氣加阿膠、炮薑、白芍、烏梅。
下午右眼白珠發一白泡，先腫下垂，而面亦腫，此虛火遊行無制之證。
其夜大發寒熱，指爪皆黑，唇白，汗大出，腹中作痛，牽引兩乳皆痛。
仍以補中益氣加阿膠、白芍、桂枝、五味、麥冬。
服後熱退汗止渴除，神氣少定，乃有生意。
次日咳嗽而胎墜，即以獨參湯繼服。
其夜腸鳴，瀉二次，以參、術各三錢，炙草錢半，炮姜一錢，桂心、茯苓各五分，陳皮七分，蓮子、大棗煎服。
後因咳嗽，以四君加炮薑、五味、紫菀，調理而愈。


俞按：胎甫墮而即進獨參湯，一見瀉即用參、術至三錢，蓋因未墮之前，已是虛證，新墮之後，何妨驟補。
若庸流必主停參，且與消瘀矣。


雄按：黃錦芳云，杜仲、續斷二味，舉世用以安胎，而不知續斷味苦，專入血分，活血消腫，故乳痛、癥結、腸風、痔瘻、金瘡、跌僕一切血瘀之證，皆可用也。

雖稍有澀性，行不至泄。
然誤施於氣弱氣陷之婦，則順流而下，奔迫莫御，而有排山倒海之勢，豈區區澀味所能止其萬一者乎？杜仲色紫而潤，辛甘微溫，性專入肝，補氣強筋，筋強則骨亦健。
凡腎虛腎寒腳弱之病，用之最宜。
若氣陷氣弱之輩，斷不可服，以其性最引氣下行，而無上升堅固之意也。
夫胎墜本忌血行氣陷，其服此二味亦有奏效者，以人身氣血貴乎溫通，墜胎之因不一，亦有因腎氣不溫，經血凝滯，而胞胎失蔭者，得此二味，則氣煦血濡，不滯不漏，而胎自安矣，非為下虛上實之證設也。
故胎墜而尺強寸弱者、動作少氣者、表虛惡風汗時出者、心下懸飢得食則止者、一身之氣盡欲下墜者，皆在禁例。
奈作湧者既不分辨明晰，流傳既久，遂以為安胎聖藥，總緣醫理不明，藥性不曉，證候不知，見方號為神驗，滑脫之婦，亦爾通用。
豈知杜仲、續斷，原或因於跌僕，或下寒挾瘀而胎動者之妙劑乎？苟不知審顧區別而妄用之，則不但不能安胎，反能催胎墮胎，甚有殞其母命者，可不戒哉！（雄）謂不察證因而執一方以治眾病者，多犯此病。
杜仲、續斷二味，世人皆視為補藥，而不詳察其功用，黃氏此論，洵是發人未發。


黎西野治一婦，半產胎衣不下，連服行血催衣之劑，點血不行，胸痛瞀亂。

黎曰：此脾失職也。
先與黃耆、當歸各一兩，下咽而瞀亂頓減，隨用大劑參、朮、歸、芍、苓、甘等藥，一服而惡露漸至。
眾皆驚曰：惡露不行，胞衣不下，女科書中並無參、耆之方，君獨以補奏功，何耶？黎曰：君等憂血之不下，吾正憂血之不止，故相反耳。
蓋此病本氣血大虧而致半產，脾失統血之職，水湮土崩，沖決將至，故生瞀亂，不為之修築，而反加穿鑿，是虛虛也，烏乎可？曰：今從子法，遂得免乎？曰：不能也。
穿鑿過當，所決之水已離故道，狂瀾壅積，勢無所歸，故必崩，急服吾藥，第可固其堤岸，使不致蕩沒耳。
至第三日，診尺內動甚，曰今夜子時以前必崩。
用補中益氣加參、耆各二兩，囑以血至即服。
至黃昏果發，如其言得無恙。
次用調補脾腎而愈。


俞按：惡露不下，用參、朮、歸、附等藥而下者，生平經手頗多，然必脈象細軟，口不燥渴，內不煩熱，方為合治。
此案不言脈象，但曰脾失其職，諒此婦平昔怯弱，以致胎墮，且連服行血催衣之藥四帖，寧不反其道以治之耶？

<u>產後瘛瘲</u>

孫文垣治潘大司馬媳，年二十五，體素弱，語言端謹，因難產傷力，繼以生女拂意，後又女死悲慼，即時暈厥，醒而神思迷昧，手足瘛瘲，不可診脈，目上視。

細問之，自女落地，惡露絕無，有女醫時與人參干嚼，及獨參湯並粥亂進，參與粥皆壅塞膈上不下，以故神昏瘛瘲不已也。
孫教以手於喉中探而吐之，喜其隨手吐出痰飲粥藥盈碗，瘛瘲方定，乃與川芎、山楂、澤蘭、陳皮、半夏、茯苓、香附進之，稍得睡。
不虞女醫又私與補藥二帖，子丑時陡然狂亂，如降神之狀，漢聲官話，問答如流，其聲壯厲，迥異平時，其家咸謂神附，禳禱百端。
孫曰：此惡露不盡，乃蓄血如見鬼之證，非真有神佛相附也。
以歸尾四錢，川芎一錢五分，澤蘭、益母、滑石等煎，和服熱童便。
連投二帖，狂亂少定而未除，意其胸中必有餘痰作滯，前方無佐使之品，故藥力未行也。
大加山楂為引，惡露稍行，神思既靜，嗣後稍睡片時，手足微動，或自以手掌其面，或自以手捶其胸，昏亂不息，診其脈近虛，早間面紅而光，申酉時面色白，此血行火退，故脈虛而當補矣。
與人參、川芎、澤蘭各一錢，當歸、山楂各二錢，茯苓、陳皮各八分，卷荷葉一片，琥珀末五分，服後噯氣二聲，孫喜曰：此清陽升而濁陰降矣。
自茲安靜，惡露行，大便通，而索粥飲矣。


俞按：此條前半段治法不難，蓋得其參粥雜進之病情，自有消瘀及消痰食之方法，但探吐法尤捷耳。
畜血如見鬼，知者亦多。
後半段惡露稍行，神思即靜，略睡片時，昏亂不息，仍是畜血形狀，乃於輕劑消瘀之中，復用人參，並不以前曾誤用而畏蹈故輒，此為高手。
其講脈與面色極是，但產後譫語昏狂，有純因於痰者，又不可不知。
（雄按：《女科輯要》論之最詳。
）

雄按：此證總不宜用川芎，而方方用之，是白璧之暇也。
至於噯氣謂為清陽升而濁陰降，則誤矣。
其證既因痰瘀阻滯，氣窒不行，故用多方通降而得愈，則是濁陰降而清陽始得升也，何可顛倒其詞哉！

程石洲室，因產難子死憂悶，小腹有塊作痛，下午發熱，不思飲食。

文垣診之，脈右大於左者三倍，且數，與芎歸湯加山楂、澤蘭、肉桂。
次日下午，腰腹脹痛，詰之，晌午食龍眼一斤矣，從此小腹漸脹，大便三日未行，早晨鼻衄，夜間極熱口渴，脈大無緒，勢甚危急。
用芎、歸、紅花、桃仁、青皮、檳榔、莪朮、山楂，水煎，調元明粉二錢。
服後下結糞二枚，安而就寢，醒後進粥稍多，又復脹痛，腹大如斗，堅如石，氣促不安，勢危之至，乃與五靈脂、山楂各四錢，凌霄花二錢，赤芍一錢。
服後大便通，腹軟氣定，始可進粥，漸有生氣，但脈仍鼓指，此腹中積滯尚多，不可不因其時而驅去也。
用山楂、大黃各三錢，桃仁二錢，桂心、紅花各五分，炙草七分，煎調元明粉一錢五分，其夜下黑糞四次，熱始退，上腹雖消，臍下仍大，仍以桃仁承氣加山楂、滑石、紅花煎服。
五更大便行，臍腹脹又減，復與積塊丸調理全消。
是役也，女科於初起發熱腹痛之時，即以常套十全大補湯投之，豈知龍眼入腹，漸漸脹開，故腹亦因之大脹，且其味甘，尤能作滯，復加地黃、參、術，寧不塞其塞哉？由是而成大堅之證。
《內經》謂中滿者，瀉之於內。
良以此夫，彼亦泥乎丹溪產後須大補氣血之誤也。


馬元儀治王氏婦，產後二月，神氣昏倦，胸滿中痛，咳嗽喘促發熱，服藥反漸加重，勢將治木，診脈兩手沉澀兼結，曰：此胎前已有伏邪，產後氣血既虛，邪益內結，法宜表裡兩和，使邪從外達，氣從內泄，病自愈矣。

用桂枝、柴胡、蘇梗、枳殼、半夏曲、菔子、杏仁、廣皮透邪達滯之劑，服後病勢偏安，脈亦稍舒。
前醫尚以氣血兩虛，遽投生地、歸、芍斂滯之品，遂致徹夜靡寧，如喪神守，不知邪結於中，反行補法，如欲盜之出而反閉其門也。
急改透邪散結法，用桂枝、炮薑、黃連、枳實、厚朴、廣皮等，一劑而胸滿中痛之證釋。
復用栝蔞實、柴胡、桂枝、半夏、枳實、杏仁、蘇子、桔梗等，再劑而表熱喘嗽之證平。
但大便不行，此久病傷津液，腸胃失養之所致也。
加生首烏一兩，大便得解，餘邪盡去。
然正氣大虧，繼進滋補氣血之劑而安。
蓋病有虛邪內結，而正氣積虧者，當補正以托邪，而不知者，反治邪而傷正；有正氣未傷，而邪勢方張者，當去邪以安正，而不知者，反用補以滯邪，虛實莫辨，多致冤沉無訴而尚不覺也，豈不謬哉！

<u>產後驚</u>

戴元禮治樂元忠妻，產後病驚，身飄飄如在浮雲中，舉目則旋轉，持身不定，四肢痠軟，醫以安神補虛治之轉甚。
戴診左脈芤澀，神色不變，是因驚致心包絡積血耳，乃下血如漆者一斗遂愈。
古云大實似羸者此也。


俞按：此證必共認為虛矣。
苟不辨其左脈之芤，豈能測其心包之血積耶？人但知驚是病，不知因驚而又致病，則治病無益也，可舉此案，以例其餘。


<u>產後泄瀉</u>

金大文治一婦，產後三日發疹，細而成粒，不稀不密，用荊芥、蟬蛻、鼠黏等藥，一劑頭面俱退，越一日漸有回意，忽大便溏瀉數次，即神昏不寧，問其所苦，曰熱日渴，語言顫怯如抖出者。
脈來微細數有七至，外露但欲寐，少陰證據，曰陽脫證也，屬少陰。
用生附子三錢，水洗熯如炒米，炒乾姜八分，炒甘草一錢，炒白芍一錢半，水煎和入人溺一杯，青魚膽汁四小茶匙，以代豬膽汁，服畢即睡，覺來熱渴皆除。
續用黃耆建中湯，加丹參、蘇木，二帖而安。


沈堯封治一婦，產時去血多，隨寒戰汗出，便瀉不止，用大劑真武湯，以乾薑易生薑。
兩劑戰定，而汗瀉如故，又服兩日，寒戰復作，再用補中湯，無人參、加附子兩帖。
病者云我肚裡大熱，口渴喜飲，然汗出下利，寒戰不減，沈方疑思其母云彼大孔如洞，不能收閉，又無力服參，諒無生理。
沈用黃耆五錢炙，北五味四錢杵碎，白芍、茯苓各二錢各炒，歸身、甘草各錢半各炒，大棗三枚，一劑病減，四劑全愈。


俞按：此二案有大見識，大力量，故能起死回生。


雄按：觀沈案，則可見氣虛不能收攝者，宜甘溫以補之，酸澀以收之，不可以辛熱走泄助火食氣也。


汪石山曰：餘一日莊居，一鄉人踵門哀懇，道其妻產後數日，喘促不能臥，痰與血交湧而上，日夜兩人扶坐，稍側身壅絕，乞救療之。
余以意度，新產後血氣脾胃大虛頓損，故虛痰壅盛，而敗血乘之，犀角、六君子加失笑散，一服痰血俱下，喘亦立止。
次日來謝云，諸病皆去，止不能食耳，與參苓白朮散調理全愈。


俞按：此證甚危，此方甚巧。
若用六君而不加犀角、失笑散則不應，用犀角、失笑散而不合六君亦不應。
但意度之，不憑脈象，固由汪公熟能生巧，而其病機在痰與血交湧而上，才側身便壅絕，顯系敗血隨痰上升。
然非血氣脾胃之大虛，敗血何由隨痰上升耶？此方所以恰對也。
閉門造車，出門合轍，先生之謂歟！

又按：產科奇病甚多，奇方不少，如遇怪異證候，當於葉杏林所述諸書檢求之。
夫學醫何難，不過多讀書耳。
《金史》載張潔古學醫，夜夢有人用大斧長鑿鑿心開竅，納書數卷於其中，自是洞徹其術。
因思天使此人為良醫，尚須納之以書，我儕既不夢斧鑿開竅，必從目從口，將書納之於心，納之誠多，寧讓潔古獨步耶？設遇奇病，自有奇方，可向腹笥檢求矣。



<h2>外科</h2>
<u>疿痤</u>

孫文垣治查景川遍身疿痤，紅而焮癢，諸人以蒺藜、荊芥、升麻、葛根、元參、甘草、石斛、酒芩與之，不愈。
又謂為風熱，以元參、蟬蛻、羌、防、赤芍、甘草、生地、當歸、升麻、連翹、蒼耳。
服之飲食頓減，遍身發瘡，痛癢不可言。
孫診之，兩手脈皆緩弱，以六君子湯去半夏，加扁豆、砂仁、薏苡仁、山藥、藿香、黃耆。
一服而飲食進，四帖而痛癢除，十帖瘡疥如脫。


楊曰：俱治此證之藥，而服之益甚者，以未審其脈，故與其人之體氣相違也。


<u>肺癰</u>

王宇泰治一婦，感冒風寒，或用發表之劑，反咳嗽喘急，飲食少思，胸膈不利，大便不通，右寸關脈浮數，欲用通利之劑。
王曰：此因脾土虧損，不能生肺金，若更利之，復耗精液，必患肺癰矣。
不信，仍利之，虛證悉至，果吐膿。
乃朝用益氣湯，夕用桔梗湯，各數帖；又朝用益氣湯，夕用十全大補湯，各五十帖，全愈。


<u>胃癰</u>

石頑治談仲安案。



<h2>兒科</h2>
潛村治仙潭孫自範甥慢脾證，痰涎湧盛，咳嗽身熱，四肢抽搐，自汗嗜臥，露睛，撮空手振，屢進補脾兼消痰逐風藥不應，以方就商於楊。

楊曰：此誠風自內出，本無可逐，痰因虛動，亦不必消，但補脾土，諸證自退。
然據所示兼證，則其面必㿠白，眼必散大，舌必胖滑，色必嫩白，頸必軟而頭必垂矣。
（雄按：必如是者，乃可用此法也。
）曰：誠然。
然救虛不應何耶？楊曰：諸證皆屬寒，而諸方止救虛也。
使天柱未倒，固能取效，尚須除去逐風消痰之品。
今頸軟頭垂，則天柱已倒，而虛上加寒，確有顯據，非炮薑、肉桂，何以追已去之陽，而蘇垂絕之氣哉？乃寫參附養營湯，囑之曰：如阻以幼稚純陽無補陽之法，則百不救一矣。
服三劑竟愈。
次用五味異功，加煨薑、白芍，調理而健。


一女六歲，才發熱一日，即腰脊中命門穴間骨節腫一塊，如大饅頭狀，高三四寸，自此不能平身而立，絕不能下地行走，已半年。

人皆謂龜背錮疾，莫能治。
即以幼科治龜背古方亦不效。
孫文垣曰：此非龜背，蓋龜在上，今在下部，必初年乳母放在地上坐早之故。
彼時筋骨未堅，坐久而背曲，因受風邪，不覺其漸入骨節間而生痰涎，致令骨節脹滿而大，不急治之，必成痼疾。
今起未久，可用萬靈黑虎比天膏帖之，外以晚蠶砂醋炒絹包，於膏上熱熨之，一夜熨一次，再以威靈仙為君，五加皮、烏藥、紅花、防風、獨活，水煎服。
一月而消其半，骨節柔軟，不復腫硬，下地行，行走如初矣。
人皆以為神奇。
後三個月，驀不能行，問之，足膝痠軟，載身不起，故不能行。
余知其病去而下元虛也，用杜仲、蠶砂、五加皮、薏苡、當歸、牛膝、獨活、蒼耳子、人參、仙茅，水煎服。
二十帖行走如故。


雄按：葉氏醫案乃後人所輯，不無錯簡，且有羼雜及門之案，故多純疵不齊之處。

惟《幼科要略》一卷，為先生手定，華氏刻於《臨證指南》之後以傳世，徐洄溪謂字字金玉，可法可傳，得古人之真詮而融化之，不愧名家。
乃大方視為幼科治法，不過附庸於此集，皆不甚留意；而習幼科者，謂此書乃大方之指南，更不過而問焉。
即闡發葉氏如東扶、鞠通、虛谷者，亦皆忽略而未之及也。
余謂雖為小兒說法，大人豈有他殊，故採其春溫、夏暑、秋燥諸條，纂入《溫熱經緯》，學者舉一反三，不僅為活幼之慈航矣。
更聞其治痘多活法，嘗於肩輿中見採桑婦，先生令輿人往摟之，婦大怒詈，其夫將扭輿人毆打，先生曉之曰：汝婦痘已在皮膜間，因氣滯閉不能出，吾特激之使怒，今夜可遽發，否則殆矣。
已而果驗。

又一富家子患痘閉，諸醫束手，先生命取新潔大漆桌十餘張，裸兒臥於上，以手展轉之，桌熱即易，如是殆遍，至夜痘怒發得生。
又先生之外孫甫一齡，痘閉不出，母乃抱歸求救，先生視之甚逆，沉思良久，裸兒鍵之空室中，禁女勿啟視，迨夜深始出之，痘已遍體，粒粒如珠，因空室多蚊，借其噆膚以發也。
又汪益美布鋪夥友，壯年患痘閉，群醫不能措手，先生令取雞糞若干，以醇酒熱調如糊，遍塗其身面手足，越宿雞矢燥裂剝落，而痘已出矣。
先曾祖云：此皆神而明之之治，殊可發人慧悟。
然激之使發者，氣閉也；展轉於新漆之桌者，火閉也；假蚊口以撮之者，血閉也；塗之雞矢醴者，寒閉也。
苟欲效顰，（亦當審諦。

又徐洄溪云：痘證因時而變，不但歷代不同，隔數十年亦有小變。
余謂痘證每因時邪引動而發，萬密齋嘗言之，王清任亦論之，故不但數十年有小變，即一二年間亦有判然迥異者。
蓋痘有痘疫，瘄有瘄疫，）兒科拘守古法，但可以治常痘，此建中《瑣言》之所以為救偏良法也。
後人不知此義，輒訾其浪用石膏、大黃為偏，謂止可以救慣用熱藥之偏，豈為知人論世之言哉？若痘挾疫邪，非用費氏之法不可。
惜幼科罕讀其書，不識病因，往往闔境沿村，夭枉載道，諉諸天數，豈盡然歟！吾先慈幼時患痘，頭面雖少，遍身密布，紫黑焦枯，略無潤澤，諸醫束手。
老醫包士安曰：此名螺疔痘，用大黃、石膏多劑毫無起色，奄奄一息，已絕望矣。

偶親串中遣一越人陳媼來探疾，見而唶云：尚可圖也。
亟以銀針將遍身之痘逐粒挑出如黑豆者一顆，隨以珍珠八寶丹糝入，外用朱養心家碧玉膏一名銅綠膏，治一切癰疽瘡毒有神效。
封之，即能進粥，不勞余藥而生。
又定州楊素園大令云，阜平趙功甫邃於醫，凡一切丸散，人所不能辨其中為何藥者，趙一嗅而知之，歷試不爽，殆與離婁之明，易牙之舌，相鼎立也。
生平長於治痘，痘始萌，一望而知其結局，雖極危之證，治之無不收功。
自云一生療痘，無藥不用，而從未有用附子者，並識之以質治痘名家。
（楊曰：余見趙功甫處方極輕，嘗曰小兒之腹幾何，須令其胃氣足以運化，藥力始能取效，亦至理也。
）

又按：《幼科要略》後，鄭望頤所述種痘之法甚詳，洄溪極為讚美。

徐氏《醫學源流論》亦云：種痘有九善，奈嗜利之徒，膽用時苗，害人不少，並令世人連種痘之法亦不信矣。
更有以水痘痂為苗者，種出之時，痘極稀朗，並無稠密棘手之候，醫者索謝而去，為父母者亦歡然放心矣。
孰知真痘未出，迨時痘流行之歲，天花陡發，病家醫家皆不預料，往往誤指別證，妄投藥餌，縱不誤治，痘必危險，較彼妄用時苗之罪更深十倍，反得脫身事外，人不知之，然天地鬼神鑑察難逃，罰及子孫，噬臍何及，梁應來謂種痘始於宋真宗朝，王文正公旦，其後各相授受，以湖廣人為最。
（吾浙以德清人為最。
）今西洋夷酋咇哈呅善種痘，法以極薄小刀，微剔兒左右臂，以他人痘漿點入，不過兩三處，越七八日即見點，比時行痘大兩倍，兒無所苦，嬉戲如常。
夷言本國雖牛馬亦出痘，恆有斃者，因思得此法。

由牛而施之於人，無不應驗，於是其法盛傳。
然又必須此痘漿方得，他痘不能，故互相傳種，使痘漿不絕，名曰牛痘，誠善法也。
邱浩川云：外洋無痘，後由他處傳染，患者滋多，惟畜牛取乳之家不染。
醫者玩牛乳旁有青藍小疱，形與痘類，於是按古針刺法取牛痘之漿，種人兩臂消爍、清冷二穴，旬日果於種處出痘數顆，按日灌漿滿綻，按日結痂落靨，無一損傷，無一復出，以後即用小兒種出之漿，遞傳其種。
嘉慶十年，由小呂宋載嬰兒傳至廣東澳門，適浩川未出天花，身試果驗，行之家人戚友，無不驗者。
於是洋行屬浩川往會館專司其事，歷十數年，種者盈千累萬，無一損失。

按銅人圖消爍穴去肩頭四寸，清冷穴在肘上三寸，幼孩大小不等，以此類推。
其刺穴種痘，用尖薄小刀長寸許，（仿洋刀式。
）其取漿用象牙小簪，兩頭尖利，刺皮僅一紙薄，闊一分許，將苗漿連刺出微血注於穴中，自然奏效，種幾顆，出幾顆；從不至多，不拘寒暑，䶀用服藥。
如痘漿必不可得，亦有取靨作苗者，簡妙無比。
又海豐張雨農司馬謂余曰：鼻孔種痘，猶或十失其一，惟牛痘萬無一失，其法傳自夷醫，由廣東而漸及川、黔、閩、楚各省。
曩三兒曼臣嘗種牛痘於先君屏南署中，欲出幾粒，則種幾粒，目擊道存，允稱神技。

而三江不行其法者，一則痘醫衣食於此，若證無平險，治無方藥，則其道不重，其酬亦薄，必多方曲說以尼之；一則漿不易得，且有子之人，愛惜過甚，聞欲刀破其皮，不肯試種。
其實微刺皮膚，殊不甚痛。
凡欲保全子女身命者，慎勿惜分許之薄皮，而貽日後之大患也。
然余近聞趙春山司馬之孫，曾種牛痘于都城，而復出天花，是必傳授不真，或奸人假託以圖利，皆不可知。
但如此鬼蜮，不僅害人，且令良法見疑於世，尤為罪不容誅矣。


<script src='https://williamkpchan.github.io/LibDocs/readbook.js'></script>
</pre></body></html>
