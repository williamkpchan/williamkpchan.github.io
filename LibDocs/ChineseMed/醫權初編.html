<base target="_blank"><html><head><title>醫權初編</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = true;
  var topicEnd = "<br>";
  var bookid = "醫權初編"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>醫權初編</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>



<h2>柳序</h2>
百事皆以術名，而醫獨以道名，道者中而已矣。
中無定體，隨時而在，則權尚焉。
子曰：可與立未可與權。
權固戛乎其難哉！考亭又謂自漢以來，儒者多不識權字。
嗚呼！漢去古未遠，至索一解人不得也。
況生丁晚近，卒業於小道者乎？余嘗言世之號為醫者有三，而幾於道者百無一焉。
朝頌《靈樞》，暮閱《金匱》，按圖索驥，膠柱鼓瑟，是為文字醫。
頭痛治頭，腳痛理腳，懸揣虛實，妄擬陰陽，是為意見醫，餌藥識性，善病悟機，側聞緒言，因此測彼，是為聰明醫。
如若輩者未嘗不稱國手，誇洞垣，然知經而不知權，道其所道，非醫之所謂道也。
知權之之說者，其惟王君達士乎？達士家東皋之赤岸，去揚郡數百里，予未見其人而輒耳其名，蓋良醫也。
予門首座繆子又安自赤岸來謁，攜其所著《醫權》二卷，囑予序。
予閱其書，據症立案，審案用藥，辨溫清於錙銖，酌補瀉於杪忽，一切通因通用，塞因塞用，寒因熱用，熱因寒用之妙，要皆與病推移，而不凝滯於病。
美哉達士，可與權矣！世之讀此書者，神而明之，引而伸之，自覺《準繩》失之繁，《儒門事親》失之羈，《寓意草》《醫門法律》失之偏，不如是書之囊括諸經，旁通眾說，為幾於道也。
又何文字之可泥，意見聰明之足恃哉？抑余更有進焉，王充不云乎？春秋王道之權，在一身有一身之權，在一鄉有一鄉之權，在天下有天下之權，用雖不同，權則一也。
由斯說也，廣醫之權而用之，治天下不難矣。
誰謂醫國醫民有二理哉？仍介又安質之達士，達士其勿以予言為河漢也夫。


<u>辛丑陽月望前三日邗上柳彬廷章氏拜書</u>


<h2>繆序</h2>
醫者，道也。
夫道無對，唯權有以准之也。
我中表王子達士，究心於醫者歷有年所，凡遇一病，未敢輕為投治，必細審其根由，詳視其變態，然後以古人之法，運以心裁，故無往不利，而遠近內外，靡不帖然悅服。
曰善哉，技至此乎！達士語余曰：「予之所好者，道也。
進乎技矣。
始予學醫之時，所見無非可醫者，三年之後無一可醫也。
方今之時，一若予以神遇，而不以目視，官知止而神欲行，依乎天理，批隙導窾，因其固然。
今予之醫三十年矣，所治數千人矣，而醫道若新發於硎，故取曩日所治之已效，與所論定而不治者，筆之於書，名曰《醫權》」。
嗚呼！王子之心苦矣。
今之號為醫者，非執方以治病，即取病以試藥，求其變化因心，不泥乎法而亦不離乎法者無有哉！余因進而詰之曰：「未始有對者，權也。
子之所謂權，即謂之道樞也。
可樞始得其環中，以應無窮，可乎可，不可乎不可，醫固有所可，有所不可，而一以權准之。」善哉！權之為功大也。
予因搦管為之。
而樂附片語於簡末。


<u>康熙辛丑蒲節後五日默庵弟繆偉望書於赤岸之倚云軒</u>


<h2>自序</h2>
余從事醫林近三十年矣，所治之症，每不能與古人相符者何也？蓋病情交錯，本無定體，醫亦隨機而變，安可執一以治之？故方之中有權在焉。
昔人有云：「讀十年書，天下無一可醫之病。」醫十年病，天下無一可讀之書。」此誠研窮久而閱歷深，能得權之妙者矣。
夫古人創立方書，無非為後人入道之門，若適莫相乘皆非妙理，所以武穆論兵，謂運用之妙存乎一心，蓋此意也。
雖然，豈易言哉？苟非博覽群書，取精用宏，則遇一奇症，胸臆無主，顛倒錯亂，毫釐千里，安能隨機應變，奏功於旦夕耶？今夏偶檢敝簏，取平日所治奇症之案，與所論醫理，內有及載與不及載者，因潛心追憶，取而釐定之名曰《醫權》，授以鋟梓。
用敢質諸同道，非敢薄視夫古人。
亦以見醫道之始於有書，終於無書，既不可離乎書以治病，亦不可泥乎書以立方，管見如是，不識高明有以教我否？

<u>康熙辛丑榴月中浣之九日勵齋王三尊自序於心遠洞中</u>


<h2>凡例</h2>
是書無論醫案，凡一切醫事，有所發明，少補醫林者，悉記之。


是書一編分為上下，上論下案，論記五十有五，案記七十有八，編以次第，以便查閱也。


是書創自辛丑，追憶三十年前之事，其有脈症不能盡記者，遂闕如，不敢虛作巧合，遺誤後人也。


案中同事輩，有粗庸誤人者，其姓名不書，相濟成功者必書，為其隱過而揚善也。


是書無階級可尋，必已成之醫，方能測其端倪也。


是書所記之症，所論之事，必古書所未載，今人所罕見者。
若案案載入，論襲前人，則是依樣葫蘆，不可勝載矣。


是書雖不泥古執方，然亦理所必至，其勢不得不然者，此即聖門之權中庸之道也，若云妄作驚人，則吾豈敢？

是書直講症情病理切要處，即堪輿家看龍氣水口之下手處也。
一切迂遠穿鑿附會之談，悉置之。


道先經後權，經多權少，此書所治之症，乃百中之四五，不可以此法概治尋常之症也。


予偶有粗疏之處，亦記以自檢，不敢自掩其過也。


是書但在實序其事，不尚文飾，辭句粗鄙，幸毋噴飯。


是書所載之症，大半系外感時疫，雜症終易治，不若是症之投劑少差，立見殺人，故治雜症雖多，存案則少耳。


是書瀉多於補，非偏於用瀉，以時疫外感用補者，畢竟百中四五。


是書所載之條，乏貲不能盡刻，茲其大略云爾。


附重梓《傷寒論翼》與《古今名醫方論》二序於後者，因序有志未果，欲使天下之人，知有《名醫匯粹》八卷，同心搜輯，重梓以光於世也。


一附擬黜巫狀於卷末者，欲當世之顯仕君子，特振義舉，黜邪崇正，以免邪術殺人之慘也。



<h2>卷上</h2>

<h2>論達原飲</h2>
吳又可治瘟疫，用達原飲，發前人之未發，誠妙論也。
然予有辨焉，彼云毒藏募原一日，則害正氣一日，故用檳榔、厚朴、草果，速開募原，使疫邪早潰，全正實多，然此為正氣盛者言也。
若虛弱之人，再進此藥，中氣愈餒，何由鼓盪疫邪而出？非徒無益而反害之矣。
疫症理同痘症，痘藏於腎，種之先天，故發遲，疫藏於募原，種之後天，故發速。
痘症用升發清涼而出者固多，然間變有始終用補中益氣湯及保元湯而愈者，須知補正即所以發毒也。
古用人參敗毒散治疫，未始不有高見？但痘與疫皆系火毒，瀉多於補耳！若謂有瀉無補，恐無是理也。
自《瘟疫論》與《救偏瑣言》一出，則世之患疫與痘者，不死於補，而皆死於瀉。
不獨此二症為然，凡病皆有虛實兩端，正氣實者無虛症，正氣虛者無實症，實者驅邪以全其正，虛者養正以驅其邪，其義一也。
又有實多而虛少，當瀉多而補少，實少而虛多，當瀉少而補多，有當先補而後瀉者，有當先瀉而後補者，但要絲絲入扣，不可妄施則得矣。
所以治病有始中未三法，與補瀉兼施之理，此理大合兵法，有兵精糧足直攻其寇者，此治病之初法，即瀉法也。
有糧草不繼，寓兵於農者，此治病之中法，即補瀉兼施之法也。
有國氣空虛，寧受巾幗之辱，而終不與之一戰者，此治病之未法，即補法也。
又知實症之最者，雖終亦瀉，虛症之最者，雖初即補，若概以達原飲施之，能免虛虛之罪乎？


<h2>論《瘟疫論》禁用石膏、黃連</h2>
《瘟疫論》云：石膏、黃連寒而伐胃，閉痼疫邪難潰，且黃連守而不走，不若大黃之走而不守。
雖然，不可執也。
大黃固走而不守矣，彼動用白芍，又能寒而走乎？況石膏可以發汗，豈寒而守乎？其有大渴飲冷，六脈洪數，不合承氣湯者，非石膏而何？其有下後不愈，不合再下者，非黃連而何？但佐以氣藥則善矣，又何禁而不用耶？


<h2>論感寒時疫伏脈</h2>
元胃有舊疾，或痰飲，或飲食，或氣，或血之類，復感寒，或染疫，雖渴而喜熱飲，脈反伏而弱，胸中必有痞滿噯氣疼嘔諸症，用藥當從瀉心湯之例，寒熱並施，更兼枳、桔、青、樸、檳榔、草果之類，選而用之，或佐九蒸大黃，每見殊功。
若誤認虛寒，投以溫補，禍不旋踵矣。



<h2>論感寒疫症下利不同</h2>
感寒太陽陽明合病下利，用葛根湯解表，太陽少陽合病下利，用黃芩湯和解，少陽陽明合病下利，脈滑而數者，有宿食也，承氣湯下之。
謂太陽陽明合病，少陽陽明合病，皆兼陽明，太陽少陽合病，陽明居中，更無所逃，是知陽明水穀，受兩經之寒邪擾亂，必致下奔也。
至於瘟疫下利，或疫邪自募原傳胃，或胃中原有積滯，因熱毒擾亂下奔，皆屬內症，舌白胎者，小柴胡湯合達原飲加減清之。
黃潤胎者，三消飲雙解之。
黃燥胎者，承氣湯急下之。
始而自利，終必大下，以其疫邪傳胃，與胃中原有積滯之症，皆當大下也。
須知治下利則同，而所治之理則不同。



<h2>論小柴胡湯為疫症要藥</h2>
時醫治傷寒，始終一小柴胡湯。
蓋太陽陽明二經之麻黃湯、桂枝湯、大小青龍湯、葛根湯等方，最難用，用之下當，適足敗事，莫若守一小柴胡湯為最妥也。
邪在少陽者，用之恰當。
即在太陽陽明者，多服幾帖邪自外出。
然未至少陽而先服，反能引邪入內，惟在疫症，雖不始終以之，除三承氣湯症外，皆可加減治之。
蓋傷寒自外入內，首太陽，次陽明，又次少陽，疫症自內達外，首少陽，次陽明，又次太陽，故以小柴胡湯為第一方，未有少陽門開，而陽明太陽之門終闔者。
如系汗愈之症，始終一方加減可治。
若兼傳內，則始同而終又異矣。
是知小柴胡湯為疫症要藥，非傷寒要藥也。



<h2>論時疫感寒生死法</h2>
時疫與感寒，脈滑數，重按有力者，一定生症，如脈虛弱，神情鎮靜，未至大虛，猶可治也。
更有伏脈、結脈、本脈之辨，不可誤也。
若脈虛弱，或促數空虛，或細數無神，加以譫妄躁亂，舌無厚胎，此正虛邪盛，必死症也。



<h2>論外感時疫下早之誤</h2>
今之庸醫，未熟讀仲景之書，而粗看又可之書，無論感寒時疫，首以一汗，汗出不愈，繼而一下，以為汗則表解，下則里解，病無逃遁矣。
殊不知其病情隱匿，醫理深微，有非汗下所能頓愈者。
若果爾，則仲景之三百九十七法，一百一十三方，將安用乎？外感不同時疫，汗下不拘日數，然下早變症甚於時疫，以其從外而之內也。
時疫雖從內之外，下早亦難治。
蓋人身之陽氣七日一轉，自得病之日，至第七日，一陽之氣來復，疫始送出，輕則自汗而解，重則定下而解。
其有不俟七日而愈者，乃稟氣素足，竟送疫外出，不待一陽來夏也。
汗解者，自汗而解。
下解者，必有下症迫之，不待七日始下也。
若待七日始下，則危矣。
然此百中之一二。
其六日自愈之症者，良醫用藥必使經絡疏通，津液不枯，正氣不損，內結漸消，至期何難愈乎？其復者。
亦七日愈，汗者仍汗，下者仍下。
今之患疫者，苦於迫促，醫者又不明此理，急於求功，見汗不解，別無他法，驟然一下，以冀頓愈，正氣有虧，行機忽蹶，表熱陷入，痞滿立至，經絡阻滯，疫邪難潰，輕則牽延時日，重則變為死症，安望至期即愈乎？《瘟疫論》雖云屢下，然胸有定見，絲絲入扣，下則愈，不下則不愈，非若庸醫之懵然用下也。
雖然，必先熟讀仲景之書，再細玩又可之書，更須閱歷深久，不致膠柱鼓瑟，方能從容中道。



<h2>論時疫每夾外感內傷</h2>
時疫之中，每夾內傷外感，是一病而三病兼之，不可不察也。
蓋疫症盛行於春夏，而此時寒熱不均，衣服時時更換，易致外感，但輕於冬月，用藥又須斟酌耳，此似是而非，實兩症也。
再病疫之家，服勞者，早夜不眠，飢寒交集，憂怖焦思，不但外感易，而內傷更多，復染於疫是三病而為一病也。
醫者，當辨其孰重孰輕，孰有孰無，須要絲絲入扣，不可概以疫病治之。
辛巳歲，予夫婦病疫虎墩，其時雖疫氣大行，然亦因母久病，早夜服勞，兼之逝後經營百端，是三病皆有，然必以內傷為重，故所治之藥，皆補內傷，不涉寒門疫門一味，此虛重邪輕，故可以補正而邪自去也。



<h2>論三陽經用表藥法</h2>
後人謂仲景太陽經用麻桂，陽明經用葛根，少陽經用柴胡。
若在太陽用葛根，陽明用柴胡，是為引賊入內。
此言誠是，然為斷章取意而言，尚未體會仲景全書，得仲景活法也。
仲景云：「太陽病，項背強几几，反汗出惡風者，桂枝加葛根湯主之。」又云：「太陽病，項背強几几，無汗惡風者，葛根湯主之。」是太陽亦用葛根矣。
又云：「傷寒六七日，發熱微惡寒，肢節煩疼，微嘔，心下支結，外證未去者，柴胡桂枝湯主之。」又云：「傷寒八九日下之，胸滿煩驚，小便不利，譫語，一身盡重，不可轉側者，柴胡加龍骨牡蠣湯主之。」又云：「傷寒十三日，胸脅滿而嘔，日晡所發潮熱，已而微利，此本柴胡證，下之而不得利，今反利者，知醫以丸藥下之，非其治也。
潮熱者，實也。
先宜小柴胡以解外，後以柴胡加芒硝湯下之。」此三條仲景雖未貫太陽病三字，然而後賢列之太陽篇中，是太陽不但用葛根，而且用柴胡矣。
又云：「陽明病，脈遲，汗出多而微惡寒者，表未解也，可發汗，宜桂枝湯。」又云：「陽明病，脈浮無汗而喘者，發汗則愈，宜麻黃湯。」是陽明亦用麻桂矣。
又云：「陽明病，脅下硬滿，不大便而嘔，舌上白胎者，可與小柴胡湯。」又云：「陽明病發潮熱，大便溏，小便自可，胸脅滿不去者，小柴胡湯主之。」是陽明病不但用麻桂，而且用柴胡矣。
又小柴胡湯加減法：「若不渴，外有微熱者，去人參加桂枝，溫覆取微汗愈。」又云：「傷寒五六日，已發汗而復下之，胸脅滿而微結，小便不利，渴而不嘔，但頭汗出，往來寒熱心煩者，此為未解也，柴胡桂枝幹薑湯主之。」此二條，仲景亦未貫少陽病三字，然後賢列之少陽篇中，是少陽亦用桂枝矣。
總而論之，人身之營衛經絡，一氣相通，才感外邪，即傳變不一，當隨合併之有無多寡，與寒熱之內外淺深用藥。
如不渴，麻桂成方可用。
如少渴，可加葛根。
舌白胎，可加柴胡。
其白芍、黃芩、花粉、石膏等，斟酌加入，不必拘拘於麻黃、桂枝、葛根、柴胡等湯之不可化用也。
此專為外感發表而言。
若夾內症，必兼治方效，仲景逐條立法定方以嚴其律，觀書者，當通篇融化以得其神，方為體會仲景全書、得仲景活法也。
至於春秋感冒，或溫疫初發，太陽經麻桂既不可用，可代以羌活。
若至初夏，又當代以蘇葉。
盛夏，又當代以薄荷，或防風。
然熱時有反寒者，寒時有反熱者，又在乎人之通權達變也。



<h2>論傷寒時疫下症當以舌胎為第一義</h2>
傷寒下症，最當珍重，若下早，症變結胸，固為可懼，若下遲，則津液乾枯，更為死候也。
予不得不為細論之。
仲景以汗出多，不惡寒，反惡熱，脈大，譫語，煩躁，發作有時，心中懊憹而煩，短氣而喘，腹滿痛，繞臍痛，目中不了了，自利清水色純青，厥諸症，斷為下症。
然汗出多，不惡寒，反惡熱，脈大，有白虎湯症；譫語，有少陽經症；煩躁發作有時，有陰躁虛煩之不一；心中懊憹而煩，有梔豉湯症：短氣而喘，有太陽經症；胸腹滿，有表症；繞臍痛，自利清水，色純青，厥，有陰寒症；目中不了了，有奪精，脫氣，脫血諸症；皆不足憑，節葊又以脈沉斷為下症，謂脈沉為歸里，理甚通，然此為脈實素無他症者言之可耳。
若脈弱之人，或兼素有痞結之症，邪才歸胃，脈愈小弱，重按無力，全似陽症陰脈，蓋因脈弱氣結，再兼火氣堅縛，愈伏不出，故有此象。
昔人云：陽明症，多假脈。
人但知其言，不解其理。
蓋陽明為氣血發源之所，藏痞結之藪。
一有痞結，則氣血凝滯，故脈或伏或結，甚至小弱如無。
人只知沉而有力為積，殊不知沉而無力亦有有積者。
此予素所經歷，外感時疫，參以內症，俱緩下而愈。
內傷亦先瀉後補，或先補後瀉，與補瀉兼施，若誤認脈虛，遽然大補，內傷猶可，外感時疫，禍不旋踵矣。
是知最強最弱之脈，皆在陽明，故有「陽明病，多假脈」之嘆也。
此下症脈沉之不足憑也一端矣。
又予治丁尚志之婦，肺素不清，兼之外邪傳肺，而喘咳不止，又兼傳胃，而舌乾飲冷，脈因咳而氣上當浮，又因舌乾胃實當沉，二者兼之，全似白虎湯脈，浮沉著中，重按不實，細揣腹中，雖滿而軟，然指彈膨響，大便亦通。
予以舌乾為急務，以小承氣湯，生熟軍各半，加桔梗、蔞仁，三下而舌潤渴止。
但咳不止，單以清肺而愈。
以此症觀之，則又有白虎湯脈，而當用承氣湯之症者，詎不怪哉？此下症脈沉之不足憑也又一端矣。
如此者不可勝記，以予斷之，莫若以舌胎為第一義，為有諸內必形諸外，簡直易明，不可欺也。
邪在大陽與陽明之經者，舌無胎，在少陽經則有白胎，才歸陽明之腑，則舌轉黃潤矣。
若兼胃中痞滿，而猶帶寒熱往來者，大柴胡湯。
若兼大渴飲冷者，合白虎湯。
若無寒熱往來而胃口痞滿者，小承氣湯。
若痞滿亦無而譫語者，謂胃承氣湯。
若舌黃少干，惡寒全無者，大承氣湯。
兼痞滿譫語者大下之，無痞滿譫語者小下之。
若直待下症俱全，再徵之脈沉而始下，則百無一生矣。
又有白砂胎者，亦承氣湯症也。
必有實症可憑，舌雖白而砂，與津液不生之虛干舌異。
又有厚灰胎者，乃素有痰滯，亦承氣湯症也。
又有厚白胎者，乃小柴胡湯加枳樸症也。
又有下症而終無結糞者，但當辨其表症全無，胃中必有痞結不快處，或噯氣，或先曾嘔逆，或腹彈膨響，舌兼黃潤者，小承氣湯。
舌無胎者，檳榔丸，或滾痰丸，及白散等，選而用之。
此乃滯重火輕，不必拘拘於仲景之下禁丸藥也。
又有胎雖黃，薄而流轉如荷珠狀者，與舌忽干忽潤而無胎者，皆虛症也。
其時疫下症，較傷寒略先一步，然亦必以舌黃為據。
若下之太早，變症亦為可懼。
又有舌雖黃燥而無汗，必下之，自汗隨至，若以傷寒為例，直至汗出多而始下，則殆矣。
瘟疫症，吳又可論之最詳，此不過姑引一條，以徵舌黃當下之要訣耳，余不贅。



<h2>論感寒時疫有禁食不禁食之說</h2>
外感時疫，有言得病即粥湯粒米不可食者，有言飲食始終全不當禁者，議論紛紛不定，予為細言之。
蓋人之胃氣強弱不同，有天壤之殊，不可執一。
其強者，胃氣充運兼之素無積聚，雖有外感內疫，不能阻滯氣道，食入易消易飢，烏足為患？外邪不能深入，內疫亦自易出，病易愈耳。
若不明此理，妄禁飲食，中氣一餒，外邪反致深入，內疫不能鼓盪而出，變為危候也。
虛弱之人，胃氣原不充運，或兼素有積聚，一經風寒外束，疫邪內發，胃中早已痞滿，不飢不食，若再飲食強進，則必中宮填塞，變為承氣、陷胸、瀉心等湯，及白散、檳榔丸諸症。
若小下，則不能開其結。
若大下，恐中氣莫支，補瀉兩難措手。
莫若聽其不飢不食，使經絡易通，以小柴胡湯加減和之。
俟一陽來復之期，或可自愈也。
然感寒自外來，未至深入，猶可食粥以御其邪，時疫從內發，當察其果無痞滿與舌厚白胎，而能易食易飢者，方可以稀粥與之。



<h2>論感寒時疫有食復不食復之異</h2>
感寒時疫，其愈有二。
有舌無胎而汗解者，此內症本無，愈後即可食稀粥。
若舌胎黃燥，或汗後下愈，或下後汗愈，內火不能遽清，雖米飲下咽立復。
必使頻飲松羅濃茶，俟小便淡黃如象牙色，方可漸進稀粥也。



<h2>論傷寒時疫過經不解</h2>
傷寒過經不解，喻嘉言謂邪在身中日久，勢必結聚三陽，太陽為多，少陽次之，陽明又次之。
若在三陰，生死反掌，不若是之久持，理固近矣。
孰知純表症者，只在七日自仍。
若不愈者，必有內證勾結表邪不散。
予謂陽明而兼少陽太陽則有之，若舍陽明則未也。
觀仲景過經不解諸條，或與謂胃承氣湯者，乃純陽明症也。
或先與小柴胡湯，後與大柴胡湯，及柴胡加芒硝湯者，乃陽明而兼少陽也。
至於太陽治法，仲景全無。
有一條，內云：先此時自極吐下者，與調胃承氣湯。
若不爾者，不可與，但欲嘔胸中痛，微溏者，此非柴胡證，喻氏因承氣、柴胡二湯不可與，遂斷為太陽症。
予意嘔痛必兼陽明，豈單太陽乎？是知太陽少陽之單症絕無也。
若屢表不解，必細辨內症，或滯，或痰，或氣，或血，或蟲，表裡兼治，自可立愈。
何致過經不解乎？若疫症過經不解，則毫無表症矣。



<h2>論感寒時疫當以利水為第二義</h2>
感寒以麻桂發表為第一義，時疫以小柴胡湯和解為第一義。
《瘟疫論》又以達原為第一義，然此劑剛猛，當看元氣虛實，胸膈痞滿有無用之。
予意二症之第二義，在於利水，何則？蓋熱邪壅滯經絡，茶水難於升降，易致停蓄而成水結胸之症，必仿五苓之義，表裡分消，上下疏通，常使經絡不閉，庶幾易解耳？然必細辨其果系水停，而非痰食氣血之停，或水停而兼以氣血痰食之停，用藥須絲絲入扣，方不有誤。
其利水之藥，惟滑石、木通，性涼而利水最速，且能發汗，勝於二苓、澤瀉。



<h2>論外感發汗與時疫自汗迥異</h2>
感寒發汗，與時疫自汗，其病情迥異，用藥懸殊天壤。
夫外感之初，表有熱而內無熱，故服麻桂辛熱之品，一驅而表邪盡出矣。
漸轉入里，方用葛根、柴胡、白虎、承氣等湯。
是知在表則汗愈，在中則和解清涼愈，在裡則下愈。
下症必先有汗，若無汗，必先汗而後下。
疫從內發，熱毒在內而應於表，故首禁麻桂，當以小柴胡湯和之。
以少陽乃從內之外之第一層門也。
然用之有汗，亦不能解，以疫邪不能遽從募原達表。
若用之無汗，乃疫邪，或內症阻閉，不可強發，仍以小柴胡湯，加以清涼疏通之品，日日與之，使疫火漸消，陰氣漸復，經絡疏通，至七日一陽之氣來復，輕者邪從募原盡達於表，自汗而解，不必再藥。
重者，舌必黃燥，如終無汗，縱有汗亦不遍，以三承氣湯斟酌下之，使火毒去而津液生，則舌必先潤，自汗乃至，此水到渠成之理。
若舌仍乾燥，而汗出者，頃刻亡陽之症。
是感寒下在汗之後，疫症下在汗之前，感寒發汗宜助陽，疫症發汗宜養陰也。
然外感發汗宜微，毛竅少通，而邪自外出，若大發其汗，則津液乾枯，反成危候。
疫解之汗，陽氣被閉日久，至來復之期，疫邪暴潰，內火與正氣並伸，其汗必漸出如雨。
雖解後，若少進熱湯，則津津汗出，必一七，或二七後，內火盡消，胃氣大復，方能自止。
若不明此理，自汗時，恐汗多亡陽而遽止之，則從表所出之邪，仍返於內，輕則結聚少陽之位而發頤，重則結聚胸胃之間，無異結胸，甚可懼也。



<h2>論感寒與時疫之嘔不同</h2>
感寒惟太陰一經屬吐，其餘五經皆有嘔症，有發表，和解，攻下，雙解，去痰飲，消積滯，散逆氣，安蛔，利水，除膿，溫補，清涼之不一，種種治法。
茲不細述，惟舉少陽一經之乾嘔言之。
蓋少陽之嘔，為邪在半表半裡之間，表邪欲傳於內，裡氣欲伸於外，互相爭拒，故此經必乾嘔也。
舌現白胎，當以小柴胡湯伸其正氣，驅邪外出，而嘔自止矣。
舌黃潤者，當用大柴胡湯，或柴胡加芒硝湯。
再兼以上諸症者，須兼治方效。
至於疫症之嘔，乃疫邪內發，阻塞於胃，其將潰未潰之勢，鬱而不舒之象，亦現乾嘔之症，舌亦白胎，當以達原飲加柴胡破結以促其潰，邪潰而嘔自止矣。
舌黃潤者，又當加以熟軍，或芒硝。
再兼以上諸症者，亦須兼治方效。
一取上升，一取下降，相懸天壤矣。
舌乾黃者無嘔症，以外邪內疫已經結實，乃承氣湯症也。



<h2>論柯韻伯「寒傷於表，法當溫散。
寒傷於裡，法當溫補」之句</h2>
柯韻伯《風寒辨惑論》有云：「夫開口言傷寒，動手即用寒涼克伐之劑，曷不於傷寒二字，顧名思義耶？寒傷於表，法當溫散，寒傷於裡，法當溫補。」此誠千古明言，然特為好用寒涼克伐者矯弊耳。
夫「寒傷於表，法當溫散」者，乃寒感之初，內未有熱，即當用溫散之劑，驅出寒邪，立愈矣。
若邪已傳內，鬱火已生痰飲被其煎熬，胸將熱結，則又當權其表裡寒熱之輕重，胸胃痞結之有無而兼治之，汗始出也。
不然，則仲景只當用麻桂二方足矣。
又何須用青龍、越婢、陽旦、柴胡、黃芩等湯而解表乎？若胸有熱結，非枳、樸、蔞、連以開結清熱，則裡氣閉塞，而表終不解。
此症瘟疫居多，而感寒間有，然方法自可通用。
至於「寒傷於裡，法當溫補」，當歸「直中」一門，此惟喻氏分辨最詳，可不復贅。
觀此豈非柯氏特為好用寒涼克伐者矯弊乎？


<h2>論《傷寒發明》</h2>
崇川程繩玉先生，近著《傷寒發明》，所遵柯韻伯十分之六，喻嘉言十分之二，方中行十分之一，余則發以己意，可謂集大成矣。
然愚意猶有未盡善者，如所論柴胡桂枝龍骨牡蠣湯一條，闢喻解最當。
其餘論太陽經傷寒若吐若下後，心下逆滿，氣上衝胸，起則頭眩，脈沉緊之「緊」字，少陽經陽微結之「結」字，少陰病心下溫溫欲吐，厥陰經臟厥蛔厥諸條，並「差後勞復，凡病邪既至，不可輒認為實，須防正氣因攻而虛；病邪去，不可輒認為虛，須防餘邪因補而復集」之語，皆另具手眼，超越千古矣。
且能體認某句當在某條之下，斷章分注，絲毫不爽，非此中面壁多年者不能也。
獨怪將柯氏之書，斷章而下復合，未免反掩柯氏之心法。
程言「柯氏《傷寒論翼》，為上智者言，恐時人不明，斷章分解於各條下，使人逐條即明」，亦善法也。
孰知柯氏之意？謂古今所注者，惟逐條註解，未有通論三百九十七法，一百一十三方者。
若逐條看注，未免顧此失彼，泥於一法一方，有膠柱鼓瑟之嘆。
故講一法，則舉眾法比類而推講之。
論一方，亦舉眾方比類而推論之。
遂覺仲景通身手眼，俱在目前，令人渾化而得之也。
程氏斷章而不復合，仍與眾識無異矣。
予意必將柯氏全書刊附於後，使讀者先逐條以明其說，次渾化以神其用，方稱全書，方得柯氏心法也。
予曾會大世兄孟宣，言及此意。
孟宣云：「家父在日，亦曾言及，因艱於刻資，故爾未曾刊附」。



<h2>論賁豚症有虛實不同</h2>
《內經》無賁豚症，只有伏梁症二。
伏梁即賁豚也。
《難經》始分五積之名，以心積名曰伏梁，腎積名曰賁豚。
謂腎為水臟，豚為水畜，臍下乃腎位，故名賁豚。
又其氣跳動，狀如豚之上賁也。
是二症，一系內癰，一系風根，皆素有之實症，經云不可急攻，東垣制五積丸，攻補寒熱兼施，治之甚當。
又仲景書云：「燒針令其汗，針處被寒，核起而赤者，必發賁豚。
氣從少腹上衝心者，灸其核上各一壯，與桂枝加桂湯更加桂。」此係即出之虛症，仲景借前賁豚之名，以名之也。
蓋其人，腎氣本虛，不當大發其汗，而燒針令其汗出，則強發可知，胃陽一虛，不能蔽護腎陽，故腎陽發動上奔，若治之少緩，頃刻亡陽而死矣，故以桂枝湯三倍其桂，招之內入，白芍斂之下行以安其腎，甘草助胃陽而蔽腎陽，純為治里之劑，而非復解表之桂枝湯矣。
按仲景所用雖皆云桂枝，然其中實有當用肉桂者，不可不察，此方是也。
此症最少，初時當推麻黃附子細辛湯義治之，方不有誤。
前症最多，前症而兼感寒者亦復不少。
小腹雖然跳動，乃素有積氣，鬱而不伸所致，終不能越關而上，當以感寒之藥，兼降氣疏通之品治之。
醫人若少經歷，而謂仲景方法，原為治傷寒而設，不可移易，重用肉桂，豈不益其內焰，津液乾枯而死乎？仲景遺其多而反言其少者，為實症易治，虛症難防，恐蹈虛虛之弊，則有頃刻亡陽，駟馬難追之患也。



<h2>論薄菏</h2>
疫症本系火毒，非感寒可比，故太陽經禁用麻桂改用羌活。
然予猶嫌燥烈，莫若蘇薄荷為最。
蓋薄荷辛能發表，香能驅疫，涼能解火，味最尖利，專能開竅，豈不一物四擅其長乎？疫症本無外邪，且在春夏，最易得汗，不必藉羌活之燥烈也。
然必以柴胡為君，以薄荷為臣，口渴再加葛根，而汗未有不出者。
若數帖而汗不出，必有他症閉之，兼理他症，其汗自出。



<h2>論滑石貫眾</h2>
前云薄荷發汗，乃見太陽表症。
如汗出而表不解，兼口渴溺澀，此七日自汗症也，《溫疫論》用柴胡清燥湯治之。
蓋疫症最喜涼而疏通之品，滑石最為相宜，每劑加入，洵取自汗之妙藥也。
貫眾苦毒微寒，能破癥結，發斑疹，解腹痛，闢瘟疫。
疫症胃口痞滿，結痛者，用之最當。
何吳又可置而勿論乎？


<h2>論熟大黃</h2>
《溫疫論》喜用生大黃，未曾言熟大黃之妙。
蓋舌胎黃燥者，當用生大黃矣。
若雖黃而潤，大便不結，生軍未可多用，少用又不見效，當生熟軍並用之。
如曾經發汗後，舌未轉黃，胸膈痞滿而痛者。
此原有積滯，當以柴胡清燥湯加枳、樸、熟軍微利之。
此即大柴胡湯之意。
若待舌黃燥，方以生軍下之，是養虎貽患矣。
夫寒之最者，莫如黃連，用之火不能下，即用熟軍一錢，次日必小便如血，蓋大黃乃推陳致新之品，驅邪直下，加以酒蒸多次，能將巔頂之火，驅之二便而出，誠妙藥也。
即雜症積滯，痰飲，火眼，火痘，實痢，實瘧，或單用，或佐以他藥，每見殊功。
吾聞維揚之風，棄而不用，縱風土卑柔，豈無十中一二強健者？須知大黃所愈之症，決非他藥可代。
若當用不用，或反執補正而邪自去之語，是齊元為周師所圍，尚講老子，安得不亡乎？


<h2>論夏月小兒內傷外感</h2>
夏月小兒，腹脹，身暴熱，或有汗，或無汗，或時有汗，或時無汗，此症固內傷飲食，然外兼風寒暑濕者強半焉。
蓋此時小兒，或裸體乘涼，或就風熟睡，或暴日嘻戲，或濕地久坐，故此時最多內傷外感之症，即瘧痢之源也。
幼科不明此理，以為身熱單系內滯所致，止以腹脹為憑，動用下藥，殊不知內傷之食一去，而外感之邪陷入，重則變為結胸不治，輕則變為痞滿。
醫見痞滿，更下之，小兒元氣未全，遂變慢驚不治矣。
又輕者，邪陷半表而為瘧，或深入腸胃而為痢，此皆專門幼科之罪也。
良醫於此，必細辨外感之有無，方為善治，故喻嘉言以小柴胡湯治痢，亦此義也。



<h2>論《內經》無痰瘧滯瘧</h2>
《內經》論瘧，皆本風寒暑濕，並未言及屬痰屬滯者，然後人有「無痰不成瘧，無滯不成瘧」之語，以痰以滯治之甚效，豈古人反不及今人耶？蓋古人片言居要，只言病根，而後人因此識彼，闡發其變，二者不可偏廢也。
瘧由風寒暑濕漸入而不覺，遂藏少陽，數日後，發為瘧疾。
若如感寒之驟入，則必一病不起，尚待數日始發，而猶在半表半裡，半病半愈之間，故猶然飲食，葷腥不禁，不知邪既中人，經絡早已凝滯，其飲食葷腥，不能變化精微，反能助桀為虐，而變為痰滯也。
其外邪一與痰滯相搏，勾連不散，日久結為瘧母難愈，故後人治痰與滯，每每見效者以此。
詎非《內經》言風寒暑濕者，為致瘧之本，而後人治痰與滯者，闡其變乎？


<h2>論《內經》脾病而四支不用</h2>
脾病而四支不用，有虛有實。
《內經》專主於虛，謂脾主四支。
今脾氣虛弱，不能為胃行其津液，以灌溉乎四支，故四支不為用也。
然體肥善飲，素多痰火者，一旦發動，經絡壅塞，四支疼痛，亦不為用。
此亦脾家之病，較前症更多。
一宜補正，一宜滌盪，相懸天壤，細參內症色脈，自不能掩矣。



<h2>論《內經》論「新產及大病後不可瀉」</h2>
論《內經》論「新產及大病後不可瀉」與朱丹溪言「產後當以大補氣血為本，雖有雜症，以末治之」
《內經》有五奪不可瀉，以新產及大病後居其末。
後朱丹溪又云：「產後當以大補氣血為本，雖有雜症，以末治之」。
以此聖賢之語觀之，似新產與大病後無實症矣。
抑知產後之實症，不少於虛症，大病後之實症，尤多於虛乎？夫聖賢之意，為此二症，關係甚大，設用溫補不當，猶可改救，若蹈虛虛之弊，則立見殺人，故專以虛立論也。
蓋產後之虛實當以生產之難易，惡露之多寡斷之。
產難下血多者，雖壯實之人，多屬虛症。
產易下血少者，如瓜熟落蒂，雖羸弱之人，不至大虛。
又有胎前有病者，多屬實屬火，若果大虛，何能養胎？胎氣壅窒氣道，飲食鬱滯易為痰火，是知實火之症，一經產後，有變為虛寒者，有變為半虛半實者，有仍系實火之症，而終不變者，未可因產後而盡以溫補治之也。
況生產之家，或頻進產婦糯粥以安其胎，或多食雞子以暖其腸，或時飲椒酒紅糖以溫其中，或常燒熱磚以熨其腹，或過飲人參圓湯以補其虛，或早食肉羹以開其味，是皆與實火之症，相助為虐矣。
醫人不明此理，而膠柱鼓瑟，惟執《內經》、丹溪之語，而強進參、耆、朮、草、歸、芎溫補之品，見熱愈熾。
又以為下寒上熱，繼以附、桂、薑、吳等，則中宮如火加油，變症百出，至死不敢用寒涼消導之劑。
悲夫！其瘀血不清，亦不出虛、實及半虛半實三種治法。
至於大病後，若未入里而汗解者，其症本輕，可以不補。
若下解之症，內火不能遽清，米飲下咽立復，尚可溫補乎？須仍進苦寒導赤之劑，但減硝、黃，繼以甘寒養陰，直待小便清白，痰清咳止，一七後，方可漸進溫補。
每見大病後，痰火不清，咳嗽不止，醫人不敢再進苦寒，而惟以甘寒潤肺，日久不愈，變為勞瘵而死，此予目擊心傷者也。
是愈後即進溫補之症，百中一二。
《內經》之語，尤不可泥。
此皆予素所經歷，故特表而出之。
但中病即止，不可過劑耳。



<h2>論《內經》五奪不可瀉</h2>
《內經》有五奪不可瀉，謂形肉已奪，是一奪也。
大奪血之後，是二奪也。
大汗出之後，是三奪也。
大泄之後，是四奪也。
新產及大病之後，是五奪也。
此皆不可瀉。
然聖人特言其大關耳，其中實有不盡然者。
其新產及大病之後，猶屬實症者，予前已論之矣。
大汗出之後，當於予「感寒之汗與時疫之汗不同」論中，想見一斑，俱不復贅。
茲特取其餘者論之。
如大奪血之後，果系腎水不能制相火，與所出皆鮮血者，即當斟酌於補陰補陽之兩途。
若系瘀血，必是正氣充足，始能發動，何大虛之有？若有未盡，仍當下之。
其鮮血雖屬當補，若系痘疹感寒時疫之出血者，又豈可遽補乎？大泄之後，若因重用硝黃而行之不止者可補。
若下之早，數日後，復聚於胃，與未經下過，而水瀉不止，或小下而稀糞傍流，細審內有實症者，皆仍當下之也。
惟有久病形肉已奪一症，是為真虛，死不治。
為脾氣久已大傷，不能復振，邪亦固結，不能即去，不但瀉之不能任，即補之亦不能受也。
若補瀉兼施，終屬模稜而難挽。
故斷之曰：「此真虛症也，死不治。」


<h2>論《石室秘錄》</h2>
夫《石室秘錄》一書，乃從《醫貫》中化出，觀其專於補腎、補脾、舒肝，即《醫貫》之好用地黃湯、補中益氣湯、枳朮丸、逍遙散之意也。
彼則補脾腎而不雜，此又好脾腎兼補者也。
雖然，此乃讀書多而臨症少，所謂文字之醫是也。
惟恐世人不信，托以神道設教，吾懼其十中必殺人二三也。
何則？病之虛者，雖十中七八，而實者豈無二三？彼只有補無瀉，虛者自可取效，實者即可立斃，豈非十中殺人二三者乎？夫產後屬虛，誰不知之？至復感外邪，則火多於寒，胎前諸症亦然，彼皆用附、桂、參、術。
類中之症，陰虛多於陽虛，彼動用三生飲。
感寒人參難於輕投，彼則恣用無忌。
舌胎黃黑，非下不退，甚有屢下之者，彼惟以甘寒養陰，痘症實火多於虛寒，彼多用溫補。
何皆異於予之所驗乎？醫貴切中病情，最忌迂遠牽扯。
凡病畢竟直取者多，隔治者少。
彼皆用隔治而棄直取，是以伐衛致楚為奇策，而仗義執言為無謀也。
何舍近而求遠，尚奇而棄正哉？予業醫之初，亦執補正則邪去之理，與隔治玄妙之法，每多不應，後改為直治病本，但使無虛虛實實之誤，標本緩急之差，則效如桴鼓矣。
即作文之直接了當法也。
夫醫人治病，須斟酌再四，使萬無一錯，十中而殺二三可乎？是書論理甚微，辨症辨脈則甚疏，是又不及《醫貫》矣。
且《醫貫》若不經呂晚村先生批評，則亦不可用，而況不及《醫貫》者，可善用乎？至於用藥則大膽無忌，蓋治病不難於用藥，而難於辨症辨脈。
脈症既明，用藥不遠矣。
若脈症不明，罔識所從，雖有妙理，安能為用？用藥少差，立見殺人，況大膽無忌乎？總之治久病及大虛之症則可，治新病及實多虛少者則不可。
治直中陰寒則可，治傳經外感則不可。
治內傷勞倦則可，治內傷飲食則不可。
種種治法，不過一補而已，何醫道之易易哉？可知是書，終為紙上談兵。
觀之者，明其理而緩其用可也。



<h2>論沈虛明費建中治痘迥異</h2>
沈虛明治痘，好用升麻，有用至三錢者。
虛症固用，實症亦用之。
謂毒為本，火為標，升則痘毒外出，而火自息也。
孰知虛症多用，必重虛其表，實症用之，是以火濟火矣。
費建中好用大黃，有首尾不禁者。
謂痘系火毒，今又行之火運，火毒未有不上升者。
不上升者，皆毒火壅之也。
故下奪其壅，則痘必上升。
孰知痘雖火毒，必賴元氣鼓盪。
若屢下而元氣下陷，何能送毒外出？並噓血成漿哉？二理須渾化胸中，方為治痘良醫。



<h2>論費建中「頻頻欲解仍艱澀」之句</h2>
瀉痢後重努責，有虛有實，書載紛紛，茲不復贅。
以此推之，是知痘瀉後重努責，亦有虛實也。
費建中雲：「熱毒沖腸便自頻，喜腸傳送毒難侵，頻頻欲解仍艱澀，誤認脾虛終內攻。」今醫凡讀費氏書者，見痘兒後重努責不止，悉認為火，仍用涼瀉，予不得不為一辨之。
蓋兒發熱時即瀉者火也。
若瀉久不止，與痘初未瀉，醫用大黃行之不止者，皆當與久痢不止，元氣下墜，後重努責者同一治也。
蓋火瀉者，糞必焦黃，黏滯惡臭，內必煩躁攪亂，痘必深紅紫滯，根窠壅硬，舌或黃，甚至乾燥，大渴飲冷，此其辨也。
虛瀉者，糞必青稀，不惡臭，痘色淡而根窠軟，氣勢餒弱，舌縱干而無胎，為瀉久亡陰故也。
喜熱飲，縱飲不多，此其辨也。
若以「頻頻欲解仍艱澀」悉認為火，則虛墜努責者，百無一生矣。
其有痘初未瀉，至灌漿，或結痂時而忽瀉者，仍系火毒，不可溫補。
此費氏言之最詳，予不復贅。



<h2>論治病當以脾胃為先</h2>
先飲食先入於胃，俟脾胃運化，其精微上輸於肺，肺氣傳布各所當入之臟，濁氣下入大小腸，是脾胃為分金爐也。
若脾胃有病，或虛或實，一切飲食藥餌，皆不運化，安望精微輸肺而布各臟耶？是知治病當以脾胃為先，若脾胃他臟兼而有病，舍脾胃而治他臟，無益也。
又一切虛症，不問在氣在血，在何臟腑，而只專補脾胃，脾胃一強，則飲食自倍，精血日旺，陽生而陰亦長矣。
試看「精氣」二字，皆從於米。
噫，微矣哉！是知脾胃實，諸病皆實，脾胃虛，諸病皆虛，此醫家之大關也。



<h2>論治脾胃之法</h2>
補脾胃之法，可一言而盡，至於治脾胃之法，則非一言可盡者，有先瀉而後補者，有先補而後瀉者，有補瀉兼施者，有屢補屢下者，有消導攻下之不一者，有單瀉不補者，有單補不瀉者，有補胃陽者，有補脾陰者，有陰陽兼補者，有用苦寒者，有用辛熱者，有寒熱並用者，有升舉者，有導下者，有湧吐者，有自大便而出者，有自小便而出者，有經年累月而始愈者，有一朝一夕而頓除者，當博覽諸書，自然得之矣。



<h2>論積聚與感寒時疫下法不同</h2>
夫感寒時疫皆毒火驟然歸胃，故用硝黃下之。
若火根不清，少進飲食，復變為火，故不厭其頻下。
火清之後，精氣暴復，不日如初矣，為其元氣素足，被外邪驟困未久，易致振發故也。
然而再下之劑，必小且緩矣。
至於積聚之症，乃元氣素傷，其病與正氣混為一家，譬如小人已竊其權，若欲驟去，必反遭其害。
且鬱積之火，無感寒時疫之熾，故有補瀉寒熱夾雜之治法，漸漸消磨，久積自去。
若急欲求功，以硝黃屢下之，則中氣愈虧，不能復振，聚而不運，積聚愈堅，變為中滿而死矣。



<h2>論力作之人與婦女胃中每多積聚症</h2>
脾胃主運化，喜疏通而惡鬱結，故作樂侑食，有自來也。
蓋力作之人，每食必飽，乘飽即用力，用力則氣閉，氣閉則不能運化，故飲食停滯。
且氣與食停，則血亦為之阻滯矣。
久化為蟲，為痰飲。
是知此病結氣、死血、停痰、積飲、宿滯、蟲，皆有也，故發則有胃痛，噯氣，吐蛔，吞酸，嘔痰與死血，氣走注攻痛諸症。
並婦女多郁，鬱則氣結，故亦患此症。
且此兩種人多不知飢飽，不飢，見食，或美膳，必強食，又好飲冷，冷則冰伏。
至於疾發不思食，又以為虛。
痰飲鬱火作𩞄，又以為餓。
為血少，強食，妄補，積聚有加無已。
醫人遇此兩種人，須知多有此症，其治脾胃之法，前已論之矣。



<h2>論羸弱不能生子當補其脾</h2>
五臟有病，皆能殺人，脾胃又其最者也。
故古人「有補脾不如補腎，補腎不如補脾」之語。
但當腎病最急之時，而反補脾，脾病最急之時，而反補腎，則迂矣。
若於久病羸弱，或始因腎虛，波及脾虛，而不能生子者，吾意當以補脾為要也。
何則？蓋精生於脾，藏於腎，腎藥每多妨脾，以致飲食愈減，精何由生？且此時，無失血之症，芤數之脈，不必滋陰，但當用參、耆、朮、草，專補脾胃，歸、芍脾肝兼補，鹿茸、河車，大補氣血，菟絲、山藥、蓮肉、芡實，脾腎兼補，且補脾胃者亦補肺，補肝腎者亦補心，佐砂仁以行脾腎之氣，若少有虛火，加以麥冬、沙參，凡酸澀鹹苦寒涼泥滯，有妨於脾胃者，一切屏去，使飲食倍增，氣血日旺，精自滿足，而能生子矣。
即血暴出不止，亦當以獨參湯，先固其氣，以統其血。
其有久虛遺精者，脾肺氣旺，自能提攝，古有用補中益氣湯者，即此義也。
何必拘拘於補腎哉？若脾胃素強，食量頗佳，而不生子者，不在此論。



<h2>論治病當以人之元氣盛衰為本病為標</h2>
人之生死全賴乎氣，氣聚則生，氣壯則康，氣衰則弱，氣散則死，醫者可不審人之元氣盛衰以為治哉？夫元氣之盡，不外乎陰陽兩端。
蓋陰陽互根，不可偏勝，少偏則病，偏甚則死矣。
如陽虛之甚者，先回其陽，繼而漸加補陰之藥，是無陰則陽無以化也。
陰虛之甚者，先補其陰，繼而漸加補陽之藥，是無陽則陰無以生也。
務使陰陽和平，水升火降，歸於中庸之道而已，不可少有偏見也。
有元氣之盛者，雖犯五奪之後，而猶夾實症。
有元氣之弱者，雖犯外感，痢瘧痘瘍之初，而便夾虛症。
又有平日最壯，而竟得虛症者。
有平日最弱，而竟得實症者。
此又不可不察也。
以上所言之症，乃百中一二，然不細心體察，殺人正恐不少也。



<h2>論用藥效否當責之元氣強弱</h2>
夫藥者，所以治病也。
其所以使藥之治病者，元氣也。
故元氣之壯者，得病皆繫有余，少服驅邪消伐清涼之劑，元氣易於運行，其效立見，弱者，雖得外感痢瘧瘡瘍傷食之症，皆當以補益為本，兼以治標之藥，使元氣得以運行藥力以治其病也。
若捨本而竟治其標，非徒無益，必元氣愈傷，立見危殆矣。
譬如刃者，所以殺賊也。
其所以使刃之殺賊者，人力也。
若力之強者，雖操輕刃，亦能殺賊。
力之弱者，雖操重刃，安能得用？實足倒戈自害也。
知此理者，其用藥思過半矣。



<h2>論脈數極多死症</h2>
脈數，寸中帶促，至七八至者，不但雜症為死病，即傷寒溫疫，最喜數脈者，予每驗之，皆不可治。
其症必譫狂躁亂，舌無黃胎，或白胎，或干而無胎，渴飲不多，或喜熱飲，或不飲，或大便不實，或小便清白，或淡黃而清，皆正氣不足，邪氣有餘之象。
醫人遇此，縱治之，亦當以生脈地黃湯為當也。



<h2>論脈多右大於左</h2>
東垣云：「左脈大系外感，右脈大系內傷」。
此為初感外邪而言。
若鬱火已生，則右大於左矣。
每見初感外邪，多不服藥，必待內熱口渴，方延醫診視，醫者不明此理，妄以右大於左為內傷，投劑多致差謬。
至於疫症，本系內邪外潰，首即右大於左。
痢疾系腸胃積滯，亦右大於左。
直至久瀉不止，變為肝木克脾土，方左大於右。
久病專以脾胃為主，平人亦以胃氣為本，皆右大於左。
惟外感之瘧，與暴怒，系肝膽病，並相火上炎，腎虛亡陽，乃左大於右耳。
古云一公子有恙，自帳中出手診視，醫入誤認纖手為女，而云經水不調，至今傳為話柄。
予意此亦紙上談兵者所言，若執男脈左大於右，女脈右大於左，則恐將天下大半男脈，皆錯認為女矣。
予經歷三十餘年，病脈右大於左者，十中八九也。



<h2>論脈極大多死症</h2>
脈大固為有餘，太大反為不及，不但失血產後、痢疾、脾虛、久病忌之，即感寒時疫，最喜大脈者，每多不救。
以其正虛邪勝，脈已離根，殘燈復明之象也。
童若愚感寒，王禹訓妻時疫，俱犯極大之脈，重按鼓指，著骨方無，後變小弱，皆未能救，實假脈也。
縱治之，亦當以生脈地黃湯為妥。



<h2>論久病而添實脈實症者多不治</h2>
久病飲食減少，形肉消瘦，氣當虛餒，脈當沉小遲弱，理之常也。
此為脈證相符，雖死猶延時日。
若忽證添氣粗痰喘，胸膈疼脹，口渴少飲，便黃而清，惡寒發熱，而脈暴大數急，此理之所無，乃真氣發越，頃刻亡陽之症，法在不治。
縱治之，亦當以八味、六味地黃湯，或獨參湯、生脈散、參附湯、黑鉛丹、養氣丹、鹿茸丸之類，審其陰虛陽虛而與之也。
若謬認虛中有實，先瀉後補，禍不旋踵矣。



<h2>論孕婦忌半夏之謬</h2>
孕婦用藥，每見忌半夏。
凡痰嘔之症，皆不敢用。
殊不知孕婦脾虛有火，易於生痰。
六君子湯加竹茹，乃妙藥也。
今醫惟用四物保胎之藥，膈愈泥，脾愈虛，胎墮必矣。
曾見一醫，以娠誤認為痞，凡破血攻伐之藥靡不畢投，其胎終未墮，卒產一男，是知用半夏所墮之胎，雖不用半夏而亦墮，縱生兒，亦未必永年。
況古方胎症，不忌半夏。
豈古人反不及今人耶？黃帝問曰：「婦人重身，毒之奈何？」岐伯曰：「有故無殞，故無殞也。」帝曰：「何謂也？」岐伯曰：「大積大聚，其可犯也。
衰其大半乃止，過者死，是知有病則病受之。」雖遇外感、溫疫、痘疹、痢瘧、積聚之類，當用則用，但衰其大半乃止。
若舍此而反用保胎之藥，是助桀為虐矣。
如果系陰虛血少，當用四物湯者，其胸膈必無痞滿痰嘔之症。
一有痞滿痰嘔，雖系陰虛血少，四物湯亦不可服也。
須知用攻得當，即所以保胎，用補不當，即所以逐胎。
但要明保胎之理，而不可執保胎之方也。



<h2>論直中陰症用藥法</h2>
直中陰寒之症，仲景用附子湯，內用白芍、茯苓，懼陰竭陽無所附，取其生津液，且製附子之烈。
予意此症血必凝結，與其用芍藥之酸寒，茯苓緩降，莫若用牛膝之寒而散血，且速入肝腎，又兼製附子之烈，豈不一物三擅其長乎？凡產後血痛，用附、桂、薑、吳，皆當加入牛膝、乳、沒，予每加入此等症內甚效。



<h2>論腹痛吞酸屬肝之偏</h2>
腹痛之病，世醫皆謂肝木侮上。
又《石室秘錄》傅會其說云：「諸痛皆屬於肝，動則重用白芍。」予每見其鮮效，特為辨之。
蓋肝有肝病，脾有脾病。
有當肝脾同治者，有當肝脾分治者，未可概論也。
夫用白芍之症，乃脾土虛，不能乘載肝木，則肝木搖動，而脾土愈虛，腹痛泄瀉，所由來也。
且本中有火，故用白芍酸寒之藥，肝脾兼入，平肝瀉火安脾，一藥而三善俱備，再以甘草補脾緩中，則痛瀉自愈矣。
或加柴胡、歸、術而為逍遙散，或加飴糖、桂枝而為建中湯，皆其推廣之義也。
若脾胃有積聚之症，受寒多食而痛發者，法當溫散中宮。
有鬱火者，寒熱並用，導火下行，若反用酸寒之藥，則氣愈閉，滯愈凝，火愈郁矣。
且肝氣益抑，生生之氣不升，積聚何由散乎？其有因怒而脅痛者，乃肝氣發動，當以白芍合川芍，升斂並用以調其肝，不當單用白芍以抑其肝也。
此純肝家之病，與脾無與。
其痢疾而用芍藥湯者，乃取其去脾火，且兼木香、檳榔、枳殼之散，三黃之寒，斂少散多，寒多熱少，最得制方開閣之理，故效。
若單用白芍一味以治初起之實痢，必不應矣。
按：白芍同補藥則補，同瀉藥則瀉，但不可同補藥而誤施於脾家之實痛耳。
其吞酸之症，乃脾胃不能輸泄，畜聚變為酸餿，法當調理脾胃，而書反云酸屬於肝，何其舍近而求遠哉？若謂肝主生生之氣，鬱而不升，則脾胃之氣不振，而有畜聚酸餿之症者，亦當以川芎舒肝，不當以白芍抑肝也。
是知治病者，當究其源而窮其理，不可以耳為目，矜奇炫詭也。



<h2>論治痘當歸脾胃</h2>
古今方書，論痘毒皆藏於腎，惟沈虛明謂五臟惟土能藏物，當藏於脾。
予意土之藏物，一歲即發，豈待歲久始發耶？蓋痘毒如石火然，取石置之水中，雖百年而火不少減，若激之，則隨發矣。
是知痘毒必藏腎水，須俟歲氣激動乃發。
沈子之言，非也。
然所治之理，則當歸於脾胃。
蓋脾胃為五臟之總關，痘毒之發，從腎經傳之脾胃始出，觀古人首用升、葛，意可見矣。
又為五臟強弱之本，胃氣強則易出，胃氣餒則難出，胃火盛則為火毒，胃虛寒則為寒毒。
又為氣血生髮之源，肺雖灑陳六腑，灌溉諸臟，實由胃氣上騰所致。
若胃有積滯痰蟲疼脹之病，則中氣痞結，何能上騰輸肺，宣布痘毒而出，並交會氣血哉？小兒最多此病，即閉痘之源也。
若舍此而徒補氣血，與清涼升發，終無益也。
後惟費建中好用青皮，謂痘毒深伏肝腎者，以此發之。
蓋青皮肝脾兼入，最能去脾胃痰滯，予謂當改為脾胃有痰滯而痘不出者，以此發之為是。
由是推之，則二陳、枳、樸、蕪荑、使君之類隨症選用，加以酒蒸大黃斟酌下之，則胃結一開，中氣發越，然後補瀉升發無不立效矣。



<h2>論小兒驚搐多屬痰火附小兒久虛新停積滯不可強進補劑</h2>
小兒驚搐，多屬痰火。
其痰火之由，不止一端。
蓋小兒元氣未充，腠理不密，加以純陽而欲外竄，則腠理愈疏，最易傷風。
又睡大人懷中，被覆不密，亦易傷風。
又乳易變為痰，為有水乳相合之理。
又易傷食，恐小兒啼哭，可食者咸與之以止其哭，又恐過飢，凡甘脆之物，靡不頻勸食之。
蓋食停則變為痰，傷風所致，乃肺家之痰，乳與食滯所變，乃脾胃之痰。
書云：「脾為生痰之本，肺為貯痰之標。」況二經兼有，則痰之多可見。
且小兒不會吐痰，即肺痰有時而出，則下咽於胃，胃痰有時而出，則上浸於肺，互相牽引而不能去，是痰有增無減。
既有痰滯久郁之火，加以傷風之火，濟以純陽之火，痰隨火升，詎不方寸迷亂，變為驚搐之症乎？醫人惟執以驚嚇起見，用龍齒平肝，麝香開竅，硃砂寧心。
殊不知所迷亂者，乃痰火壅逼心包絡之外，痰火一清立愈。
若麝香與硃砂同用，反引痰深入心竅，兼以龍齒之澀，痰何得出？反成真痰迷心竅之症矣。
縱有驚嚇，使無痰火，自可隨愈，何能變為斯症？醫者當審其痰火在肺在胃，或二經兼有。
若有表邪，當以清痰利氣，加以前胡、薄荷，或寒熱往來，則加柴胡以治之。
若表邪已清，或本無表症，則當專清肺胃之痰火。
是麝香、龍齒、硃砂所治，乃已成痰迷心竅，非驟然驚搐之症也。
至日久不愈，形瘦氣餒，變為慢驚。
蓋小兒氣血未充，最易變虛，又當溫補脾胃，兼以理氣化痰消滯治之矣。
又有小兒久病，當用溫補。
又忽新停積滯，家人畏責不敢言，須細心審察，不可因其形瘦氣餒，遽投大補，補之不效，又以為虛重補輕，強進不已，立見危殆。
然此症多屬不治，為其補瀉兩難，縱治之，亦當辨其積滯之寒熱多寡，與人之虛弱輕重，斟酌至當而治之也。



<h2>論醫道執一之弊</h2>
醫者，義也。
義者，宜也。
宜者，權也。
道至乎權，尚有所執乎？醫道如水，隨方就圓，大無不通，小無不入，無有定形，無有定見，方為醫道盡善者。
若或執於補，或執於瀉，更有補瀉兩不敢，而惟執平和媚世之劑，此儒者之鄉愿，可恥之甚者也。
或執於法，或執於方，或執於運氣天時，或執於四方風土，或執於老少強弱，或執於膏梁藜藿，或執多乎內傷，或執精乎外感，或執於補腎，或執於補脾，或執於初中末三法，或執於五奪不可瀉，是皆不明乎道之權者也。
然予所言，似易而實難，不熟明乎經之理，焉達乎道之權？用經不當，猶有可救，用權不當，則殺人於俄頃矣。
故必須讀書多，經歷久，戰兢履薄，澄心玩索，而始得其宜也。
若夫粗浮自是，或專倚世法動人，或單恃家傳得譽，何怪乎終身由之而不知道者之眾也？


<h2>論立方當先立案</h2>
醫者立方，當先立案。
案，即作文之題也。
案立某脈兼某脈，某症兼某症，平素強弱，某臟素病，某日得病，曾服某方几帖，年紀若干。
一症一脈，猶單題。
數症數脈，猶搭題。
看題中當重某字某句某節，或單重，或並重，或少帶，字字射題，自中肯綮矣。
若不先立醫案，則標準不的，勢必想入成方。
方雖可觀，何能見效？為其吃緊處不得也。
何異作文者？忘卻題眼，剿聾陳文，文雖可觀，與題何涉乎？


<h2>論用藥戒濫竽術</h2>
經云：「毒藥攻邪，五穀為養。」是知攻邪必以毒藥，調養必以五穀也。
臟氣之偏者為病，藥氣之偏者為毒。
病，亦毒也。
以偏救偏，以毒治毒，但使歸於中正而已。
故書云：「若藥不瞑眩，厥疾不瘳。」但有似是實非，不可顛倒誤施。
故經云：「毋實實，毋虛虛」。
又中病即止，不可過劑。
故經云：「大毒治病，十去其六；中毒治病，十去其七；小毒治病，十去其九」是也。
吾觀今之醫人見解不透，恐瞑眩之劑，用之不當，立刻取咎，姑取中平藥數十種，俗號為果子藥，加以世法濫竽於眾醫之中。
病之淺而將退者，適湊其效，不知此病不服藥亦痊。
若病之深者，適足養虎貽患也。
此醫馳名甚眾，謂其穩妥而樂服也。
見用瞑眩之劑，反指為霸。
譬如阿諛逢迎，碌碌無奇者，舉世悅之。
而剛正直諒者，反畏而遠之，群起而笑之也。
可勝嘆哉！雖然，其賢於寡聞淺識，粗心浮氣誤用剛猛之劑，而殺人於俄頃者，又不無優劣於其間矣。



<h2>論舍脈從症舍症從脈</h2>
脈者，症之准也。
症者，脈之合也。
有是症，便有是脈，又何可舍乎？夫所謂舍者，乃舍其末而從其本，舍其偽而究其真耳。
如人之本脈原弱，再兼之積聚痰飲結氣死血疼蟲之類，其脈愈弱，或結或遲或伏，甚則重按全無，渾似臟腑皆虛者，是為氣血阻滯而然，實假脈也。
其有娠婦而脈愈弱者，亦此理也。
皆當先瀉後補，或補瀉兼施。
若細審諸症皆虛而脈忽數大倍常，甚至重按有力，全似白虎湯症之脈者，此乃脾腎之真氣發越，殘燈復明之象也。
當與症實脈虛之理反得之，若誤用瀉藥立斃矣。
此皆舍脈從症之治也。
如五奪之症脈當微弱，與症相應。
不知健壯者，雖奪而猶未虛，或本邪未清，或復染他疾，其脈數大有力，此非亡陽之脈，仍當以實症實脈治之也。
又有健壯者，而忽暗中大虧，雖形體未減，而真元頓傷，脈忽小弱，或豁大空虛，若審得其情，雖兼他症，亦當以補益為先。
若為形體所誘，誤投瀉劑立斃矣。
此皆舍症從脈之治也。
凡此不勝枚舉，是知脈症少有不符，其中必有大故，須細心面壁，而得之可也。



<h2>論先瀉後補 先補後瀉與補多瀉少 瀉少補多 補瀉各半以及屢補屢下之法 </h2>
病有先瀉後補，先補後瀉，與補多瀉少，瀉少補多，補瀉各半，以及屢補屢下之法者，雖皆虛實夾雜之症，然治法實有一定之理。
若差之毫釐，亦失之千里矣。
若其人素有舊疾羸弱者，又忽新得實症，法當先瀉後補，何也？蓋羸弱者，久虛之症，氣血已定，雖不復振，亦不復虛，若果虛無底止，又安能至今存乎？是知驟補無益於久虛，徒助新邪為虐耳。
若其人驟然大虛，未幾新染實症，法當先補後瀉，何也？蓋初虛之際，氣血未定，猶可因補而復振，亦可因瀉而盡傾。
若遽用瀉劑，則幾微未定之元氣，將見一鏟而盡。
又安能冀其鼓盪新邪而出耶？
此即五奪不可瀉，與補正則邪自去之理也。
其有補多瀉少，瀉少補多，以及補瀉各半，屢補屢下之法者，皆在此二法中，臨症自可躍然而得，不必復贅。



<h2>論文字之醫與經歷之醫不同</h2>
文字之醫用藥多補，經歷之醫用藥多瀉。
文字之醫嚴於紀律，經歷之醫精乎心法。
文字之醫見功遲，經歷之醫見功速。
文字之醫精乎論理，經歷之醫精乎識症。
文字之醫過於迂，經歷之醫過於霸。
然皆功罪各半焉。
若二醫兼之，再能通乎權宜，靈其機變，則萬舉萬當矣。



<h2>論忙醫之誤</h2>
庸醫誤人，固不足言。
有等大行之醫，或如時疫、瘧、痢、痘、疹、感冒大行，醫者應接不暇，不細辨其本質虛弱，或病已將虛，或兼舊疾，而徒以三指一按，以了故事，概投以達原飲、清脾飲、芍藥湯、升麻葛根湯、麻黃湯、桂枝湯、小柴胡湯之類，恐虛弱之人，不能任此一劑也。
雖最忙時，須一一再三斟酌，即萬中一錯，於心午夜能安乎？予亦素有粗率之病，故於藥室座右，自撰二語云「此間正好種德，箇中不厭精思」以自警。



<h2>論小兒用藥當預為補計</h2>
夫老人血氣枯搞，得病易致變虛，人所共知。
至於小兒，專門幼科，以為純陽之體，且多痰滯，合成丸散，百無一補，甚則雜以巴霜、牽牛之類，始終以之。
殊不知小兒血氣未充，柔脆之極，最易變虛，較老人更甚也。
虛症用補，固不待言，至於一切實症，亦當預為補計。
縱有餘邪未清，即當補瀉兼施。
若直待補期方補，恐有措手不及之患矣。
至於痘疹，有始終不用溫補者，另有專門，不在此論。



<h2>論月季花當通經天竹實當補腎</h2>
花之月月能開者，受陽氣全也。
色赤入血，刺破血，香散血，月季花當為血中氣藥。
凡血瘀經閉者，用之必有神效，為其有月月紅之義也。
但質薄而力必微，且香入脾，必佐以下走血藥，方能有效。
草木之隆冬不凋者，受陰氣全也。
凡子皆入腎。
天竹隆冬不調，其實當與女貞相似，至冬始赤，具陰中有陽之體，又當與枸杞相似，但質味俱薄，其力較微女貞、枸杞也。
按天竹喜澆人溺與鹹菜滷，其入腎可知矣。
此二說，《本草》未載，予以膚見測之，不識有當物理否？


<h2>卷下</h2>

<h2>錢婦儲方興病疫飲冷過度合案</h2>
傷寒與時疫下利，皆用寒涼之藥，未見有用溫熱而愈者。
錢婦廿五歲疫兼感寒，飲冷水太多，遂日夜瀉五六遍，大小腹皆痛，痛甚則汗出腹有水聲，頭痛，午後惡寒，右脈小數無力，左脈無力更甚，以疫邪未出募原之脈原小，加以飲冷過度，則脈愈伏矣，舌白胎，渴飲，先以五苓散去桂加木香、草果一帖，痛除瀉止，表終不解，繼以小柴胡湯二帖而愈。
仲景云：「傷寒醫下之，續得下利清穀不止，身疼痛者，急當救里，後身疼痛，清便自調者，急當救表，救里宜四逆湯，救表宜桂枝湯。」此因表未解而妄下，以致下利清穀不止，但里重於表，故先以四逆湯救其里，待里清便既調，表猶不解而身疼痛，仍以桂枝湯解其表也。
茲症雖未誤下，以多飲冷而下利，與寒藥攻下何異？但未至清穀不止，且兼疫症，桂在所忌，故以五苓去桂加木香、草果，而不用四逆湯也。
意謂痛甚則汗出而表必解，究竟不解者，一以痛出之汗，裡氣閉結，終不若自汗調暢，而上下表里俱解，一以痛止初汗，止解外縛，而疫邪猶未能潰，故仍以小柴胡湯以達之。
彼系太陽，故用桂枝湯，此係少陽兼疫，故用小柴胡湯，只取仲景救里救表之意，而不用其方也。
又儲方興廿四歲，同時病疫，多食連渣生藕，且未禁食，致腹痛甚，汗出不時，但未至瀉，予以二陳、檳榔、草果、厚朴一帖，痛止，復自汗而愈。
錢婦兼感寒，故痛止汗出，而猶用小柴胡湯以解未盡之縛，兼以達疫。
方興單系疫症，故痛一止而邪即外潰，不必用藥解表，而自汗出愈也。
此二症若認為協熱下利，而投以寒涼之劑，則殆矣。



<h2>梁婦康子疫症合案</h2>
先見之明，固為醫人美處，然終不若如鏡之照物，隨見而有，毫無意必之為盡善也。
梁婦廿餘歲，生產半月，夫患疫，即日夜服勞，夫方愈，便臥疫。
一醫見腹瀉口渴，於止瀉藥中，加黃連一錢，滯與疫俱閉，愈甚。
復延予治，見其面黃體弱，又兼產後勞碌，定屬虛症，但胃口痛滿欲嘔，夜間惡寒無汗，此少陽風寒夾滯不出，而兼時疫也。
脈在虛實之間，舌無胎，思熱飲，以小柴胡湯合達原飲一帖，下稀糞四五遍，覺少快又進一帖，惡寒止，汗漸出，但腹脹滿終不愈，前方加枳、桔、青皮、熟軍一帖，覺下一物，愈大半，又小其制一帖，全愈。
服藥四帖，共行廿余遍，並未用補收功，康僧子年二十，未娶，素無疾，同時染疫，脈弱，舌潤黃影，膈間微痞，予舍脈從症，以大柴胡湯微下之。
至七日自汗，舌黃退，身仍熱，不安靜，身現隱隱紅疹，脈愈弱，予思內外俱通，脈當出而愈小者，真虛脈也。
身熱疹現者，虛火炎也。
再視小便已如象牙色，予令速進稀粥漸愈。
若斷以先見，則梁婦決當虛，而康子決當實矣。
孰知反是？是知無意無必，方為盡善之道也。
按：二症喜年少故痊，梁婦未有不虛者，但虛少實多，因年少，猶能當消伐之藥，實去而虛症未現，故愈。
康子虛多實少，故災去而虛症即現，因年少，未至虛脫，幸辨之早，速進稀粥救之。
二症若系老人，則亡陽而死矣。



<h2>虎氏母子疫症合案</h2>
感寒與時疫下症，為下其火，以承一線之陰氣，故名承氣湯，非下其矢也。
故趙氏曰：「今時之醫，其意專與糟粕作對。」呂晚村從而譏之曰：「此名矢醫也。」雖然，若胃中無積滯之人，可一下而痊，若村野之人，與多郁婦女，胃中原有宿積，並膏粱之人，胃中素有痰火，兼之外邪入內，與疫邪內發，火氣堅縛，非一下所能解也。
子治虎氏母子疫症，屢用大承氣下之不解，舌雖黃胎，潤而薄，所下皆稀糞，又不合重用硝黃，予意乃素積難開，非硝黃症也。
各下以木香檳榔丸四五錢，宿積始去，胃中始快。
蓋木香檳榔丸內有牽牛，故能散結若此。
仲景書，下禁丸藥者，為下其火，當以硝黃滌盪也。
此症滯重火輕，以湯易丸，有何不可乎？


<h2>康華之感寒</h2>
康華之深秋感寒，首即嘔吐，繼而乾嘔數聲，出黏涎一口，自用發表清裡藥一帖，汗後不解，至七朝方延予治。
予診右脈小數而弱，左脈差強，寒熱往來，胃口微脹，身熱無汗，少渴，舌白胎，予以小柴胡湯加枳、桔、蔞仁一帖，惡寒止，餘症不減。
前方加二苓、澤瀉亦不效。
去二苓、澤瀉，加熟軍、青皮、檳榔，服時暫快，藥過如舊。
亦下稀焦糞，因素無結糞故也。
且又不合硝黃，予意乃善飲之人，胃中素有膠痰，非湯藥所能下。
初系瓜蒂散症，此時已不可吐，以滾痰丸三四錢，下膠物四遍，遂脈出，嘔止，汗出而愈。
按：嘔家有發表利水和解攻下之不同，然攻下系湯劑，此症若泥古法，直待舌胎黃燥，方以硝黃滌盪，反成九死一生之症矣。
此與前案相似，多一嘔，彼滯多，此痰多耳。



<h2>周開周妻疫症</h2>
《溫疫論》有屢下用大黃至十二兩者，予於周開周妻驗之。
其人年十九，未生育，體健，兼之胃有宿積，下後半日，舌復乾燥，又以承氣湯下之。
一醫委之而去，余因年少，體健，舌乾，故放膽屢下之。
共計用生熟大黃五六兩，芒硝將一兩，佐以花粉、芩、連、膏、母、蔞仁、枳、樸、青、檳等甚夥，熱猶不退復發痧，又發頤，猶出厚膿，收口甚速而愈，其脈不復記矣。



<h2>繆豐城瘧轉感寒</h2>
表侄繆豐城，夏月瘧轉感寒，服他醫藥數帖，不效。
余診六脈皆弱，舌黃燥胎，中一線已黑，猶寒熱往來，時有譫語，胃脘不硬不疼，余以舌胎為憑，且年少，體鍵，未娶，舍脈從症，以大柴胡湯下之。
所下薄糞二次，蛔數條而已，症猶不退。
因脈下後仍小，不合白虎湯，以小柴胡湯加犀、連等，瘧漸轉輕。
但瘧來時，舌猶乾燥，共食西瓜五六十枚，凡服涼藥與西瓜，則汗出，先自額鼻微汗，每日汗漸下出一次，十餘天，方汗至足而愈。
此症想因誤服麻桂，以致津液乾枯，症變陽明，而少陽瘧邪終不出也。
病愈後，診脈如前，方知乃先天弱脈也。



<h2>曹僧患疫得歇止脈</h2>
曹僧五十餘歲，患疫，診得歇止脈，然非死症，予細思背後有一大瘤，氣血為此阻滯之故，用藥得痊。
今已十餘年，其僧尚在也。



<h2>堂兄與謙疫後變痢不治</h2>
與謙堂兄時疫將十日，人事清明，脈弱無神，忽滯下如紅膿，腥臭不堪，是知臟腑已壞也，數日而卒。



<h2>朱笠葊感寒</h2>
朱笠葊感寒，屢用發表清裡藥不愈，脈乍大乍小，數而無力，譫語，舌黃燥，遺尿，大便秘，欲飲滾熱茶。
時予初習醫，因脈虛熱飲，不敢再進寒涼消伐之劑，遠延兩名醫，一與以連理湯，一與以六君子湯，愈劇。
後不服藥，止頻飲松蘿熱茶，數日後漸覺清明，自主以承氣湯，下膠糞一遍，遂漸愈。
是知脈虛者，屢用發表，中氣虛也。
思熱飲者，滯化為痰，中氣弱，不能利痰，故借湯之暖以運蕩之也。
遺尿者，心移熱於小腸也。
標雖虛而本卻實，故現舌胎干黃，仍歸攻下而愈也。



<h2>潘國彩疫症</h2>
潘國彩時疫，脈實大舌青紫，時呃逆，思飲滾熱茶，素善飲，目珠忽微黃，予用發表清裡藥，有汗不解，蓋七日自汗症也。
彼欲急效，延遠來一醫視之。
彼認為雜症發黃，遂用薑、桂、耆、朮、茵陳、半夏、黃連等，且勸頻進飲食，以致譫妄拈鬚，舌強不語，延朱笠葊、江有聲皆未至，復延予視。
撬開齒縫，水始得下，數日前，舌有微胎擦去，故視舌雖干而無胎，又曾胃口飽悶，以滾痰丸下過，因舌乾無胎，又曾下過，不敢用承氣湯，惟以石膏、滑石頻煎與之，以冀自汗。
次日頭汗至頸而還，仍與前藥。
又次日汗方出透，則所延之醫皆至矣。
里症尚未解，議與半夏瀉心湯，去參、棗加熟軍，微下一遍，改用清涼藥數帖而愈。
因未大下，後廿餘日不大便，服潤藥與蜜導皆不效，復飲熟軍、元明粉而愈。
是知朱笠葊之下症定於舌，潘國彩之下症定於脈耳。
噫，微矣哉！余思此二實症皆喜熱飲者，因胃家原有痞結故也。
得熱則開，得冷則愈結，故如是耳。
五瀉心湯，皆乾薑合芩、連，其意可見。
朱笠葊胃有舊疾，潘國彩呃逆不休，皆痞結症也。
笠葊痰滯俱有，故舌黃燥，國彩素無積聚，止有痰飲礙其升降。
書云：「中多痰飲，則舌胎微。」以痰飲微胎，先曾擦去，故舌雖干而無胎。
至於舌色青紫，想因氣結不行，以致血亦凝滯歟？


<h2>秀峰僧疫症</h2>
秀峰僧染疫，舌厚黃胎，不譫語，胸膈痞滿，脈弱。
予舍脈從症，用承氣湯下之而愈。
須知此脈，非先天弱脈，即為痞滿所伏。
且知舌厚黃胎，亦有不譫語者。



<h2>王東晹疫症</h2>
族兄東晹，善飲體健，染疫脈弱，胸膈痞滿，舌黃潤。
予舍脈從症，用小承氣湯屢下之。
共用生熟大黃約二兩餘，石膏一斤，枳、樸數兩，雪水數缽，至八日忽發戰，思冷飲。
家人惟執以熱茶催汗，故頭汗而止。
然漸愈後食復，亦八日發戰得頭汗而解，外涼而內熱不除，復以大承氣下宿垢甚多而愈，忽熱傳肺，咳嗽不止，用麥冬一味愈。
予聞江有聲言：「八日自汗，症多不穩。」仲景云：「頭汗劑頸而還當發疽。」由此症觀之，則二言皆不足信矣。



<h2>陳雙頂疫症發斑</h2>
陳雙頂時疫發斑，論脈則浮而無力，當補當表，論症則人事不明，舌黃燥，當下。
然有假脈，而無假燥黃舌也。
其脈所以如此者，乃臟氣被伏不能行於腑，惟腑氣猶能往來，故現此象耳。
以承氣湯下之而愈。
按：斑症有發表，和解，攻下，雙解，溫補之不同，當以里症為憑，不可執定「下則斑陷」一說也。
凡病內症皆重於表，不獨斑症為然，如看銀色面底可假，而夾口斷不可欺也。



<h2>吳婦感寒</h2>
吳婦忽腹大痛大瀉，醫投以消滯行氣之品，愈甚。
予診脈浮數，且兼表症，知為太陽陽明合病也。
但仲景止云「下利」，並未言「痛」，然症與書，每每不能恰合，當以意消息得之。
仍投以葛根湯，汗出而愈。



<h2>丁赤晨疫症</h2>
疫症非比感寒。
感寒汗後不愈，則有白虎湯，白虎湯不愈，漸轉三承氣湯，或桃仁承氣湯。
疫症至七日，內邪外潰，輕者得汗立解，身涼渴止，重者雖汗不愈，必有下症。
其下症有三：輕者，胃脘微硬微渴，舌黃影，不思食，以小承氣湯小其制生熟軍微利之。
重者，舌胎黃燥，腹滿痛，譫語，飲冷，二便不通，脈沉數有力，乃大承氣湯症，此下症之明著者。
其有下症隱微者，不易明也。
前虎氏母子、康華之、朱笠葊、潘國彩，皆言之矣。
至於丁赤晨病疫，汗後不愈，舌無胎，微有潤黑影，脈微數無力，不大渴，腹不滿痛，二便如常，予用清法治之，不愈。
遠延一醫至，認為虛症，治以香砂六君子湯加炮姜，服下亦不驟劇，數帖後，愈覺不寧，辭去，復延予視。
時已半月，細細審問，云腹中如有物狀，小便甚疼。
予思疫症豈可熱補？謬不待言，但下症不明，姑以清涼之藥，加熟軍以解藥毒，因其腹中如有物狀，少加枳、樸，服後遂下血塊，方悟為蓄血症也。
但不知本系血症，亦不知誤投溫熱所致，茲後遂用導瘀理氣涼血之品，漸加脾藥下血半月，至末一次，下瘀血半缽，隨暈絕，灌參湯二錢復蘇，茲後並無血下，繼以脾胃藥收功。
蓋蓄血症有譫妄，如狂，喜忘，屎黑，小便利，發黃，腹硬痛，漱水不欲咽，脈沉結等症，此症小便反疼，餘症並無，實難辨也。
若不細心體察，能免誤乎？


<h2>丁繼寬疫症</h2>
誤醫赤晨之醫，醫赤晨大郎繼寬，不可沒其功也。
繼寬同時染疫，汗後不解，脈較赤晨少健，浮沉著中，腹不硬痛，舌生灰色潤胎。
書云：「黑潤胎，屬虛寒。」從未有言灰色潤胎，當用硝、黃者，予不敢下，亦不敢補，惟用清法，俟其變症。
彼以大承氣湯下之，下後胎少退，熱少止，仍不思食，兩日不下，灰胎腹生，又下之，所下皆膠滯之物，如此下五六次方愈。
此症此脈此治法，彼云亦未經過，乃出心裁。
予始服其才識，後見誤醫赤晨，又竊怪其粗庸。
雖然，辨繼寬症易、辨赤晨症難也。
繼寬年方二十，未娶，酒量食量皆佳，非實症而何？赤晨年已五十，勞心焦思，八口待食，敢作實症治乎？是知此二症，脈症皆不可憑，惟以意消息得之。
醫之為道難矣！


<h2>王益貞痰瘧不治</h2>
重侄益貞，年將五十，患痰瘧，時咳膠痰甚多，有一結氣，上則咳甚，而胸脅無病，下則咳止，胸脅不快，呃逆不時，舌厚灰色潤胎，予治以清痰下氣解表之藥，漸愈。
因多食經宿酥油燒餅，遂復，餘隻消導，不敢攻下，終未愈。
轉薦朱笠葊治之，亦不效，終斃。
須知此亦系下症，與繼寬大同小異，二人之舌無異者，皆善飲酒。
想痰滯之胎，非燥屎之胎？書云：「黑胎屬虛寒。」此症終未遇，縱有此症，必黑而薄，決不灰而厚也。
然赤晨蓄血症，舌胎又何得黑影乎？噫，微矣哉！


<h2>繆子尚母感寒</h2>
繆子尚母年七十，夏月感寒。
予視時，已過七日矣。
微渴，思熱飲，二便如常，舌白胎，厚如積粉，清晨猶惡寒，少陽症也。
右脈勝於左，里症重於表也。
以大柴胡湯加熟軍微下之。
服至三帖，惡寒止，四帖，內熱止，共行稀糞六遍，表裡俱解而愈。
感寒白胎，原系少陽症，但未見如此之厚。
《溫疫論》云：「邪在募原，當舌見白胎。
邪重者，胎如積粉。」豈重疫而兼感寒者耶？若然，則年老之人，何能延至十數日尚愈乎？若云積滯之胎，則胸膈並不硬痛。
噫，此所以難辨矣！


<h2>徐芝三舌黑胎</h2>
傷寒時疫舌胎黃者，胃實可下。
燥者，胃將干，急下之。
黑者，胃已爛，不可治。
姨兄徐芝三，屢食角黍，復感寒舌胎黑而厚，光如京墨，然不燥猶能伸縮，脈滑數有力，人事清楚。
論舌則不可治，論脈與人事則可治，遂以白虎湯合小承氣湯治之，少頃自汗，繼以大便而愈。
胃既不爛，舌何以黑？妙在黑而光，且不燥，故胃未爛耳。
此又舌胎之一奇也。
細憶所驗諸舌胎，或白，或黃，或黑，或灰色但厚者，皆系實症。
稀而流者，雖實亦虛症也。
潤以茶水，雖干而能伸縮者可治，不能伸縮者，不可治也。
舌乾下後津液不生者，亦死症也。
雖然，於不可把握之中，而實亦有把握之機在焉。
若非閱歷深久，何能知此？


<h2>漁人六月感寒用麻桂</h2>
予昔餬口海澨，時六月，漁船往海取魚，適雷雨大作，漁人皆著單衣，感寒者十中八九，予舍時從症，盡以麻黃湯加減發汗，有周姓粗知醫道，竊議之。
見人人盡愈，詰予曰：「六月用麻桂，有本乎？」予曰：「醫者，意也。
仲景必因病立方，豈隨時定劑？有是病，便服是方，焉可執乎？蓋汪洋萬里，雷雨大作，寒氣不異冬月，況著單衣，感寒為何如哉？故予盡以麻黃湯加減取汗而愈者，意也。
得其意，即本也。
若必事事親見，方為有本，則日亦不足矣。」


<h2>張婦感寒</h2>
前有下症當以舌胎為憑之論，茲又有舌胎不足為憑之驗矣。
張婦春初感寒，表未解，一醫用三黃石膏湯四五帖，轉增危困，至十二朝，方延予視。
左脈甚弱，右脈少強，皆微數無力，舌乾無胎無刺，全似津液不生之虛干舌，按胃口微痛，不按則不能，三日前曾食飯一碗，病初瀉下數行，問其病情，耳聾不知。
若以脈與舌斷之，症屬不治。
然年少素無他疾，不當有此虛症，且神情不亂，予舍脈舌而斷之以理，以小柴胡合小承氣湯與之。
未愈，轉治於蔣天邑。
天邑以予方加倍，一服全愈。
前潘國彩有此舌而下愈者，乃膏粱善飲之人，必有痰飲，故有此舌也。
此乃藜藿之婦，痰飲何來？想因過服涼藥，凝伏太甚，火氣不能上達於舌耳。
彼脈大而有力者，因誤服熱藥，此脈小而無力者，因誤服涼藥，然外有寒熱之殊，其內伏火則一，故皆脈數舌乾，攻下而愈也。



<h2>蔣星弁僕人時疫</h2>
蔣星弁僕人，廿餘歲，仲秋患疫，一醫始以麻黃湯發汗，終無汗，一醫數下之，皆稀糞，不愈，予視時，已過經矣。
肚皮黏腹，譫語，口渴，舌無胎，脈虛數，屢服清火藥，小便已白，而餘症不解，但臍下築築動氣，失氣甚臭，大腸必有結糞也。
以大承氣湯小其制，下結糞數十枚，繼自汗而愈。
此症舌無胎，小便已白，脈小數無力，肚皮黏腹，全似虛症，惟譫語，失氣甚臭，無汗，臍下跳動，是為下症。
《內經》「臍下動氣，不可汗下」之語，不可泥也。



<h2>繆端生感寒兼積痰</h2>
繆端生年五十餘，季秋初旬感寒，自以三合湯解表，遂時時汗出，脈不數，重按全無，舌微白，微渴，人事清楚，失氣不臭，但胃口飽悶，咳吐膠痰，舊有頭痛症，痛作無時，汗出則愈，然已過經，外感全無，乃痰厥頭疼也。
痰厥時，則經絡壅塞，汗出，則經絡少通而痰下，故愈。
予因年高，且脈症皆虛，雖胃口飽悶，不敢用承氣湯，以平胃、二陳，加枳、桔、蔞仁、射干、熟大黃與之。
數帖咳止，而飽悶如常，大便不通，加玄明粉，二帖，亦不通。
改用滾痰丸四錢，下白物闊二指，長二指者兩塊，又服三錢，下痰滯甚多，但小便清晨仍赤，時欲昏去，恐虛脫，只得令進稀粥，然不大餓，大便復半月不通，腹中攻注，始終失氣不臭，導以蜜箭二條，出結糞十數枚，仍用熟大黃、檳榔、枳殼、玄明粉等，連服二帖，再導蜜箭，方下薄糞。
腹中攻注終不清，復零進滾痰丸兩許，下厚痰數碗，胃中尚有硬處，然痰無盡攻之理，以六君子湯合三子養親湯，重加花粉，直服至小便白，方用歸芍六君子湯調理。
平時皆有微汗，至十一月二十五日冬至，時已臥床八十天矣。
於二十二日，忽大汗，三晝夜不止，至冬至日方止，渾身俱發青點，大小不一，復延余視。
予問食量並內症何如？彼云一宿可食七頓，每頓食粥二小碗，餘症並無。
予答不必服藥，亦不必往視，當自愈，後果俱結薄痂而愈。
此因正氣已充，兼之天地一陽之氣來復，而平時因痰壅滯之物自出，即前汗出頭痛則愈之義也。
共約用生熟軍三兩，元明粉一兩，滾痰丸三兩，下數十行，去膠痰結糞一大盆。
此症脈症皆虛，惟胃口飽悶，腹中攻痛為實，總緣痰症多怪症怪脈也。
然痰症每多人事不明，而此反清楚，久病大汗不止為亡陽，而此卻發斑，青斑為胃爛，而此反屬病愈，種種奧理，則又非淺識所能解矣！


<h2>錢守國妻虛疫</h2>
錢守國妻病疫，服他醫藥數帖不效，余視雖年少體壯，診脈甚弱，日夜瀉數次，舌無胎，不大思飲，時微汗，胃不硬痛，余以補中益氣湯，當歸換白芍，數帖而愈。
若謂溫疫無補法，則殺人矣。



<h2>梁母虛疫</h2>
梁宏九令堂，母死染疫脈數而弱，寸口帶促，予與以清暑藥，不效。
復延一老醫時疫者，以為溫疫無補法，大劑白虎湯與之，煩躁更甚。
後延吳克憲先生，先以附子連理湯救其失，次以參、耆、朮、草、麥冬、五味而愈。



<h2>何四兄虛感寒</h2>
何四兄冬月感寒，六脈微弱，舌淨，不渴，不飢，小便微黃而清，胃無痞滿，微喘而嗽，虛症也。
前醫尚有藥二帖，令服盡再診視。
予取視之，乃清肺平胃發散之品，若服盡，則難救治矣。
予用補中益氣湯，因過服涼藥，少加薑、桂以救其失，二帖而愈。



<h2>王禹訓內人虛疫不治</h2>
王禹訓內人，母死染疫，脈大鼓指，予以溫疫藥治之，後忽脈變小弱，人事不清，舌上卷，七日而逝。
以上數症觀之，凡內傷復感時疫者，雖脈促，脈鼓指，猶未可遽斷為實症也。
是知脈促與鼓指者，非真也。
假也。
緣脈道不能體會故也。
可不慎哉，可不懼哉？


<h2>丁圬者虛疫不治</h2>
丁圬者，初夏染疫，予視時，已經八天。
無汗，脈小數無力，胃先不寬，醫已下過，大小腹皆軟，舌胎黃潤而薄，雖飲冷不多，多痰，齒縫出血不上，然人事清明，舌能伸縮而語，雖虛非死症也。
予憐其貧，送以六味地黃湯加牛膝、鬱金、貝母、麥冬之方。
前醫以為不然，仍投以三黃、石膏、犀角之劑，數帖而斃。



<h2>先兄虛感寒不治</h2>
先兄痢初愈感寒，脈小數而弱，時惡寒熱，微汗，予以為虛。
時予初業醫，不敢專，請他醫兼視。
先兄適飲番瓜湯，醫視舌黃誤認為胎，惟以無參小柴胡湯，反覆治之而斃。
死之時，遺言清明，醫方悔為虛症也。
哀哉！


<h2>予與內子虛疫合案</h2>
予夫婦辛巳歲，母方逝，即同染疫，一醫與予以發汗藥，衣被皆濕，病毫不退，脈浮數無力。
予素有陰虛失血症，口漸出血微渴，予令諸生多飲天水茶，與溺頻飲之。
漸次清明，因久不大便，不思食，然無下症，一醫以滾痰丸，取結糞數枚而思食。
又一醫與內子小柴胡湯一帖，即稀糞不禁，不省人事。
復延吳天諭診視，予言素有脾虛症，隨與補中益氣湯而愈。
是知凡病當因人而施，先固其本，不可專治標病也。



<h2>徐明子虛感寒不治</h2>
徐明子，素有弱疾，大肉瘦盡，復感寒，舌黃胎，薄而流轉，如荷珠狀，脈數而弱，口渴，予不敢治，他醫治之終斃。
是知黃胎亦有虛症者。



<h2>十三總族媳虛感寒不治</h2>
十三總族媳感寒，四日汗愈。
會大風雨，垣頹，復感寒至八日，方延予視。
舌白乾胎而短，譫語，唇裂，口內全無津液，不渴，胸下微痛而軟，四五日不大便，小便尚有，左脈欲絕，右脈豁大，予思舌乾當黃當渴，今反白而不思飲者，氣虛液槁也。
舌燥譫語，脈當沉數，反豁大者，亡陽之漸也。
唇裂者，亦虛火泛溢也。
雖小便尚有，本屬虛症，無實火，不得以此斷為可治之症。
種種虛症，雖四五日不大便，胃口微痛，敢下乎？縱欲治之，亦系生脈散。
凡遇貧而且愚之人，不可令其服參。
予令被另延高明，不二日而卒。



<h2>姚爾玉郎虎墩南莊一人虛疫合案</h2>
姚爾玉郎十二歲，疫兼感寒，予視時，已半月矣。
脈虛數，與大柴胡湯而愈。
越三日，食糖復，遲數天，大汗如雨，劑腰而還，遂不語，角弓反張，眼瞞紅雲，然舌燥胎皆化血水而出，內出潤舌，予投以滋陰藥一帖，繼飲雪水而斃。
虎墩南莊一人病疫，舌胎浮起，內出潤舌，但脈不應指，言語不明，辭未用藥，越一日卒。
須知此二症皆可治，生脈散症也。
凡外感時疫舌乾而死者，不可治，以其陰陽皆絕也。
舌潤而死者，皆可治，以其陰氣猶存，尚可以配補陽之藥，皆醫失補之過也。
此症一不語，一語不明者，補氣不足也。
一角弓反張者，氣血不運也。
舌胎既浮，潤舌已出，邪火漸消，津液漸生，但脈弱而元氣不足無接濟之力，蘇而不蘇故復死也。
若服以生脈散之類，自可陽生陰長，而漸至氣血周運，清明思食矣。



<h2>朱笠葊大令愛三令愛產後咳嗽合案</h2>
朱笠葊大令愛，向年冬月生產，產難之極，遂咳嗽不食，商之於予。
予謂產難氣血大虛，虛火炎上，故令咳嗽不止，非溫補不可。
笠葊少進參、耆，覺效，遂大溫補而愈。
從此氣血虧損，至今十載未孕。
今歲三令愛，仲秋發瘧，以常山截住，愈一日即產，產後覺熱，肩手露睡一夜，小腹微痛，服導瘀藥一帖，痛止，三日即起行，動作如故，飲食頻進，至六七朝，忽身大熱，思飲，咳吐膠痰，寒熱往來，漸至耳聾譫語，時笠葊在海陵，延予診視。
左脈浮數無力，右脈沉細，似乎孤陽上僭之脈，然氣勢不餒，面不紅，醒睡皆無汗，胃脹欲嘔，明系瘧邪未清，兼以復感微寒，仍入少陽，又兼飲食頻進，雖產後，實陽瘧也。
熱則揭去衣被，故無汗而加重。
左脈浮數者，症本少陽也。
重按無力，並右脈沉細者。
為痰滯所伏也。
咳吐膠痰者，肝胃二經實火，上衝於肺也。
當以清脾飲加枳、桔、熟軍治之。
伊翁、夫、伯皆知醫道，聞予言愕然，另請江有聲視之。
有聲與予同見，然所用亦甘寒之品，不效。
予云：「若先生避議，則瞑眩之劑，終無人用矣。」遂立加減小柴胡湯而去。
午後臉忽微紅，乃柴胡之力，伊等以為孤陽將越，驚慌怨怒。
自是瘧門之藥，毫不敢用。
越數日，舌胎乾黑，擦去旋生，方悟予言不謬，復延予治。
予以小承氣湯熟軍用二錢，加枳、桔、蔞仁、貝母、麥冬，二帖去結糞宿垢甚多，繼以四物湯，加貝母、麥冬、桔梗、橘紅二帖，熟睡大汗而解。
後飲食不禁，舌胎仍黑，時已滿月，伊夫以前方加玄明粉五分下之而愈。
又食復，時笠葊已回，又以熟軍下之而愈。
二症俱系產後咳嗽，虛實天壤矣。



<h2>韓婦產後</h2>
韓婦生產極難，數日後，因酷暑，少飲西瓜水，一醫用附、桂、耆、術，反增呃逆，而時暈絕，一醫投清暑甘寒之品，而身大熱。
予診脈甚弱，細揣病情，胃中又有積滯，是脈固當弱，然亦因滯伏所致，今以附、桂與耆、術同用，熱留上焦，自助痰滯暑氣為虐以增呃逆，而時暈絕耳。
後醫以為過服熱藥，而投以清涼矯弊，殊不知產難而復飲冷，下焦虛寒已極，而復用清涼之藥，上焦雖宜，而漸至下焦，下焦愈冷，孤陽逼上，而身大熱，勢必脈轉浮數，頃刻飛越而死矣。
予投以附、桂、薑、吳，群隊下走大熱之藥，不使少留胃中，更少加檳榔、木香，以其下氣如奔馬也。
二味雖氣分下藥，然入血藥中，亦能下達血分。
且檳榔少許，只破胃中滯氣，不致誅伐無過。
服藥後，下宿滯二遍，減去檳榔、木香，加二陳、耆、術共三帖，全愈。
觀二醫之方，似覺清通於予，然彼不效，而予反效者，予中肯故也。



<h2>陳良友妻郭育材婢俱三月墮胎合案</h2>
陳良友妻，每三月墮胎。
茲墮雙胎，信老嫗言，以胎焙灰酒調服，可永不墮，不令人知，知則不靈，故家人醫生，皆不知也。
予診脈大有力，以為胃有積滯，因產後，不敢大克伐，微與消導，不效。
及更請吳克憲先生兼治，始言此事。
茲後方敢大膽克伐。
蓋最補有毒之物，兼以雙胎之多，濟以火煅酒下，其熱可知。
因痰火不能遽清，年餘方愈。
郭育材婢，因瘧墮胎，亦三月。
蓋三月墮胎，不致大虛，且瘧未止，下敢遽補，惟以小柴胡湯，兼四物湯加減治之，不效。
後朱體云以附、桂而愈。
是知此二症，皆三月墮胎，一虛一實，相懸天壤？予斯時醫學尚未老煉，成功他人，言之汗顏滋甚矣。



<h2>朱帝簡妻與內子生產合案</h2>
朱帝簡妻將產，血下不止，心煩亂，無緊陣。
予令且服獨參湯一錢。
彼信庸醫穩婆之語，恐補住胎與瘀血，止與三分，心煩亂少止，告予止飲三分之故，予急令服完，彼又止與三分，血止，又告以前故，予又急令服完，少頃緊陣至，而胎下矣。
因其貧甚後未補益，竟成羸疾，數年而卒。
噫！向使不敢用參，命在頃刻，安望數年乎？此症若執定芎歸湯加人參則血亦不能止，妙在獨用人參以生氣固血，血止氣壯，而胎下矣。
予內子生第五胎，時已久患脾瀉，緊陣不至，大汗已出，預以圓二斤濃熬盡飲之，汗止而胎下矣。
後君瑞兄媳，惡露不下，用木香、檳榔、枳殼、玄明、肉桂、大黃，破氣破血以行之。
此胎不下，一用獨參湯生氣固血，一用圓湯壯氣運血以達生之。
是皆有至理存焉耳？


<h2>繆婦墮胎</h2>
婦人科以四物湯為通套之藥，隨症加減治之，稱家傳而貴妥當，殊不知其不然也。
繆婦懷孕兩月，值太姑去世，悲泣過度，遂致飲食不進，胎墜痛，予以調脾理氣消痰之品治之，年幼不遵調攝，又時著氣惱，故不效。
往母家就醫，醫惟治以四物湯兼保胎之藥，飲食愈減，血漸下，小腹墜痛愈甚，復回延予診視。
脾胃之脈弱極，然胃口壅塞作嘔，以香砂六君子湯，加枳、桔開提之。
二帖思食，減去枳、桔又二帖，飲食大進，下焦痛止，而血塊反下，繼下一物，大如鵝卵，內如蛋白狀，是知胎已久壞，因胃氣痞結，以致下焦氣亦不通，故墜痛不下，服此藥，得胃氣運行，而瘀血死胎，有不與之俱下乎？若再服四物保胎等藥，予不知其變為何症也。



<h2>王有成妻產後惡露不下</h2>
族弟有成婦，產後小腹痛，脈症皆虛，貧不能用參，予以桂、附、黑薑、元胡、吳萸、牛膝等加耆、術與之。
人見此方爭議之。
有成信之不疑，一帖而痊。



<h2>王君瑞媳產後惡露上衝及孫婦疫症墮胎合案</h2>
族兄君瑞大媳，產後惡露不下，予始用暖下焦散瘀血藥，不效。
繼而惡露上衝，嘔痛不食，予視脈體皆實，問其飯量，可食升米，胃中必有宿滯，氣閉不通，以致下焦之氣吸而不行，瘀血因之不下矣。
遂與檳榔、青皮、枳殼、木香、肉桂、元胡、桃仁等，加以九蒸大黃，二便俱下惡物，臭不可聞者而愈。
又孫婦甚健，疫症墮胎，惡露不下，參以下症，亦以熟軍下之而愈。
此兼時疫，又有少別。
雖然，使未閱張子和書，敢斗膽若此乎？一醫聞予言，以為此法可常行，遇一產後惡寒發熱，竟與寒涼發散之劑幾至立斃，予與朱笠葊用參、附、薑、桂而愈。
噫！若見解少有未透，此法可輕試乎？


<h2>繆僧外感後及予瘧後不思食合案</h2>
感寒時疫，人只知其愈後早食之害，而不知其遲食之誤。
繆僧感寒，醫妄下，過損胃氣全不思食，予視脈症皆虛，自言口渴身熱，實不渴不熱也。
此乃中氣浮越。
再視小便已白，令與薄粥，漸思食而愈。
予昔患瘧，餓損胃氣，全不思食，但覺胃中作犯，強食稀粥則犯止，茲後作犯，便知其為飢也。
如此數日，終不思食，乃以蝦、米、豬油、蔥、醋作粥食，方引開胃氣，覺餓。
此二症，若待餓香方食，則至死不餓矣。



<h2>趙公著徐氏子陰症合案</h2>
仲景云：「少陰脈沉，小便白。」予治趙公著、徐氏子二症，俱內中陰寒之症，少腹痛，痛甚則汗出，此一定無疑之症。
餘症則一瀉而鼻衄、口渴、舌有白胎，一不瀉、不渴，而唇皮裂卷，至於脈皆浮數，小便皆黃，俱用附、桂、吳萸、黑薑、元胡、牛膝、乳、沒而愈。
此乃下焦陰寒逼火於上，故見此脈。
小便黃者，二人原有此舊疾。
凡寒症久郁不散，皆變為火。
然此處非比他處，雖有寒火夾雜，仍當用熱藥以散之，是又不可概以脈浮數，小便黃，鼻衄，唇裂，謂非少陰症也。



<h2>蔣子和趙公著徐氏子脈症類白虎湯合案</h2>
類白虎湯症者，誤服白虎湯立斃。
辨之之法，雖渴而喜熱飲且少，舌無胎，縱有系白胎，小便清白，脈數大無方。
然孰知其有不然者。
蔣子和先生吐血將危，予診其脈數大，重按有力，及趙公著、徐氏子直中陰症，脈皆如之。
且唇焦鼻衄，小便黃赤，是脈症皆難辨矣。
若不細心體察，能免毫釐千里之誤乎？


<h2>賁大成久嗽</h2>
鶴岑賁先生詰予曰：「予男振，咳嗽數載，始而先生以散表愈，繼而屢發。
先生或仍以散表愈，或以理氣下痰愈，或以清肺愈，或以補腎愈，或以補脾愈，或以交心腎愈，或以補肺斂肺愈，然屢愈屢發，終不盡愈。
今春往雉皋，張加民先生謂左脈小於右，斷為肝鬱所致，君以白芍三錢，始而大效，及至家久服，又不見效，敢問何說也？」予曰：「令郎之恙，得自夏月當風洗浴，故始以散表而愈，愈後不善調攝，以致屢發屢愈。
日久肺竅不清，已結窠囊，發則痰喘氣急，俟服藥多帖，痰消大半，則病愈大半矣。
然痰根盤踞，如瘡生管，不能盡去，窠囊漸漸積滿，則又發矣。
然無外感內傷致咳之由，則亦不發，其發之之由，又非一言可盡者。
肺為嬌臟，不容毫髮，受寒咳，受熱咳，飲冷咳，飲大熱咳，又為五臟華蓋，凡五臟六腑之水火濁氣上干於肺者，皆致咳，故《內經》有五臟六腑之咳，咳則周身之氣血上奔，最難遽止，咳為進少出多，吊動腎氣，最易變虛，故致咳之由最多，而治咳之方鮮效也。
令郎或仍受風寒而發者，故仍以散表愈。
痰積既久，堵塞肺竅，喘急悶絕，忽然驟發，命在頃刻者，故以理氣下痰愈。
肺始受寒，久則變熱，發時微寒既經表散，惟熱獨存，故以清肺愈。
然肺為腎母，母虛不能生子，子虛令母益虛，金水不能相生，其咳愈甚，虛則補其子，故以補腎愈。
但清肺補腎之劑，久服傷脾泥膈，飲食減少，脾為肺母，土虛不能制水，水泛為痰而更咳，虛則補其母，故以補脾愈。
有讀書作文，用心大過，致夜不寐，心腎下交，或夢遺相火上炎而咳者，故以交心腎愈。
久發不止，肺氣虛耗，故以補肺斂肺愈。
寒士境遇，往往拂意，易動肝怒，故張先生又以抑肝愈。
設若嗜菸酒炙爆，房色過度，勢必又以滌盪中宮，或以獨參湯、鹿茸丸、黑鉛丹、八味丸等而愈也。
既有痰根在肺，則凡所以致咳者，皆足以助之，故用藥有如此轉變也。
張先生之方，不過一時偶中，至於病情變遷，窠痰復出，又不效矣。
至言左脈小於右，斷為肝虛，若然，則為肝之陽虛，何得又用白芍而效乎？還知是右大於左，為肺家本病，痰火久嗽，宜於酸寒，故奏效耳。
若洞明此理則對症用藥，無不獲效。
若執一隅之見，一時之方，故有始效而繼不效，若再強進，則疾痼而難救矣。
欲愈之法，必須外避風寒暑濕，內戒七情六慾，視世事如浮雲，降心如槁木寒灰，縱發亦稀而且輕，漸漸窠囊消落，再以丸藥培其根本，日久自然全愈。
若不遵調攝，專恃藥餌，或醫者見聞不博，博而不化，化而不神，吾未見能全愈也。
先生以為然否？」


<h2>孫伯魁咳嗽</h2>
圬者孫伯魁，歲廿余，體素健，傷風咳嗽將一月，忽痰喘，臥床不食，脈微數而弱，予舍脈從症，治以消風驅痰之品，二帖，嘔痰甚多，然餘症不減，脈亦如前，予思風邪宿痰俱去，脈當出而症當減，今仍如前者，真虛症也。
遂以六君子湯加歸、芍、龍眼肉與之。
喘嗽漸止而思食，四帖全愈。
問其平日，過飢則汗出而顫，其中虛可知。
勿謂少年藜藿之人，無外感虛症也。



<h2>賁大成久嗽繼案</h2>
大成賁世兄，咳嗽二年，時發時止，發時氣道阻塞，喘急不堪，服散風降氣下痰潤肺藥數帖，咳去痰五六粉盒，方氣平漸愈。
今發未經一晝夜，服前藥八帖，間有加參、耆者，毫不見效，伊父鶴岑先生，醫技已窮，商之於予。
予診左脈甚弱，右脈沉而有神，非死症，然手足冰冷，汗時出，痰只出一盒，余不能出，滿腹痞塞，予思脾胃強，則五臟之氣皆強，脾胃弱，則五臟之氣皆弱，況脾為肺母，未有胃氣充足旋轉，而肺氣終不行者，以香砂六君子湯，木香易沉香，砂仁易白蔻與之。
服下果效，即減去白蔻，恐肺中伏火繼出，仍加以旋花、桔梗、貝母、蔞仁、杏仁等，再以他藥轉換收功。
須知此症，胃氣雖不大實，亦不大虛，但不充足，不能激發肺竅之壅塞耳。
故一帖肺氣少輸，前方即為之加減矣。



<h2>丁妻積聚</h2>
丁妻五十餘歲，素有胃疾，忽然厥倒，上腹飽脹，二便不通，脈沉遲有力，予用消伐藥，多加檳榔，則氣下墜，陰孔挺出，小便愈閉，檳榔換桔梗，則下焦少寬，而大腹飽脹如鼓，以檳榔丸合滾痰丸四錢，再以湯藥催之，下積滯五六遍，則脈有時數大矣，為其痞結少開，伏火少出也。
然久積之症，非一朝所能去，正氣亦非一朝所能復，若再用刻伐，則正氣愈虧，滯愈難去，將必變為中滿而後已。
當用半補半消，或屢補屢下，殿以純補之劑，日久自然全愈。
丁姓逞才妄議，見予繼用補瀉兼施，謂理相矛盾，予置不辨辭去。
後更他醫，用藥阿其所好，至今一載未起。
附此以見積聚之症，而有陰孔挺出，二便不通，腹脹如鼓之奇者。



<h2>繆姓積聚</h2>
今世之談醫者。
皆云賤霸而貴王，珠不知王道不當，流而為迂，用霸得當，正所以全王也，非霸也，權也。
試問孔子夾谷之會，而以司馬隨之。
權乎？霸乎？醫明此義，方可稱為王道。
不然，乃宋襄之愚，安得謂之王乎？繆姓胃患積聚，六七載矣。
發則數月方愈，系膏粱善飲之人，積滯半化膠痰，不必言矣。
舊歲疾發，數月不愈，一醫以為久病無實，惟執「補正而邪自去」一語，所投皆溫補之劑。
予往視，見其形肉已瘦，信乎當補，然脈重按滑數，舌厚黃胎，二便不通，此症當以參湯下滾痰丸。
但久服溫補，取先補後瀉之義，兩日陸續單進滾痰丸四錢，止瀉兩遍，遂覺胃快。
前醫復至，譖予大傷元氣，速進補劑，遂補而痊。
醫家病家，盛傳予過，予置不辨。
試問從前數月皆補，何不愈乎？何以知予瀉後不善補乎？今歲復發，彼醫仍補數月，予往視，脈仍滑數有力，舌黃且黑，然大肉已盡，較上歲更憊矣。
予不覺為之淚下，雖欲仍進滾痰丸，不能救矣。
噫，可慨也夫！


<h2>彭彧卿內人結氣</h2>
彭或卿內人，腹中舊有結氣，或上或下，上則不食，下則小腹墜痛，時食粥一月矣。
右脈數大，如外感狀，左脈少可，皆重按無力，細審並無外感。
經云：「沉而無力為氣。」此脈反浮數，乃中氣大虛，兼以結氣上攻之故，與以香砂六君子湯大效，飲食漸進。
然結氣終不愈，後加吳萸、蕪荑而愈。



<h2>朱道人血淋</h2>
朱道人年六十餘，患淋，遍服利水藥不效。
予思年高氣弱，不能運化，兼以暑熱故爾，遂以補中益氣湯，加牛膝、車前、赤苓、澤瀉等，一服，隨出瘀血半碗。
先時人己皆不知其為血淋也，及見出血，道士張伯傳，以為予藥所致，歸罪於予。
予云用補藥下血，此係佳兆。
彼以為不然，令道人回家調治，恐死累己。
未半月康強如故而至矣。



<h2>楊母暴吐</h2>
楊壽明令堂，年將九旬，素健，忽暴吐，脈滑數有力，治以消導清涼而愈。
是知有病則病受之，不可因年高而遂廢消導一法也。
但中病則止，不必盡劑耳。



<h2>王大使酒疸不治</h2>
虎墩大使王爾玉，年將四十，患酒疸，飲食減少，形容瘦削，六脈沉小。
彼云本系六陰脈，予謂無論本脈病脈，皆當以補脾胃為主，而兼以清痰，理氣導濕熱為治，但此藥功緩，彼因上司遠調河工，復延一醫，純用寒涼退疸之藥。
至家予往視，自謂黃已退，病已愈。
予見形容羸瘦，精神短少，脾胃必更傷矣。
未旬日，果一中而卒。



<h2>予吐血兼脾瀉</h2>
予於三十二歲，吐血復發，時又有茶積作瀉，服地黃湯則瀉甚，服耆、術則吐血不止，脾腎兼治，則俱難速效，思以京墨濃蘑，沖滾湯泡炒米食，二病頓愈。



<h2>予身親歷諸病服藥之案</h2>
予前云：「正氣實者，無症是虛；正氣虛者，無症是實。」此語非臆說，乃予身親歷諸症而驗之也。
患疫，飲童便愈。
出痘，服六味地黃湯愈。
患瘧與痢，服補中益氣湯愈。
傷食，服香砂六君子湯愈。
牙疼，服八味地黃湯愈。
疸黃，以枯蒜煨肉食愈。
結腸，多飲豆腐漿愈。
瘧後不飢。
以美味煮粥食而飢。
然稟賦如予，乃百中一二也。



<h2>陳輔廷子少腹痛</h2>
痢疾之痛在少腹，以其大小腸俱在少腹也。
木匠陳輔廷子，孟秋少腹忽痛，一鹽商乃廩膳生，書方送人。
人意其醫道必通，求方者眾。
予偶見方內有附、桂、炮姜，問其症，乃云少腹痛，某以為陰寒，故發此單，予思盛暑而服大熱之藥，若少有不真，則殺人於俄頃矣。
予為親視，乃痢疾將發而未出，遂用導滯湯一帖，血痢乃出，後以痢藥收功。
蓋醫道貴明理、博學、閱症，三者缺一不可。
儒者固明理矣，奈少博學閱症何。
又有痢疾已發而小腹痛，大腹更有未變痢之食滯而作痛者，又當以導滯湯加桔梗、厚朴、青皮治之。
外此更有大小腸癰，並少腹冤熱諸症，皆不可用熱藥。
醫道豈可輕視哉。



<h2>周自西佃者痢疾</h2>
周自西佃者，歲卅余，瘦而健，滯下半月餘。
一醫以為形瘦久痢，自當補澀，遂轉增逼迫，求治於予。
診脈滑數有力，猶能徒步十里而至，雖久痢未虛，不但兜澀腸中未清之痢，胃中尚有積滯未下，仍以消導攻下，竟未繼補而愈。



<h2>繆姓寒疝兼痰火</h2>
繆姓體素健，六脈純陽，膏粱善飲，素多痰火，年五十，得寒疝症，今已十餘載矣。
偶觸微邪即發，有一年數發者，有一月數發者，發則寒熱往來，脈愈大而痰愈甚，渴飲，疝腫痛，或牽引腰痛，予每以小柴胡湯，加青皮、檳榔、花粉，一帖汗出渴止而愈，今歲復發，適予他往，醫等惟清痰火，不兼解表降氣，以年老再娶，腰痛認為腎虛，加以補腎之藥，數帖後，經絡愈滯，腰疼不能展轉，予還視之，仍治以平日所用之藥，但因日久，外邪已散，少用柴胡，只取入肝，不取解表，加威靈仙一錢，豁痰散結，腰疼遂減大半，餘症俱減，然此藥不敢再服，只得以平和藥調之，兩月始愈。
愈後詰予以理，予曰：「夫易於外感者屬表虛，腰痛屬腎虛，年老屬虛，晚年再娶屬虛，久病屬虛，時發屬虛，膏粱善飲多虛，七者誰不知之？至於似虛而實實，則又不易明矣。
蓋人之元氣充塞乎一身，周流無間，若有一處之結，則必有一處之不充矣。
小腸膀胱太陽經，主一身之表，故外感先從此經見症，既有疝結膀胱之內，則氣自不充乎膀胱之外，故最易外感也。
此雖表虛，因結而致，非真虛症也。
邪既感乎膀胱之外，則膀胱之內，疝氣愈結而痛，內外勾結不散，且久積之疝，寒變為火，兼以表熱，則中宮痰火相引愈熾，故脈愈大，痰愈多而渴飲。
若不用小柴胡湯以解表，花粉以化熱痰，青皮、檳榔降氣下痰，而兼下破疝結，何能得愈乎？邪感太陽而用柴胡入肝者何？書云：『疝乃受病於肝，而見病於腎。
』此腎字當作小腸膀胱經言，故取柴胡入肝透膽而治其本，則膀胱之邪，不攻自解矣。
其腰痛乃膀胱經本症，為風寒把持而然，痰襲於腰，亦致腰痛，足下腰疼，須知二症皆有，豈可補乎？古方治腰痛，以威靈仙煨豬腰食之，今屢妄補其腎，予又何復輔以豬腎哉？日久之病，而一帖頓愈大半者以此，足下其知之乎？」


<h2>予大小腹氣痛</h2>
夫痢疾之疼，為久積黏滯大腸，氣亦為之阻滯，然正氣終伸，久積必去，剝腸而下，痛難忍也。
孰知暫有之滯先在於胃，胃氣阻滯而疼，繼而下至大腸，則大腸之氣亦為阻滯而疼，即傷寒陽明症繞臍疼之義也。
不可以其在少腹而誤認為陰寒之症。
予於癸卯初夏，過飢，飽食蠶豆，以致氣閉於胃，至半夜方疼，清晨連服平胃快氣藥二帖，皆嘔去，絕無宿食，繼而下至大腸，則小腹痛甚，不能展轉，高語咳嗽皆不能，下以檳榔丸二錢。
然所下皆薄糞，又非傷寒陽明症繞臍疼之硬糞可比。
豈予年老氣弱，雖稀糞而氣亦為之阻滯歟？數行而愈。



<h2>次亡兒久瀉</h2>
次亡兒久瀉，不肯服藥，貧不能用參，以蓮肉去心炒脆，同炒米磨粉，白糖滾水調服，數次飽食而愈。



<h2>童天立幼時久瀉</h2>
久瀉不止，而用八味地黃湯者，前人言之矣。
為其久瀉亡陰，而於補陰藥中，加以附、桂，水中補火以生脾土，茯苓、澤瀉以利小便，且茯苓、山藥，亦能補脾，萸肉酸收，即白芍治瀉之理而性溫，濟以地黃、丹皮之甘寒，自能補脾陰而奏效也。
至於六味地黃湯治瀉，從未之聞。
童天立十二三歲時，久瀉不止，脈浮數，無溫補之理，予用六味地黃湯四帖而愈。
蓋久瀉亡陰，而童子純陽，不必用附、桂而亦能奏效也。



<h2>內人脾瀉兼氣痛</h2>
內人素有脾瀉氣痛二病，只可補脾行氣，雖年久，不可用澀劑，澀則氣愈結而痛。
其痛居大小腹無常，治以香砂六君子湯，加以白芍補脾陰，蕪荑散久積之氣，肉桂、附子、吳萸、炮姜，大補脾腎之火，以生土，須七八帖方能奏效。
雖酷暑，亦以是治之。
數十年來皆如是，是知有是病，便用是藥，不可因時改劑也。



<h2>康聖功孫痘症</h2>
康聖功孫，五六歲出痘，一醫以熟軍首下二次。
蓋赤岸痘醫，皆宗《救偏瑣言》，首用大黃下者強半。
四朝延予視，色淡形扁，不渴，神安，身微熱，腹軟微脹，虛症也。
恐用溫補不信，令換請一醫兼視，來醫雖云虛症，所開之方，首寫生地，予止之。
令再請繆平遠兼視，平遠意與予同，以補中益氣湯加減，始終以之，並未涉一涼血之藥。
灌漿時，猶忽作瀉，時朱笠葊至，加以木香、鹿膠，黃耆用至五錢始愈。
是知痘症始瀉後補者，十中六七。
始終有瀉無補者，十中二三。
始終有補無瀉者，百中三四也。
豈可概以通套法治之乎？


<h2>王弘仁痘瀉</h2>
族侄弘仁出痘，余不知其初症若何，至十二朝忽大瀉，日夜百餘行，所下皆黏滯之物，如白痢狀，頭頂大半飽膿，余皆白殼，人皆以為必死，茲後竟未投藥而愈。
此因正氣充足，臟腑不致受傷，反能傳送毒邪而出，是知十二朝之變瀉，與七八朝之變瀉，大不同矣。



<h2>予痘症</h2>
予十五歲，即得吐血夢遺症，至十九歲始出痘。
蔣子和先生云：「此痘幸無毒，若有毒，服解毒藥必斃。
使無勞症，可不藥而痊。
但腎水虧損，不能制痘火，若夢遺吐血一發，則難措手矣。」遂以六味地黃湯，加麥冬，始終以之。
至灌漿時，猶夢遺二次，加人參五分，二帖漿飽。
至於結痂，止頭面硬疤，余皆軟痂，痂落帶白，腿肉麻者數年，至於手足，軟皮撕起，剔出乾血如臭鱉形，竟未化而愈。
由此飲食鹹少，形肉消瘦，終身羸弱不振。
予思此症，服芩、連、犀、羚，則苦寒傷腎而死，服升、葛、荊、防，則下元愈虛而死，服保元湯，則陽愈勝陰愈虧而死，不服此藥，則夢遺吐血必發，終死。
噫，微先生孰能至此？


<h2>大亡兒痘症</h2>
痘書以面白嬌嫩者為皮薄，屬虛。
紅黑者為皮厚，屬實。
殊不知白而嬌嫩者，有似於薄，其間亦有體健者？紅而黑者，有似於厚，其間亦有體弱者，不可概論也？予大亡兒出痘，體甚健，皮白嬌嫩，始而腹痛作瀉，醫以為皮薄，不敢大瀉，聊用清涼之藥，至六朝即補，參、耆才進，麵漿忽停，後面抓破血出，醫方悟為實症，然已無救矣。
此醫曾閱《救偏瑣言》而不能用，何哉？


<h2>次亡兒痘症</h2>
次亡兒出痘，體甚弱，犯氣虛毒勝，醫始以熟軍下之。
予曰：「此兒體弱，當超期用補。」醫曰：「從未有未見起漿之勢，而遽補者。」又以熟軍下之。
自是遂努瀉不止，至七朝方用參五分，見熱勢忽起，又以寒藥與之，至十一朝而斃。
死之時，皮肉抓去，止有脂水而無膿血，其虛可知。
此醫曾讀《痘疹正覺》，何得偏執《救偏瑣言》耶？前醫不信《救偏瑣言》而誤補，此醫執定《救偏瑣言》而誤攻，是皆不能用書，而為書所用之過也。



<h2>吳小兒天花不治</h2>
夫感寒下症，當用生大黃，以其舌乾糞結，津液乾枯，更佐以芒硝軟堅，惟恐下之不速。
若結之不堅者，又當減去芒硝。
下症再緩者，又當以生熟軍並用之，若夫痘症下法，舌不幹，糞不大結，下之立通，不必速下。
且痘伏毒，非一下所能盡。
又多毒產陽位。
若以生軍大瀉不止，腸胃空虛，若伏毒再出，何能更下？且陽位之毒，終不能去。
正取酒蒸多次，將巔頂之火，盡從二便而出。
如伏毒再出，更可二三下之。
蓋酒蒸則能破瘀宣動，使毒火散而瘀血破，誠妙藥也。
吳兒半周出痘，初看時，稀朗明潤，笑容可掬，似無痛苦內症。
但前害，耳未痊，至三朝右耳忽發，頭面皆腫，渾身痘俱沒下。
一醫下以生軍一錢五分，瀉後痘出，繼而膿出腫消。
然從此水聲漉漉，大瀉不止，至六朝左耳又發，痘又沒下，然已大瀉三晝夜，不敢再下，至七朝而斃。
當時若以熟軍緩緩二三下之，則巔頂之火俱去，何致左耳又發而斃乎？蓋《本草》大黃條下云：「生用則遺高熱之病。」於此可徵余言不謬矣。



<h2>虎墩痘兒瘞而復甦</h2>
痘兒系虛症死者，則氣血耗盡，無再生之理。
若實症死者，瘞土則火毒盡解，猶有復生之機。
余居虎墩時，有一痘兒死瘞道旁，其所經宿數，則予忘之矣。
一行道者聞其啼聲，開土取負而去。
此予所親見者。
是知瘞於空野而復甦，蘇而復死者，不知其幾矣。
凡痘兒實症死者，可瘞之家中，身上少加細末涼土，多恐壓窒氣道，但露口鼻，上以薄板覆之，板上再加涼土，信宿不蘇，方可舉瘞郊野。
此案雖無補於醫，然而惻隱之心，有所不忍，倘能以此傳告，得救一兒，則勝造七級浮圖矣。



<h2>吳瘸子之子疳瀉目翳繆繼祖疳疾目翳合案</h2>
虎墩下團吳瘸子之子，七八歲，久瀉，面黃身瘦，雙目生藍翳。
一醫謂疳火，令合蘆薈丸，需銀數星，其人甚貧，無資配藥，就視於予。
予意當溫補脾胃，升清降濁，遂以補中益氣湯，去當歸加白芍、赤茯、澤瀉、木香，四帖，瀉止翳退。
若服蘆薈丸，不但翳不能退，則大命隨之而傾矣。
表重侄繆繼祖七歲，時發蟲疾，左目生藍翳，腹不瀉，但痛，不思食，形體如常，予只攻積去蟲，以治翳本，補劑寒劑皆不用，以香砂平胃散，加蕪荑、雷丸、使君肉、五穀蟲、檳榔等，一帖而痛止，去蛔數條，即思食，目翳漸消。
予前云：「凡一病皆有虛實兩端。」，於此可見矣。



<h2>仲恭玉三郎痘後目翳</h2>
仲恭玉三郎，痘後目翳將百日，方延予視，不肯服藥，非數帖所能奏效，余盡去難服之藥，純用甘寒及味淡者，如二冬、生地、銀花、甘菊、穀精、木賊、荊芥、夜明砂、甘草、羚角、當歸、蒺藜、蟬蛻、丹皮、芙蓉葉之類，熬膏，以蜜濃收之。
一取味甘肯服，一取汁厚易於奏效，待兒時時服之。
未二旬，翳全消矣。



<h2>蕭友桐目翳</h2>
星士蕭友桐，已損一目，一目又生新翳，系風熱外障，微紅不腫，予惟以驅風散翳之品發之。
又恐時值夏月，其人年逾五十，發散太過，表裡俱虛，所關非小。
奈貧不能服參，以生耆、生術佐之，只使以酒芩一味，即生地亦不用，點以大辛熱之藥。
予始允以十帖見效，不意服至七帖，已見微光，十五帖，翳全消矣。



<h2>賁大成幼子雀盲眼</h2>
賁大成幼子五六歲，夏月久雨，垣頹被壓，忽目夜盲不睹燈月，且風痰有聲。
凡有損傷，不論何處，積血必流肝家，今被壓而兼以風痰阻塞肺竅，是肝與肺，痰血互相壅滯也。
肝屬於陰，開竅於目，故至陰分不明。
予用川芎、赤芍、歸尾、桃仁、紅花、熟軍、夜明砂、穿山甲、大貝、橘紅、前胡、杏仁，四帖而愈。



<h2>次亡兒黃水瘡</h2>
次亡兒生數月，面患黃水瘡，脂流處即害，遍治外科藥不痊，予思解毒散瘀者，莫如大黃與紫花地丁，以二物煎濃汁，新筆蘸掃之。
旋干旋掃，應手而愈。



<h2>家舅母胃痛並附陳相文治二胃痛合案</h2>
雉皋陳相文，言在盱眙縣行醫，有賣棗子客人，體甚健，色事後，多食麵餅冷羊肉，滿腹脹痛，甚劇，眾醫以常例治之，不效。
陳用巴豆丸八錢始愈。
又治一胃痛症，已一月矣，用黃連三錢而愈。
予以為謬言。
家舅母年八十四，今歲胃疼復發，舌黃干，不能語，脈遲有力，諸表兄弟，以為年老，不許用瞑眩之劑，予只得用香、砂、二陳、炒梔、枳、樸，熟軍一錢半，人參八分，毫不見效。
復用木香一錢，炒梔三錢，吳萸八分，川連一錢半，元胡、半夏各二錢，青皮、枳實各一錢，服後三瀉而痛止。
脈轉浮數，鬱火伸矣。
舌猶干強，不肯服藥，頻飲西瓜水而愈。
然炒梔三錢，不減黃連錢半之力，方知陳言用黃連三錢不謬矣。
此既不謬，而用巴豆丸八錢，又豈全謬耶？然未經目睹，終難輕用也。
按：巴豆丸，我地之人，服五分為止。
陳雲盱眙之人，可服一錢半為止。
山東之人，較強盱眙，此係山東之最健者，故能任此大劑也。



<h2>附湯萬春治繆姓間瘧</h2>
繆姓患間瘧，剛過三發，湯萬春處以人參白虎湯合小柴胡湯，石膏用一兩，黃芩三錢，知母、貝母各二錢，令露一宿，五更時與服。
不意夜忽夢遺，繆畏藥大寒不敢服。
湯云：「各行各道，可服之無疑。」服後瘧果止，而諸症皆安。
當時若懼而不服，或改用溫補，瘧必復至而劇，虛而益虛，火而益火，變症百出，纏綿不已矣。
是知乃「有故無殞」之理也。
予服其膽壯而理透，故附之。



<h2>附王廷絢治二痘症合案</h2>
王廷絢，乃老成痘醫也。
曾言治二痘症，俱系五歲兒。
一舌黑，口裂，譫語，狂亂，點如胭脂水灑，先醫下以巴豆丸，王用犀、連、紫草各三錢，石膏一斤，余加群藥，四帖後犀、連、紫草各一錢，石膏半斤，余加群藥，亦四帖，十二朝來漿，後用人參收功。
一見點甚稀，手足俱冷，其點時現時沒，吐瘀血一碗，始終以附子理中湯而愈。
予意此二症，一生在曾服巴豆丸。
蓋痘舌黃，即罕見其生，況黑乎？須知黑者，乃巴豆丸，以火濟火所致，非本來之黑，故可愈。
一生在吐瘀血一碗。
此兒原有蓄血，故身弱，既蓄血能與痘毒併發，則中氣雖虛未甚，況瘀血一去，正氣立復，好血漸生，再兼痘稀毒微，故愈也。



<h2>附岳丈一笠上人治雉皋陳綿祚目疾</h2>
雉皋陳綿祚，目有舊疾，復感風寒而發，眾醫以為素有積火，所用皆寒涼之藥，毛竅愈閉，鬱火愈甚，頭目痛不可忍。
家岳先吹以㗜鼻散，痛猶不止。
此日屬甲，又不可灸頭目，遂令尋火酒藥二丸研碎，和蔥白搗汁敷之，其痛立止。
此古書所未載，乃出心裁，洵奇想也。
世人治目，惟知用極寒之藥，而孰知用極熱之藥之理哉？


<h2>繆姓痢疾</h2>
世醫動以虛寒二字連說，謂虛而即繼之以寒，溫補不效，辛熱隨之，在他症，此法或有不可用者，惟在痢疾，用導滯、芍藥等湯，七日不效，即當溫補，溫補不效，即當繼以薑桂，此古人言之諄諄，實有至理，不可移易，而孰知有不盡然者？繆姓季秋患痢，甚劇，五色皆有，胃飽悶，不食，嘔痰，身熱，脈浮數，醫先未用柴胡，而遽投以導滯、芍藥等湯，重用生大黃，不效。
所更之醫，皆模稜之藥，至一月後，痢雖漸減，終不霍然，延予視之。
其少陽之邪，雖經屢下，猶未深入腸胃，身漸惡寒，將轉瘧矣。
而脈滑數，猶不大虛，予以補中益氣湯，倍柴胡，去當歸，加白芍、木香、半夏、赤茯苓、澤瀉、豬苓，二帖，瘧痢皆止，但內熱復作，仍思冷飲，以前方去木香、半夏，減柴胡，重用生白芍，又二帖，諸症皆愈。
蓋因少陽之邪，未從表散，鬱火至今猶在，雖虛而仍兼以火，故涼補則效，而熱補則他症復起也。
若執以久痢當用薑、桂，寧不敗事乎？


<h2>附錄</h2>

<h2>重梓《傷寒論翼》序</h2>
夫寶物之顯晦，各有其時，如荊山之玉，豐城之劍，沉埋日久，當其時至，必有卞和起不平之鳴，雖兩刖不辭，稱屈而爭，雷煥俯求豐城令，入獄起沉而出，遂令舉世共知為寶，以成不朽之名。
矧夫拯救蒼生夭折之書，而為人世之真寶者，又豈能終晦而不顯哉？《傷寒》一書，出之仲景，乃上天垂憫蒼生，特簡淵鑑聖醫，拯生民之夭折，宜如日之麗天，健運不息，何其越世，即泯焉無傳乎？晉之叔和，得之口授，參恭以己撰，謬引經文，著為序例，有誤後人，遂有千古魚目混珠之嘆，賴後賢方中行、喻嘉言、程郊倩、柯韻伯等，卓識過人，削偽存真，而韻伯更覺天資穎拔，所著《傷寒論翼》，將仲景之條，渾化而論，講一法即以眾法比類而推講之，論一方，亦以眾方比類而推論之，遂覺仲景通身手眼，一時畢現，使讀者無復膠柱鼓瑟之誚，洵仲景之大功臣也。
宜其萬古重明，不致再墜，何未幾而棗梨蠹蝕，蕩無復存，是寶物之顯而復晦者也。
近有崇川程繩玉先生，著《傷寒發明》一書，所遵是書，十之七八，斷章分注，於各條之下，使人易明，亦善法也。
但分而不合，未免反掩柯氏之心法，予於拙作《醫權初編》中論之已詳。
新安羅東逸先生，集《古今明醫經論證治匯粹》八卷，為醫林中之至寶，今皆泯滅無傳，惟此與《名醫方論》二卷，予次第得之。
噫！醫道掃地久矣。
繼晦重明，此非其時耶？舍此八卷，其誰與歸？茲皆梓以為倡，其餘六卷，必有同志君子，訪集續梓以成全帙，大彰斯道於不朽，並使羅子之苦心，復見於今日也。
若謂寶物之晦而當顯則可，若以吾擬之卞和雷煥抱屈而爭、起沉而出者，則是冒天功而蹈虛譽，則吾豈肯當哉？是為序。



<h2>重梓《古今名醫方論》序</h2>
古之創為醫者，非立極大聖不能，其次則鴻儒宿學，念天下蒼生，惟有拯救夭折為急務，故醫道得以洞明造化之理，緣有不為良相，則為良醫之說，為其在德不在利也。
今之號為醫者，其上智之士，志在讀書干祿，致身華膴不屑屑於茲，中智之士，每改業學醫，其才智可想見矣，甚有僅識之乎而文理全然不曉，亦濫竽於其間者，故有習醫廢人，與不服藥得中醫之誚，以其在利而不在德也。
蓋醫之理，即經綸之理，治天下不明其道則荼毒者眾，習醫不明其道，則慘殺者多，又何以治天下以上智，習醫以中智以下之人哉？設使聖天子加以賞罰，以衡文之法衡之，吾恐岐黃之徒，無孑遺矣。
我朝新安羅東逸先生，集《古今明醫經論證治匯粹》八卷，含英咀華，探奇摘錦，為醫林中最上乘。
觀其「匯粹」二字，其微妙可想見一斑，宜其一燈遠紹，永覺醫人，奈何甫一世而即泯滅無傳？此無他，為其義理奧妙，非淺人所能問津，以陽春白雪，而和之自寡，聽其淪沒，而不復問耳。
無怪乎鄙俚淺近之書，戶傳家誦而不朽也。
將謂叔和為古之太醫，雖謬而亦真，東逸為今之韋布，雖真而亦謬耶，是皆中人以下之才識，而以成敗論人也。
醫道可勝嘆哉？若有奇傑之士，志在乎立德，而不在利祿之謀，以之習醫而不能明乎道者，未之有也。
是書予得二卷，一曰《傷寒論翼》，乃柯韻伯先生所著，予已序之矣，一曰《名醫方論》，乃彙集古今醫方之明論者，意在絲絲入扣，辨析微茫，最忌似是而非，毫釐千里，其文理暢茂，辭句雅馴，又其餘事耳。
茲皆梓以倡世，欲天下同志之士，訪集續梓以成全美，俾醫者見之，知斯道之難，鼓勇精進，切劘淬礪，自可盡造乎？古儒醫之流，功德與相業相參，尚何有習醫廢人，與不服藥為得中醫之誚也哉？是為序。



<h2>擬黜巫狀</h2>
為體仁贊化，黜邪崇正事，切思佛老之教，已屬異端。
而殺人之慘，流風之惡，未有如巫教之甚者也。
巫教之甚行，又在於江海一帶。
蓋此地之民，不學無術，易感於鬼祟神怪。
藜藿者病多外感，必或寒或熱，日輕夜重，甚則譫妄錯亂，渠不審其病情所致，謬認邪祟，即先請巫跳神，名曰救患，巫者假冒諸神傳體，甚有以東獄關聖自居者，罪不容誅，裸體蹈舞，捉刀登壇，叱吒咆哮，作惡神狀，覬覦病家少覺溫飽，便誑曰此災星甚狠，神家難保，眾悚叩懇壇下，准以燒豬，巫方許其生。
蓋燒豬則用二三四巫，有過關、跳闕、招魂、捉鬼、送瘟諸事，又有設物、吐紙、懸杯、舞刀、劚刀諸劇，以悅人觀，徹夜為度，所費不貲，面每巫重得一兩，輕得五錢。
若病輕將退，適湊其巧，則歸功於巫，若病重不應，不憚數數為之。
有病不死，而值巫跳舞叱吒於榻前，魂魄驚散而死者。
有汗方出，因噀冷法水復閉汗而死者。
有因鑼鼓喧闐，通夜不寐，水愈竭而火愈熾而死者。
有因食跳神之酒肉而死者。
皆巫殺之也。
至終不能愈，方議延醫，但此時財殫力痡，何能再延醫治？即醫延至，而病已入膏肓，雖神丹莫救，亦巫殺之也。
反嗤之曰某跳神得生，某延醫反死，殊不知跳神而愈者，病輕而日淺，延醫而死者，病重而日深？又信卜神求籤，巫預賂其解簽者曰：神不準服藥，但許作福。
作福者，跳神之別名。
噫！巫何黠而民何愚耶？此信巫下信醫之所由來也。
病者畏藥之苦口，多不肯服，而鄉灶之家，素不御酒肉，一則無錢，二則恐有乾餱失德之愆，一見患病者，便涎流莫禁，皆借救患之名，而醵分跳神，名曰鬥保。
每以十三人為期，以仿十三太保之諺云，可多而不可少，歡乎聚飲，必使酒無餘瀝，肉無餘臠，云病方能脫體。
有周姓者，偽病臥床，鄰人遂醵分跳神，周令先與酒肉啖已，啖畢大噱而起。
此予目擊，是志在餔啜，假公濟私，以所畏而值所好所悅，豈不情投意洽，遂成惡例不悛耶，此好巫不好醫之所由起也。
聖人以巫醫並言者，借言有恆以警人，非以巫醫並重也。
況古之巫，誠以禱神，今之巫？妄以跳神，安可以此語並重巫醫哉？今之不學者信巫，固無足論，問有學者。
亦以此言傅會之，可哂也夫！蓋醫創自神農軒岐，立極大聖，繼以伊尹、倉公、長桑公、皇甫謐、孫思邈、狄梁公等，代有傳人，不可勝數，試問巫者創自何聖，繼之何賢乎？嗚呼，其亦不思而已矣。
遂令江海一帶，竟成鬼怪之俗，而巫覡之多，倍蓰於屠劌，天地以好生為德，聖賢以黜邪為任，巫術違天地而悖聖賢，蠢吾民而殺吾民，傷風敗俗，陷溺人心，罪莫大焉？禮云：假於鬼神，時日卜筮以疑眾，殺不以聽！律云：師巫假降邪神，自號端公太保者絞。
憲天心同天地，德並聖賢，立功立德，贊比體仁，舍此誰歸？昔西門豹頃殺數巫而怪風除，女命得生，千古快心，伏望憲天大老爺，准敕該廉，遍示江海一帶，諭以禮津，嚴行痛禁，限以時期，速令改業，即祈晴禱雨淨獄，用此有何功驗？並禁延巫之人，以罪巫之罪罪之。
更令以延巫醵分而延醫，亦可得以聚飲，使病者得其實助，又得疾病相扶持之誼，豈不勝彼猥舉萬萬哉？如此，則惡俗化為禮義之鄉，地獄改為天堂之境。
然醫師必先命地方耆士保舉，再命老練通醫考中，方許行醫。
不然，其風俗雖善於巫，而屠戮更甚於巫矣。
上稟。

<script src='https://williamkpchan.github.io/LibDocs/readbook.js'></script>
</pre></body></html>
