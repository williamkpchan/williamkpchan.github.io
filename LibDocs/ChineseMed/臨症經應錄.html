<base target="_blank"><html><head><title>臨症經應錄</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = true;
  var topicEnd = "<br>";
  var bookid = "臨症經應錄"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>臨症經應錄</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>
臨症經應錄


<h2>自敘</h2>
昔唐陸宣公，晚年家居甚留心於醫，間有秘方必手自抄錄。
曰：此亦活人之一術也。宋范文正公，少時嘗曰：吾不能為良相，必為良醫，以醫可以救人也。夫古之賢人君子，既以此為濟世利民之用，則醫之一道誠未可以鄙夷視之也。亦未可以淺學求之也。吾家業醫三世矣，閱歷亦云多矣。雖皆不敢居利人之功，而要未嘗貽害人之弊，故數十年謬蒙鄉里士大夫交口稱許，蓋積誠所感也。
（金）不敏，紹祖父之業，存利濟之懷。幼而讀書，長而涉世。凡於視疾、切脈、辨症、修方罔弗慎之又慎。或秉先人指授，或參前輩緒言，初未敢妄執己見，以貽誤當世，此則（金）之可以自信者也。頃者及門某手輯醫案若干冊，皆（金）十餘年來臨證之方也。匯而錄之，欲資以為模範。其用力可謂勤矣，其用心可謂篤矣。（金）不欲違其意，爰自敘其梗概，如此非敢執以問世也，不過與二三弟子質疑求備，互相商訂云爾。

<u>咸豐己未年孟春白衣大士聖誕日淮山儒士劉氏金方識</u>


<h2>凡例</h2>
一醫道自上古《神農本草經》、《內經》、《靈》、《素》、《難經》而下，晉唐宋元以來，歷世名醫首推張仲景論傷寒、溫熱、溫疫奧旨。
劉河間論濕熱及瘟疫內傷。李東垣詳論內傷陰虛、補中枳朮等語，卓識千古。朱震亨闡發陽常有餘、陰常不足之論，以補前賢所未逮，而民病民命亦大全矣。夫復何言？殊不知四子之書將謂講究理法，則絲絲入扣，讀之則悅口悅心，但臨證立案則不合。（金）幼年習業嘗讀《內經》、《景岳大全》，並我朝《醫宗金鑑》，文深義奧，局緊機圓，大可宗也。又細玩葉、薛、繆三家醫案，又博訪吳鞠通《溫病條辨》，皆文辭古雅，茲集兼總諸家而會通之，以各適於用。故六氣門派春溫為第一，春屬和煦之時，溫乃天行之氣，又繹周天度數，天開於子，地闢於醜，人生於寅，寅又屬春，春佔四時之首，萬物萌動，資始資生。古人尚且推重，而今詎可不講乎。

一儒林史冊為要務，醫林方案為提綱。試觀世醫聰明者有之，鄙陋者亦有之，究竟陋多明少。立案奚求精粹，用藥難訂湯頭，案不成句法，藥不按君臣，良可嘆也。

一醫案字句重疊，藥味雷同，閱此者莫譏襪線之才，竊笑空虛之腹，豈不聞孟子云乎：離婁之明，公輸子之巧，不以規矩，不能成方圓。比之醫家亦須如是，固不逾乎規矩，亦不能泥乎規矩，字眼易換，藥味更遞，亦適中庸之道而已。

一書名有有案無方，以缺方字代，無姓氏住處者，以某字代。並非沽名而釣譽，系診畢歸舍，擇摘順句只錄其案，未曾錄方，日久忘記。暨先祖遺稿夾雜，知之為知，不知實不敢捏造妄登，願同志者諒之。

一遵用古人方必增必減，或不增減者皆隨症施治。用古方療今病，譬若拆舊料改新房，不再經匠氏手，其可用乎，神而明，辨而通，存乎其人，萬不可拘執。

一各方分量當其時雖對病的確，今不定分量者，如往後治病表裡偏盛，寒熱虛實，弗能刊版立碑，臨證變通可也。

一婦女疾與男子疾迥異，因其有行經、經閉、胎產、癥瘕等事也。且肝為先天，性情多郁，容易生病，故不雜於男子案中，茲特詳著於後。

一幼童痘疹諸症亦當分別治之。蓋童子不擾七情六慾，幼稚更不待言，所傷不過寒暄、乳食飢飽不調，抑胎元本弱，抑受傳染時行汙濁之邪，致恣生萬弊，立案宜明，用藥尤慎，倘能分虛實，判寒熱，屬表屬裡，在表宜發汗，在裡宜攻滯。又當知傳手傳足，虛則補，實則瀉，寒則溫，熱則清，治不濛混，毋伐天和，方許升仁壽之堂，入軒轅之室也。

一四卷只百十餘案，客問何其鮮也？答曰：從行道數十載，豈僅看此數病歟，亦不過借水行舟觸類旁通之義。每朝夕課徒行有餘力，即抑屋圖維揮毫選錄之，時猶謹小慎微，深畏訛錯，撫膺細思，醫家不啻掌握兵權，須臾命系。大凡醫人切脈領會病情，用藥當則通神，立起沉疴，精神踴躍，如將帥有謀運籌帷幄，兵在精而不在多，立剿寇盜，世界昇平矣。

一通體原不超奇拔萃，大致層次尚清爽，詞貫理明，天下無越一理，理順則言順。遍覽庸輩醫案，零落殘斷，頭緒不清者居多，若執此說必疑僭狂。然有憑有據略表與聞：昨見「胸中一塊，夜夜發燒，濕氣復來，腫脹兼施」之句。請青眼鑑經應篇，尋思鄙見，思過半矣。


<h2>卷一　六氣雜感門</h2>

<h2>一、春溫</h2>
（案1）張（左），春溫五天，表裡齊病，春者厥陰風木司天，溫者火之氣，風者火之母，風火相煽，上升太陰經則發大頭疫。頭面紅腫，氣息往來俱粗，舌苔黃膩，口乾怕飲，大便未行，小便短赤，周身陽氣鬱遏，皮毛之竅不開，故身熱無汗，最懼內陷暴喘之變。

金銀花　連翹　薄荷　黃芩　牛蒡子　元參　苦桔梗　枳殼　熟軍　馬勃　荷葉邊　殭蠶（去絲口洗）

（案2）建陽鍾（左），夾陰春溫九天，表汗雖解里滯未下，小水不通，及解時亦系清冷，胸前重按作痛，舌根之苔黃膩，中灰欠津，四肢稍涼，診得脈右三部皆數，乃邪滯深踞營分，熱假邪威所致，而左尺沉遲又屬濕濁陰凝之象，究系腎主二便是也。速宜溫化攻裡法，應手不生遷變為妙。

淡肉蓯蓉　黃柏（乾薑水炒）　知母（肉桂水炒）　滑石（附子水飛）　酒炒黃芩　元參（鹽水炒）　大寸麥冬（甘草水炒）　炒黃大貝　瓜蔞仁　淡竹葉　十五制軍錠（磨入）

（案3）板閘尹（左），春溫夾疹八天，舌膩浮黃，脈息弦細，胸前按痛，燒熱，煩嘔，口苦。乃邪傳足少陽，膽汁無藏，謹防化斑昏痙呃逆。擬清透宣通法應手為吉。

薄荷　苦杏仁（去皮尖，不研）　白通草　炒枳實　炒貝母　瓜蔞皮　牛蒡子　川玉金　赤芍　結青皮（磨入）　櫻桃核（打碎）　荷蒂

春溫夾疹九天，形粗色滯勢欲化斑，舌苔濁膩浮黃尖紅，脈息弦細兼硬，煩躁嘔惡，胸前拒按。此邪蘊蓄於內，滯亦蓄內，加以肝鬱不舒，症屬重險，防呃逆昏痙之弊。

炒桑葉　酒炒丹皮　茯苓皮　水炒黃芩　飛滑石　白通草　陳蔞（皮、仁）　炒黃大貝　小枳實（磨）　黃玉金（磨）　干竹茹　荷葉蒂

春溫夾疹夾斑十天，按脈右大於左，舌根腐膩，中心浮黃尖紅，舌本作強，脘右有形按痛，臍下亦疼，今日嘔惡已止，二便未行，譫語，煩躁。種種情形系陽明裡症已具，勢如履冰，誠防生歧。擬用通里清邪化斑為要。

元參心　麥冬心　連翹心　小枳實　綿紋軍（干咀，淡酒炒）　粉丹皮　生甘草　赤芍　炒黃　大貝　元明粉　飛滑石　羚羊角　炒梔子　白蘆根

春溫夾疹夾斑十一天，由昨服藥後小溲幸行，大便未解，胸腹仍然拒按，脈息沉數而軟，舌本有津，苔色黃膩浮灰，口渴頻飲。的系無形之熱稍松，有形之滯尚存，仍屬險要。法宗原擬加減，應手無弊乃吉。

元參心　麥冬心　連翹心　花粉　瓜蔞仁　炒大貝　小枳實　赤芍　錦紋軍　羚角片　板藍根　白蘆根

春溫斑疹十二天，連進通里清化法，大便初解三分之一，胸腹仍然按痛，舌苔灰黃膩厚，脈息沉數，口渴時煩。實緣里滯過重，症仍在險途，猶防另生枝節，宜慎之。

元參　麥冬　花粉　金銀花　連翹　黃芩　丹皮　梔仁　炒大貝　綿紋軍　枳實　輕滑石　羚羊角　板藍根　白蘆根　蔞仁

春溫斑疹十三天，大便屢解不徹，胸腹按痛稍減，舌苔厚膩漸宣，灰色不退，尖赤乾燥欠津，按脈數軟。此係里滯邪熱久踞，是以未能驟清，陰液為傷，仍屬耽險。擬用瀉南實北，佐以緩攻之劑。

細生地（取汁）　元參　麥冬　大貝母　知母　丹皮　犀角片　天花粉　滑石　炒山梔　京赤芍　熟軍錠　連翹

春溫斑疹十四天，現已過經，但里滯尚未清楚，勢難屢攻，惟陰液耗竭，夙昔肝陽用事，加以邪氛不靖，致令面赤時煩多語。今診脈象較前稍有和洽，苔膩灰黑腐退，此層退之消息也，務宜平心息慮，藥餌調攝，庶幾脫然無累，擬五心湯加味為善。

元參心　麥冬心　連翹心　竹葉心　蓮子心（另煎，衝入）　白茯神　霍石斛　橘皮（鹽水炒）　貝母　上西珀（乳石，細研）　真枇杷露（燉用，衝入）　犀角（鎊）

病今十五天，案已疊載，前方毋再瑣述。今診脈症頗平，仍擬原法出入，謹慎調護是穩當之策也。

前方去竹葉心、上西珀，加粉丹皮、銀花露。


<h2>二、中風</h2>
（案1）某，驟然口歪目吊，語言蹇澀，人事不知，喉中痰鳴如拽鋸之聲，六脈沾伏。症屬中風險恙，治宜行氣豁痰，權望應手為要，保過七日方定大局，否防五絕。

明天麻　赤茯苓　福橘紅　姜半夏　天南星　玉金汁　廣木香　陳枳殼　雙鉤藤　白殭蠶　紫蘇子　蘇合香丸（和沖）　鮮石菖蒲　鮮竹瀝　生薑汁　白蘿蔔汁

服行氣豁痰之劑，兩脈稍現沉小，人事雖明，語言仍不清楚，舌強。乃屬痰壅氣閉之故，法宜開通治之。

前方去玉金汁、枳殼、天麻、赤茯苓、竹瀝、蘿蔔汁、白殭蠶、鮮菖蒲，加白芥子、枳殼、青皮、輕菖蒲

（案2）某，風為百病之長，善行而數變，加以素本陽勝陰微，水火不制，邇來思慮傷中，痰熱上冒，化風鼓盪，內外交作，忽然人事不蘇，喉中痰鳴。此名真中，但五絕全現，無挽救之理，勉用一方，盡人力以待天命。

（方缺）


<h2>三、類中</h2>
（案1）某，初起神呆遺溺，老人類中顯然，皆因平素操持過甚，真陰受虧致之。血虛生風，風動經絡，肢麻舌強，語言蹇澀。現症全屬不宜，藥餌恐難奏功，勉議河間先生地黃飲子法加減為治。

生地黃　山萸肉　霍石斛　麥門冬　北五味子　淡肉蓯蓉　制附片　巴戟天　白茯神　清白乳童便

（案2）某，氣虛類中，右側不遂三天，所服柔肝熄風之劑，症勢稍回一二，第脈細兼數，心煩寐少。此係虛中生弊，餘邪未盡，驟補難施，擬宜清神寧志法。

（方缺）


<h2>四、厲風</h2>
（案1）安邑朱（左），風濕相乘，臟腑痞塞，氣滯血凝，陽火所變，初起身暈紅斑如癬之狀，竄及兩膊，面部漸有，繼而眉白髮落，四肢麻木，業延二載。體氣均虛，趕緊醫治始妙，否防轉為癘風。

（方缺）

（案2）某，傷於風者上先受之，傷於濕者下先受之。今風傷於上致眉落，面部發腫，濕淫於下致腹脹，兩腿作疼，飲食難進，夜臥不安，脈象緩數有力。勢已癘風之慮，擬河間防風通聖法，上下分消以觀動靜。

防風　當歸　連翹　澤瀉　梔子　菊花　赤苓　蒺藜　殭蠶　白芷　木通　苦參　大腹皮　冬瓜仁　干浮萍


<h2>五、破傷風</h2>
（案1）張（左），症由良肉受傷，風入經絡致之。口舌皆喑，繼則牙關緊閉，周身筋縮拘攣，名曰破傷風。險絕之恙，勢不可援，姑擬一法以待天命回春耳。（大凡破傷風眼必細，口必噤。）

白殭蠶　白附子　麻黃　荊芥穗　蟬蛻　廣全蠍　紅花　甘草　豨薟草　烏鴉翅


<h2>六、行痹</h2>
（案1）車橋鎮劉（左），稟賦素虧，腠理疏豁，風寒濕乘虛外襲，三氣雜至合而為痹。細推此理系風氣勝為行痹，蓋風者善行數變，故其為痛則走注歷節，無有定所，晝輕夜劇，延久血中氣滯，風屬陽，痹屬陰，陰陽互病。刻下擬遵成法，調氣血以祛風，宣絡脈以散寒濕，庶幾有益，倘再遲延失治非所宜也。

（方缺）


<h2>七、木虛生風</h2>
（案1）某，土虛生濕，木虛生風，肝既失於條達，清陽不能展舒，診脈右關濡細，左關滑數，一呼一吸之中俱帶動躍，宜乎濕乘風勢而腫脹愈見，風藉濕淫而搐搦更深。仍有連搐不已，痙厥之虞，理擬實脾鎮肝熄風勝濕為要。統望應手，方得圖功，否則根深蒂固，雖神丹亦莫極矣。

（方缺）


<h2>八、血燥生風</h2>
（案1）本城蒲葭巷黃缽喬先生，素本脾腎均虛，土不勝濕，濕濁內蘊，血燥生風，風行水皺。
察脈右細數，細為臟陰之虧，數為營液之耗。左弦大，弦屬肝陽熾盛，大屬風濕交加。在上焦則發紫白癜風，頭面間染眉發皆白。在中焦則腹中鼓動，痛脹異常，稍餓則四肢無力。在下焦則溲溺濁，大便後兼有紫血。蓋以濕邪灌溉一身則行動飲食多汗，視此情形顯然虛象也。考張介賓先生曰：氣有生血之功，血無益氣之力。誠者，氣為血帥也。邇來治法倘泥於追風逐濕，必致反損營衛。刻惟舍末從本，謹擬益氣養營之品，俾血盈足而風自減，培土勝濕之味，令脾健旺而濕自除，再佐平肝，可冀根株漸拔矣。

（丸方缺）


<h2>九、風引肝陽</h2>
（案1）李，外風引動肝陽，頭痛不安，脈息浮數無力。虛中夾邪之象，法宜熄風定痛，平靜肝陽。（方本苦涼，苦以降之，涼以清之，加半夏之辛溫者，寒因熱用，無格拒之患。）

鉤藤鉤　霜桑葉　甘菊花　白蒺藜　消橘紅　製半夏　蘇薄荷　夏枯草　羚角片　苦丁茶葉　荷葉邊


<h2>十、胃腑風火</h2>
（案1）某，陽明胃腑風火濕熱相搏，走絡而痛，痛在牙齦，內外皆腫，口不能張。因痛胸中氣聚，痰凝不降，宜開降氣機，化痰清熱。

（方缺）


<h2>十一、發腫</h2>
（案1）王營壽天成錢店謝（左），風水發腫二十餘天，六脈沉緩，小溲微短，陰囊玉莖大而光亮，系濕邪遏重。昨進開發腠理之劑，頭面得汗，風邪漸解，今擬行水消腫一方，再商扶土法可也。

（方缺）

膚腫頗消，二便暢行，漸入佳境之象。惟囊莖仍然有光亮之形，系風水濕邪下注，當以實土製水，統望應手，無弊乃祥。

（方缺）

（案2）某，遍體膚腫，先因風濕所致，迄今四月有餘。脾腎均虧，濕熱尚存，過削則脾更虛，過補則壅塞胃家，惟嚴氏實脾飲法加減。再延亦非佳兆，服藥誠恐不效，奈何？

（方缺）


<h2>十二、感寒</h2>
（案1）某，奔走太急，肺氣被傷，適值感寒直入太陰，是以右肋氣痛，痰唾粉紅之色，燒熱懶食，舌白，脈緊。氣息不平症，屬險要，防喘。

（方缺）


<h2>十三、冒風</h2>
（案1）葉（左），路途冒風，頭昏，咳嗽，咽關不爽，此係肺竅不清致令身熱，惡寒。速宜解表利咽之劑。

苦杏仁　香豆豉　川芎　薄荷　蘇葉　牛蒡子　苦桔梗　川玉金　炒桑葉　生薑皮


<h2>十四、濕毒成瘡</h2>
（案1）汜水成（左），此類中後濕毒成瘡之症也。近時瘡痍雖減，腫未全消，乃濕毒尚存，瀰漫陽明，倉廩之官困鈍，莫能腐熟水穀變化精微。時臨盛暑，陰氣隱伏於內，陽氣浮越於外。又兼食西瓜，瓜性甘涼，所謂甜能滿中，寒則凝滯，於是飲食懶餐，形色脈更見式微，可畏者年逾古稀以外，氣血弱甚，徒恃草根樹皮，豈善策乎？既承華翰諄托，勉擬一方，統冀得谷則昌。

（方缺）


<h2>十五、濕參陽位</h2>
（案1）某，濕邪參於陽位，面部先腫，延及周身壅遏於中，射肺則喘，侵脾則脹，兩關脈象緩澀，飲食不思，口乾腹滿，勢有中滿之虞。《經》云：從上之下者治其上。又云：從上之下而甚於上者，必先治其上，而後治其下。謹防腫甚大喘猛變，妄擬河間中滿方上下分消。

茅山蒼朮　川黃柏　葶藶　桑皮　白蔻皮　川通草　大腹皮　真紫樸　赤苓皮　海金砂　萊菔子　雞內金　冬瓜皮　生薑皮


<h2>十六、暑感化瘧</h2>
（案1）某，素本氣血兩虛，肝鬱過重。刻加暑感夾濕，表雖汗解而邪滯未楚，化為連瘧已來九次寒少熱多，心煩不寐，舌赤無津兼以作強，口內生瘡，診脈息弦數而細，胸前按痛，二便不暢。此乃邪實陰虧之象，勢屬險要，防內陷膻中，昏痙喘呃生變。

（方缺）


<h2>十七、痎瘧</h2>
（案1）寶應五之堂劉（左），夏秋暑濕，宿滯深藏，發痎日遠，正虛邪強，陽維為病，寒熱難當，來時形狀寒熱攸長，或歌或唱，或劇或康，食不甘味，二便失常，脾陰欠運，肺腎俱傷，服我煎劑，幸我功良，漸來漸淡，大小毋惶，此名子母，書解昭彰，欣轉當午，從陰反陽，再加調養，四肢寢昌，荷君惠賜，勝飲霞觴，後寄書札，囑敘丸方。

東洋參（粳米拌炒）　雲茯苓（現切曬乾）　野於術（去皮切，土炒）　白扁豆（炒香）　懷山藥（咀炒）　何首烏（用小黑穭豆拌勻，九蒸）　全當歸（酒浸，米炒）　鹿角霜（隔紙烘）　南青蒿（鱉血炒）　福橘紅（文火炒烘）　青皮絡（淡鹽水炒）　薏苡仁（去心炒黃）　冬瓜仁（炒黃）　建澤瀉（青鹽拌炒）

上品依方虔修精製，共取極細淨末，用煨姜（去皮）、紅棗（去核）、荷葉（水洗）、陳倉米（淘淨），四味同煎濃汁為丸，如梧子大，每早服三錢，開水送咽。

考三陰之痎瘧朝夕難痊，欲二氣之平均，飲食宜節，再加丸劑工夫，謹慎調攝，無有不告安之理。茲選君主參苓為扶正之綱領，臣輔術豆乃補土之權衡，佐以山藥培胃弱虛元，協以首烏療陰陽久瘧，當歸和血中之伏邪，鹿角霜通督脈之精室，清營分退燒熱應藉青蒿，入下焦理腎經必需澤瀉，橘絡、青皮絡宣絡化痰，苡仁、冬瓜仁益脾運濕，薑棗屬營衛報使，荷米資戊己功勳，類皆扶正化邪益胃升陽法。愚今所擬悉宗於書中，有云「治病必求其本」，本之為言根也、源也。世未有無源之流、無根之木，澄其源而流自清，灌其根而枝乃茂，此自然之精意也。


<h2>十八、冬令伏邪</h2>
（案1）某，冬令伏邪，病經五六天，昨藥後因熱極嘔吐不出，微得涼汗，汗後頭痛稍輕。今診舌苔仍然滿白，胸痞腹痛，大便未解，小便黃色，此無形之邪夾有形之滯相搏，已屬可慮，更緊要者，手指時時蠕動，人暮熱甚，恐生風變痙，即宜和解宣通，仍望應手則吉。

（方缺）


<h2>十九、內傷冬溫</h2>
（案1）某，內傷冬溫十一天，太陰肺病，咳而無痰，金受火克，清肅不行，氣機有升無降，小便短赤，舌苔滿布黃色。此症兼有伏邪為患，治之不易，最怕見紅喘變。

（方缺）


<h2>二十、伏邪晚發</h2>
（案1）某，伏邪晚發最深，深而難化，今已十天，舌仍膩而微黃，脈息細數，昨服軟下之劑，大便未解。此腑陽熱結，濕濁瀰漫，是以不飢不食，精神少而倦怠，觀其面色㿠白。系本質氣弱，先當清熱和中潤腸為要。

（方缺）

（案2）某，病發於冬，源起夏秋。今已七日，舌苔尖赤，後根中心淡黃而膩，蒸熱不一，鼻燥咽痛，惡見燈火，全是陽明腑病，小便黃渾。擬清裡分之熱。

（方缺）


<h2>二十一、病瘧不分</h2>
（案1）某，泄瀉二十餘天，復加病瘧不分，舌苔燥黃而厚，根有灰黑，脈息細數，煩渴，身熱，舌強，耳聾，驚惕時動，胸前痞悶，系暑濕之邪過重，大便初醬形色，乃熱逼下迫，防昏痙之變。

金銀花　連翹　花粉　飛滑石　丹皮　霍石斛　豬苓　赤苓　澤瀉　川黃連　上西珀（研和）


<h2>二十二、斑疹九天</h2>
（案1）某，斑疹九天，舌苔黃燥，熱重生火，火重生痰，以致發狂，神識如蒙，此係熱痰護於心包，唇紅亂語，脈無可憑。症屬險要之極，誠恐四肢厥冷，喘呃而亡。

元參　鮮生地汁　麥冬　黃芩　炒梔子　丹皮　花粉　連翹　制軍　瓜蔞仁　滑石　烏犀角　川黃連　膽星　竹葉心


<h2>二十三、病後</h2>
（案1）某，病今一月有餘，胃陰受傷，縱有宿滯亦從緩治。《經》云：「氣壯而胃自開，氣和而食自化」。今診脈息左關弦數，右關濡弱，木盛土衰之象，若再推蕩，恐滋腫脹之憂，妄用定中湯加味，得谷可免無虞。

北沙參　雲茯苓　土炒於術　白扁豆　須穀芽　冬瓜仁　炒苡米　真橘紅　半夏曲　黃沙土（熬水）　陳老米（熬水）


<h2>二十四、濕溫</h2>
（案1）西壩鹽棧梁（左），濕溫經十八天，蒸熱不退，舌苔膩白浮黃，脈息弦數且濡，兩尺無力，胸前按之不痛，小溲黃而不渾，脘悶懶食，咽關作窒。此乃正不敵邪，鬱熱失其下降之令，是以咳嗽痰稠，縱有宿食亦從緩治，但本質陰虛肝旺，濕邪過重，勢非輕淺，延防內陷之虞。刻下補瀉難施，惟宜淡滲和化，佐以省胃之藥，斯為穩當方法。

濕溫二十天，昨服淡滲和化，佐省胃之法，頗合機宜。今診脈象兩關稍平，尺部微覺有力，胃口漸開，此佳兆之候也。惟蒸熱尚未全退，又且咳嗽痰稠，小溲渾而兼黃，明系濕痰內蘊。蓋濕屬陰邪，其氣留連最不易解。擬善陽明、和太陰法，佐以淡滲之品，望應手無弊為吉。

濕溫三候，近服藥品，飲食較前稍進，蒸熱未增未減，通體有汗，身發銀疹，是留連之邪從里達外也。奈體質素虛，伏邪化而未盡，以致舌苔仍然膩白，小溲猶見黃渾，咳嗽時作，痰唾稠黏，種種情形都像濕邪為病，仍屬可畏，治當原擬加減，冀其熱退，方可而安。

濕溫二十餘天，進扶正化邪法，又得更衣，次小溲黃而稍清，濕熱已減，納穀頗香，戊己較醒之徵，第素質過弱，加以症延多日，氣血交餒，虛陽不斂，逐令咳嗽痰稠，午後蒸熱，按脈細數。憶書云：「肺陰虛則多嗽，腎陰虛則發燒，」正此義也。豈苦寒所可投耶？今擬育陰潛陽之劑，冀其咳平熱退乃為祥吉。

濕溫相近一月，前服諸藥，雖然未見大效，與症甚為相對，無如久病肺腎陰虛一時難以驟復。稽《內經》曰：「陰虛生內熱，」熱邪上凌，遂為咳為嗽，或蒸或熱，然肺為嬌臟，主持諸氣，最防咳急增喘，不可不慎。邇來飲食雖進，脈仍細數，的是邪少虛多之恙也。擬當滋陰復脈湯，且觀後效何如。

（方缺）

（案2）濕溫經十二天，昨日腹痛窘急成痧，針刺出血，又兼熨法治之，二便俱通，通則痛止。今診脈仍弦而不調，舌苔淡黃之色，胸前按痛，手不可近。此中焦塞結，邪實正虛是大危之象。

小枳實　真川樸　瓜蔞皮（橘紅）　製半夏　白蔻仁　六神麯　赤茯苓　川玉金　飛荷梗


<h2>二十五、霍亂</h2>
（案1）某，外受寒暑，內傷飲食，清氣在陰，濁氣在陽，營氣順脈，濁氣逆行，清濁相干，亂於腸胃則為霍亂。故上吐下瀉，脈伏，身寒，四肢逆冷，頓亡津液，宗筋失養以致攣縮，症已險極，治之甚難。法宜六和湯姑救之。

（方缺）


<h2>二十六、痢疾</h2>
（案1）清阿五（左），暑溫夾濕，吐瀉轉痢，戊邪傳癸，名為賊邪。延今十七天，舌苔白底中灰欠津，肢涼，脈細，腹痛，困睡。此暑濕傷陽，正不勝邪，年高屬險，桃花湯加味應手則生。

江西赤石脂　炒黃淡乾薑　水炙甘草　制附片　茯苓塊　新會皮　冬瓜仁　（長鬚）熟穀芽　土炒甜冬朮　荷蒂（飯上蒸）　陳老米

（案2）某，濕傷脾陽，脾傳於腎，由便利轉成滯下，在《經》名膿血。本屬難治，況二氣素虛，飲食毫不能進，舌苔白膩，口淡無味，命火式微，奉生者少。按脈右關不鼓，兩尺微細，勢重已成，噤口，公議溫通，通乃痢之首法，佐大和中土，納穀乃佳。

（方缺）

（案3）前仕楊漕憲，字疊云，吐瀉轉痢，脾傷及腎，在書名為賊邪，已屬可畏。更緊要者，年近九旬，二氣均虧，勢難勝任。按脈息弦大無力，舌苔黃膩，身熱肢冷，時有噯氣，肢動。此寒暑濕食雜感為患，慮有昏痙呃逆之危。

人參　柴胡　酒炒黃芩　製半夏　橘皮　赤苓　甘草　楂肉　木香　煨姜　紅棗

昨藥後肢冷雖轉，痢仍未除。今診右脈弦大無力，左脈間有歇止，舌苔膩而欠津。正氣下陷，津不上達，高年患此，勢難勝任，防五日後昏痙脫變，勉留一方，以感大憲下士之隆耳。

木香異功散加荷葉、陳老米

（案4）某，少陰久痢，飲食少思，營衛不和，時而寒熱，脈象細弱無神，法宜陰陽平調，延防敗脫。

真武湯加潞黨參、土炒懷山藥、山萸肉、炙甘草、廣皮白、煨木香、小紅棗


<h2>二十七、痧</h2>
（案1）本城丁光橋陳（左），考古痧症乃因天之風雨，寒暖不時，地之潮濕，疫邪蒸動，隨天地升降流行，其間人屆氣交中，無可逃避。虛質犯染，重則為緊痧，輕則為暗痧，暗者輕緩之說也。其發無定，或十日半月一發，或一月二月一發，久必元氣日衰，邪氣日盛，戊己不充。每逢交夏，精神少而疲倦，飲食懶思。診脈濡細，理宜固其根蒂，培其胃氣則痧自可除矣。

丸方：赤苓　白苓　山藥　白扁豆　雞內金　新會皮　半夏曲　霜桑葉　粉丹皮　山梔子　六和曲　須穀芽　使君子　冬瓜仁　苡仁米

以上共碾極細之淨末用荷葉蒂、陳老米煎濃汁為丸，如小綠豆大，每早空心服，開水送咽。

（金）按：此方補而不滯，宣而不猛之法也。君取赤白茯苓益氣生血，臣輔山藥、扁豆健胃培元，佐以雞肫，磨積消穀之指揮，協以二陳，理氣除痰之報使，桑丹泄少陽之郁，梔子屈曲而下行，曲谷和中猶妙於轉輸，使君子殺蟲去腐，冬瓜仁清熱悅顏，薏苡滲濕散脾精兮己土，荷米養正防秋燥兮兌金，諸藥品有益無損，每晨帶服，久則精神漸壯，氣血豐盈，何病之有！


<h2>二十八、痿</h2>
（案1）某，四肢麻木拘攣，屈伸不便，起自客秋風濕熱，襲入陽明脈絡為患傷。考之陽明一經主潤宗筋，束筋骨而利機關，今機關不利，筋骨不束，恰合《內經》所論大筋耍短，小筋弛張為痿之義。理當養血榮筋，開通脈絡為治。

（方缺）


<h2>二十九、鼻瘜</h2>
（案1）某，肺氣注於鼻，上榮頭面，風寒客於頭腦則氣不通，上焦積熱鬱久而生，搏於津液以致鼻中生瘜，如雨霽之地突生芝菌也。蓋氣不能上升則鼻塞滯，所謂九竅不和，不知香臭。《經》云：五氣入鼻，藏於心肺，有患，鼻為之不利也。視聽明而清涼，香臭辨而溫暖，法治先散風寒，後補胃氣，使心肺之氣得以交通，則鼻利而香臭聞矣。

（方缺）


<h2>三十、牙宣</h2>
（案1）某，陰虛胃火上炎，牙縫出膿出血，恙延半載之多。症屬牙宣惡候，久進苦寒瀉火不效。今擬甘寒養陰為法，再延非宜。

細生地　丹皮　貝母　生甘草　赤芍　石斛　連翹　天門冬　麥門冬　知母　陳龜甲　烏犀角　藕汁　童便　白蘆根

（梁）按：外感六氣者，風寒暑濕燥火也。
其中有淺深之殊，其治無㿌雜之法，余髫齡務舉業時，嘗覽喻氏論「冬不藏精，春必病溫」，將不藏精之字先宜細心體察，暨須活看，不專主房勞，苟專主此，便有疵謬。凡一切人事勞役皆能搖動其精。又按《素問經·上古天真論》即言男女陰精之所以生、所以化、所以枯之理。次章緊接「調神大論」示人春養生，以為夏奉長之地；夏養長，以為秋奉收之地；秋養收，以為冬奉藏之地。蓋善藏者一切病患皆可卻，豈獨溫病為然哉。《金匱》謂：夫精者身之本，五臟元真暢茂，人即安和，是也。
稍不謹慎保身，如春傷於風，夏必飧泄；夏傷於暑，秋必作瘧；秋傷於濕，冬必咳嗽；冬傷於寒，春必病溫。顧每歲之溫，有早暮微盛不等。司天在泉，主氣客氣相加臨而然也。抑四時之氣候乖違，春應溫而反寒，夏應熱而反涼，秋應涼而反熱，冬應寒而反溫，是反令之常，為氣之變也。人一觸染寒溫，由毛竅口鼻而入，傳於經絡，鬱於臟腑。體壯者安然無害，體弱者至春夏發泄之，令必發斑疹等證。
初春陽氣始開，溫氣發越，厥陰行令，風夾溫也。時邪者，春末夏初溫疫厲風流行多兼穢濁，沿門履巷如是也。溫毒者，諸溫夾毒穢濁太甚是也。暑溫者，正夏之時暑病之偏於熱者也。濕溫者，長夏初秋溫中生熱，即暑病之偏於濕者也。伏邪者，必待深秋晚發也。
冬溫者，冬應寒而反溫，陽不潛藏，陰精不足以承之，民病溫也。諸瘧者，皆不能離乎肝膽，畢竟由伏邪而成，非旦夕之因為患也。六淫之氣惟燥不能為害，而新涼收束實屬有關。痢疾者，治分新久，古稱滯下。此滯字，非特為停滯飲食而言，惟夏秋暑濕夾積居多，內侵腑中流行，濕蒸熱瘀，阻遏而為滯矣。其次則風淫火迫寒侵也，其邪之來似水之流，臟腑間有罅隙則乘虛而作，故有在氣在血之分。
干於氣則白，干於血則赤。傷臟傷腑之異，傷腑易治，傷臟難醫。甚致於有休息痢，不休不息，延必腫脹，十中五生也。五色痢形如鶩溏，並完穀不化。及莧菜汁、屋漏水者，犯弊難愈，十中一生也。夫論中風症則真中、類中，類者偽也。
風為百病之長，善行而數變，此風雖從外來亦由內虛，邪得以乘虛而入，北方風氣剛勁，風高土燥，南方風氣溫柔，地卑水濕，西北人常苦渴閉、癰瘍，東南人多染疸腫、泄痢。真中之病，南鮮北多，其真中之方，前人已大備。並類中症有劉河間、李東垣、朱丹溪，三賢逐一辨之，此不復述。核葉天士「指南篇」發明內風乃身中陽氣之變動。肝為風臟，《內經》又謂「將軍之官」，其性暴，其動速，無病則藏血，有病則逆血。精血衰耗，水不涵木，木少滋榮，故肝陽偏亢。
內風時起一節，真確論也。但風寒暑濕燥火六字，主病多端，弗克盡述，今略敘源由，以包羅萬象耳。先生天資卓識，辨脈識症，會悟機緒活潑，立案深得古人心，立方深得古人法，足徵筆下生春，壽人壽世，不愧世傳醫也。（余）本不精岐黃道。諺云：隔業如隔山，既承先生賜以手冊，命以批點，及開卷細讀熟玩，不勝神爽心快，頓教醫境之茅塞大開。每見先生臨症，望聞問切大有把握，著案貫通，用藥合病，窮理細膩，無以出其右，非目無全牛，學力精銳者，奚能至此。歲屆

（咸豐九年秋八月穀旦愚弟梁寶生佐中氏書於袁江公廨）


<h2>卷二　七情內傷門</h2>

<h2>一、喘</h2>
（案1）某，真陰不足，腎失司攝之權，氣不歸原，致咳喘數月，脾土大傷，飲食少進，營衛交虛，寒熱更作，兩脈細澀，漸有喘滿之虞。《書》云：夫外感之喘治肺，內傷之喘治腎，以腎主納氣，妄擬金匱腎氣煎，攝納下元，以觀動靜。

大熟地　製附子　上肉桂　北五味　山萸肉　遠志肉　懷山藥　懷牛膝　福澤瀉　於術　車前子　甘枸杞　青鉛　紫衣胡桃肉

（案2）某，症緣思慮傷脾，土不生金，金欠生水，三臟均虧，再加木火凌金，以致喘促不寧，飲食難進，脈息沉澀，神色衰奪，勢屬險要。大抵此症，治實者攻之即效，無所難也。治虛者補之而不應，良非易也。夫外感之喘治肺，內傷之喘治腎，以腎主納氣，故用補腎之品，仍防虛脫之變。

（方缺）

（案3）某，恙由咳嗽而喘，初起於夏，後發於秋，總經百日而愈。夫喘症在肺為實，在腎為虛，然必腎先虧而後邪客於肺，鬱熱作痰，遂成喘促。藥宜養陰和榮，益氣固肺，諒中病機也。

（方缺）

（案4）某，診得脈息細弱，脾腎兩虧，土不滲濕，久而為飲，以致咳喘不堪作枕，氣難接續，擬金水六君煎治之。

白歸身　大熟地　茯苓　水炙甘草　橘絡　法半夏

恩協關（名懋）喘症丸方：東洋參（咀片，粳米拌炒）　黃毛鹿角（酥炙）　紫河車　大熟地　大生地　當歸　甘枸杞子　懷牛膝　生杜仲　肉蓯蓉　北五味子　天門冬　川黃柏　肅州鎖陽

原藥等分，製法載在《古方選注》。以上十四味，揀選道地藥材，依法虔修精製，共取重羅細末，用煉蜜和丸如小綠豆大，每早服，開水送下。

（金）按：此方括蒼吳球宗丹溪之旨創立大造丸。
大造者其功最大，有如再造，故名。上能金水相生，下可乙癸同治，雙療營衛功倍。原方新加洋參收納真元之氣，鹿角保護督脈之陽，河車稟父母精中之氣而成，乃乾坤之橐籥，鉛汞之匡廓。所謂胚胎兆九混元歸一者也，為補養先天之妙品。用熟地即以生地為佐，乃白飛霞天一生水之法，當歸枸杞，益血添精，牛膝杜仲，強筋壯骨，肉蓯蓉暖腎中真陽，五味子攝腎中真陰，天冬保肺，恐邪火上僭灼金，黃柏堅陰，下守丹田真氣，復以鎖陽之澀封固周密，諸法具備，力量宏深，夫是謂之大造庶得曰可。

閱王晉三《絳雪園古方選注》原有此條，今復著述並非錄舊，實因此公之喘病，服煎丸多劑不效。從招（余）診，先擬金水六君煎加紫衣胡桃肉，連進數帖便獲微效，復以此丸加味，服半月頗得大效，舉發亦稀，可謂對症之至。（余）不忍埋沒，治病如神，陰騭無量，兼句法純粹，製法精良，故表而出之。


<h2>二、痰飲</h2>
（案1）某，脾濕生痰，肺金致弱。《經》云：「稠則為痰，稀則為飲。」痰飲乃濁陰所化，阻遏陽氣，不交於陰，陰蹺空，夜間寤多寐少，咳嗽氣喘難安，診脈右部大於左尺，左關漸見洪數，恐犯五行相剋之忌。《靈樞》用秫米半夏湯，謂通陽交陰，堵截飲邪，不聚中焦，總以護陽為主。亦《金匱》有云：治飲不治咳，當以溫藥和之也。

苓薑朮桂湯合二陳湯加蘇子霜、苦杏仁、秫秫米


<h2>三、喘滿</h2>
（案1）海州張堠，細閱病由水泛高源之象。書云：先喘後腫在肺，肺氣久虛，子病及母，脾肺既虛，土不勝濕，濕濁羈留，以致下部腫勢不消，時有自汗，痰壅喉間，視此情形，喘滿之症成矣。轉瞬春令，肝木司權，厥陽上衝，防衰脫之虞。

（方缺）


<h2>四、滿病</h2>
（案1）王（左），濕積成痰飲，臟寒生滿病，此症已屬難治，況兼瘕聚，不消不散，居於臍上脘下。邪氣日盛，正氣日衰，尚延至春，木寡於畏，必來剋土，則脹喘難支，則擬王冰燾茯苓飲法，徐徐調治。

土白茯苓　西黨參　焦白朮　小枳實　乾薑　煨姜　紅棗


<h2>五、肺痹</h2>
（案1）海州城南，武總戌大少君，字枚村。膏方：原枝大熟地　淨白歸身　東陽白芍　經霜桑葉　黑脂麻　女貞子　秋旱蓮草　甘枸杞　杭黃甘菊　白蒺藜　南燭葉　廣陳皮　黑穭豆　抱木茯神　肥玉竹

上藥共入大銅鍋內，長流水浸透，文武火熬一枝香時，澄清去渣，再熬一枝香時，澄清去渣，再熬一枝香時，用真阿膠開水燉化收膏，磁具盛貯，每早晚各服一調羹，均以百滾湯和勻，燉溫食之。謹按：

貴恙在書名曰肺痹，原委悉注煎方。（愚）今所擬膏方君臣配合佐使相投，藥餌滋潤，氣味純和，大有裨於此也。茲選君主地黃，益真陰而滋腎，臣輔歸芍，養血液以柔肝，佐用桑麻，清肅肺氣，應候播植生機，其功亦溥，又協以貞蓮，法陰陽之遞轉，更助以杞菊，為升降之春秋，蒺藜南燭，一填一養，不致肌虛之困，陳皮穭豆，一通一補，俾無壅滯之情；茯神玉竹，屬營衛報使，真貢阿膠，系清濁激揚，類皆滋營養液之品，堪舒經絡隧道，猶須滌慮澄心，反觀內守，久久服之則獲效庶捷如影響矣。


<h2>六、肝旺肺虛</h2>
（案1）梁藩憲七少君，字雨叔。丸方：生茶烏（竹刀去皮，切片曬乾）　太子參（粳米拌炒）　雲茯苓（現切，人乳拌蒸曬）　甜冬朮（土炒褐色）　嫩黃精（九制）　福橘絡（微火烘）　粉草節（水炙）　苡米（去心炒）　懷山藥　白扁豆　女貞子（淡鹽水炒）　芡實米　白茯苓　肥玉竹（炒定）　冬瓜仁

上藥依法制成，共取極細淨末，用金釵斛熬膏，量加煉蜂蜜為丸如梧桐子大。每早服三錢，滾水送下。

（金）按：此方為靜心調理之準繩，肝氣不和之上劑。君取茶烏，潤血悅顏色，臣輔參苓，扶正養精神，佐兼冬朮，啟脾經之健運，協以黃精，揚氣分之威儀，橘甘二味，頗盡和中之美，卻無峻烈之嫌，苡米一品，雖稟秋令之涼，可杜肺金之燥，山藥扁豆，培源益胃雙療，女貞芡實，濟水息肝相得，茯神玉竹，屬營衛報使，冬瓜仁子，資戊己真司，石斛味甘性平，激濁升清之藉，蜂蜜，百花釀就和風甘雨之仁，服此，不特調元益智，且以見天地之生生有如斯也。


<h2>七、噎膈</h2>
（案1）青口余殿緯，據述每歲交秋，咳嗽吐痰即發，類乎痰飲之屬。糾纏數月之久，直未痊愈。繼加年已七旬，體質衰弱，平日不無謀慮病情，謀慮則動肝，肝鬱不舒以致期門穴微覺𩞄痛，乾物下咽似有阻礙，食後胸痞懣，痰唾如膠，二便不調。細推來派，陽結於上，陰涸於下之象，勢成神思間病。法當養血柔肝，化痰舒郁，仍須怡悅開懷，一毫塵念莫起，庶幾與藥餌兼功。

前謂勢成神思間病者，即噎膈也。是症三陽結最難驟愈，所服藥品未嘗無效，奈壽經七旬又一，體質漸衰，真陰日虧，孤陽日熾，顯屬陽結於上，陰涸於下之象。擬方不越生化剋制之理，撫其受侮，平其沖擾，如此而已。至於拔根，當醫外求之。必須心靜情怡，怡則以開懷抱，靜則生陰以御陽亢，心得太和之氣，庶克有濟，茲勉撰一方，盡心力而為之。

案：具前方毋再煩贅，據所述一派情形，非病也，衰也。譬之三春宿草，得雨即榮，殘臘枯枝，雖灌弗潤。然既荷云箋賜顧，不得不罄囊以立法，盡心挽之，或可延年。

太子參　東陽白芍　雲苓塊　白茯神　水炙甘草　囫圇整扁豆　米炒冬瓜仁　須穀芽　南燭子　陳喬餅

昨復領略，函芬一切據云：六脈兩寸兩尺及右關均現細微無力，而左關獨大者，陽結於上，陰失潛藏之勢。
況因解便努力過甚，元氣莫歸原海，津液悉化稠涎，咳嗽多痰，飲食作噎，寤寐不安，晝輕夜劇，形瘦面黃，手肢浮腫，由膝下至足皆然，大便溏泄，小溲短黃。統屬命火衰微，火不生土，土欠生金，金欠生水，水不涵木，四臟俱虧，濕濁蓄踞，運化遲延，故屢服補劑獲效維艱。前言非病也，乃系虛象，正此謂也。再加時臨夏令，心火司權，最防火灼金枯，木乘土位之虞。且閣下前次服藥雖勤，究竟症未見愈，茲即擬方亦不過滋營養液以柔肝，益氣培脾以祛濕。從此服後，如果氣血融和，精神漸壯，二便通調是所深幸，否則藥餌難療，只好抱病延年耳。

恙原細載於前，毋庸瑣述，由服藥以來大致尚屬平平。但舌上生瘡，此非實火可比，顯系年尊命火衰微，書所謂下虛必上熱者明矣。今宗六味加桂附，引火歸原之法。

六味地黃湯加桂附、南燭子，引陳倉米


<h2>八、反胃</h2>
（案1）某，氣火不升，肝逆犯胃，是以肚口痛而乾嘔。《內經》謂：清濁相干，名曰亂氣。今肢冷，神迷，欲厥之象，兩脈大而鼓指，最恐閉痙不回。

生白芍　金鈴皮　茯神心　冬桑葉　炒丹皮　川玉金　左金丸（和沖）　伏龍肝　開口川椒　烏梅炭　青蔗汁

昨進苦辛之品，神識稍清，肢冷已轉，惟氣痛未除，嘔吐不止，《經》云：「諸逆衝上，皆屬於火」、「諸嘔吐酸，皆屬於熱」。近成反胃大症，當以泄肝之中佐以鎮逆為法，謹防吐甚傷陽，痛甚痙厥。

大白芍　川黃連　苦桔梗　茯苓　半夏　沙參　麥冬　代赭石　金沸草　金鈴皮　蔗汁　秫秫米　安胃烏梅丸　和服。


<h2>九、厥陰氣阻</h2>
（案1）某，幾進苦辛通降，均屬罔效。

《經》云：「濁氣在上，則生䐜脹」。因厥陰之氣上阻，則胸痛肋脹作嘔，痰涎乃濁陰所化，肝木犯胃，胃中陽傷，致大腸變化失司，四五日一更衣，飲食更不能進，脈象細小而弦。顯見風木乘土，當春其勢大張，舌液乾燥，胃汁難免不損。症重慮胃敗有暴厥之擾，妄擬仲景鎮逆軟堅一法，制肝和胃，以觀動靜若何。

生代赭　烏梅炭　半夏　萊菔子　炙枇杷　根葉　炒麥冬　川黃連　炒白芍　白粳米　酒炒兩頭尖


<h2>十、木侮土</h2>
（案1）某，濁氣在上，則生䐜脹，清氣在下，則生飧泄。病經兩月，初由肝鬱而起，木旺則侮土，脾土大傷，食少自利，脾虛生脹，腹大如鼓，兩關脈弦而兼濡滯，勢有中滿之虞。法宜歸芍六君以扶土，茱連六一以抑木，觀其動靜。

（方缺）


<h2>十一、肝氣痛</h2>
（案1）某，肝氣痛久，轉於脈絡。丹溪云：氣有餘便是火，生風致痙。又書云：暴痛在經，久痛在絡。種種血弗養肝、肝氣之所致也。權當柔肝熄風、定痛通絡之劑，再擬養血而後可。

（方缺）


<h2>十二、胃脘痛</h2>
（案1）某，《病機賦》云：胃脘當心而痛要分客熱、客寒。按此病虛者多寒，實者多熱。據述初起飲食後偶遭氣怒，加以素嗜生冷，積久生濕，濕戀寒棲，清不升，濁不降，清濁混淆，所以痛勢每日發，必當酉明之陽微失運，虛質可知。《難經》論酉晉應於五臟中屬腎，腎虧不與胃交，蓋心肺居上，胃居中，而腎居下，譬若一枝動則百枝胥搖矣。業延日久，切勿視為泛常，爰以仲聖建中湯之法治之，今略加減與服。

炒黃白芍　川桂枝　水炙甘草　雲苓塊　留白陳皮　半夏曲　須穀芽　制香附片　煨姜


<h2>十三、肝脾心腎傷</h2>
（案1）前仕黎河憲，諡號襄勤。思為脾志，實本於心，精以思耗，水不養肝，肝失條達之機，侮其所不勝。清氣不展，濁陰不降，清濁混淆，脹瀉並見。郁損心陰，不能下交於腎，腎虧不能上達於心，臥不成寐，盡力謀慮，勞傷乎肝，應乎筋極，非肝家之有餘，乃肝家之不足。肝無補法，實脾養心養腎，庶免春臨木旺之虞。

陽往則陰來，陰往則陽來，一升一降無盡窮已。積勞思慮，痞膈中滿，腹鳴瘕瀉，形消，脈弦，穀氣不盈，生氣衰甚，因氣成積，因積成飲，積聚成痞，脾陽下陷，正氣大傷，無攻破之理。所服藥品甚是，寡效者因傷已極也。仍議理中益氣，補火生土法。

大怒則形氣，結氣悖於中，食不運行，精不化氣，氣不生陰，作干作渴，脹痛不寐，理用前方。肝不和暢，養心以慰之，養腎以涵之。

養心腎和肝脾，連服四劑，尚屬綏和。脾瀉未已，中滿痞脹未松，怯寒畏冷，腹鳴響甚如牆傾倒之聲，但風聲、氣聲、水聲，皆真氣之虧，火土不生，虛極所致。脾虛生濕，肝虛生風，腎不納氣，原方加減。

脾胃困頓，心腎兩虧，守補則中焦易鈍，燥劑不無傷陰。陽明陽土得陰能安，太陰濕土得陽始運。補陰不易，補陽尤難，二氣難盈易虧。上損過中，下損及胃，諸虛百損，惟賴脾胃，脾胃為資生化源之本，化日生之氣血，以稟生生之氣，今以脾胃為主，心腎兼治。

連進脾胃法，飲食頗香，脹勢稍平，夜來得寐，精神略起，惟夜間降濁帶有稀水。
腎司二便，腎不攝，脾不固，脾腎兩虧，中陽不運，氣聚成瘕。瘕者，假也，氣也。胃瘕作瀉，無攻瘕之理，惟扶正氣以化之，補命腎以消之。《經》云：「形傷思慮則肉脫」。養心脾腎是其美舉，服藥未嘗無效。奈心脾虧虛已極，培補甚難，今仿歸脾、四神、建中法添去。
自覺寒者，非真寒也，裡氣空虛也。補命腎之元陽，已服多劑，未見啟發，嘗思心屬火，虛則寒，神機過用，心氣大虧，謀慮傷肝，肝虧相火亦虧，子母皆虛。《經》云：「虛則補其母」。補心相之火，助脾胃運用之陽，乃藉用之權衡。瀉止脹平，有火象生髮之機來矣。上焦如霧如霖，清虛之府，如電照當空曠然無外，天地不泰則否象見矣。所謂瘕者，假也，氣也。消脹則成鼓，攻瘕則成滿，況下痢形瘦，胸痞不食，萬無破氣攻瘕之理。養正除積，補命腎以化之，脾胃日健，痞滿自消，仍以異功、建中合四神法。

氣不生陰，精不化氣，陰從陽者，血隨氣生，恙已漸愈，以扶正為主。

陽往陰來，痞氣不化，歸脾、異功頗合機宜。脾泄全愈，胃已舒醒，思食不多，寐不深沉，精神漸起，氣色亦開。病緣起於心脾氣結，由來已久，無形之氣化出有形之積，非消非磨可比。養正、除積、怡悅、開懷，徐徐調治，不破氣痹為寶。

陰往陽來，升降有常，痞滿漸化，大便已結，形色俱起，奈寐不深沉，乃心氣虧虛，不能下交於腎，若陰平陽秘，精神乃至，擬五寶、歸脾合方，養心脾腎以和肝。

自服養心脾和肝腎以來，納食頗香，諸恙悉退，漸趨佳境。因積勞思慮，久恙內傷最難驟復，必得養心熄怒，心得太和之氣，庶臻康豫，以養榮湯治之。

氣主煦之，血主濡之。進養榮法，神安得寐，納穀頗香，既合機宜，依先進步。今因陰虛熱結，痔發腫痛，原方，冬至節再議。

冬至節來，諸恙向安，痞脹漸消，精神飲食俱佳，惟痔發腫痛難安。按《經》曰：「飲食自倍，腸胃乃傷」，「經脈橫解，腸癖為痔」。乃濕熱下注，陰虛氣虧所致。養正氣以化濕熱，生脈、六君，合養心秫米法。

痔名雖多，不越內因外因、虛實寒熱。
緣於筋脈橫解，風濕熱而成。中氣不振，氣不化濕，腫痛無寧，寐食忽廢，暫以防風秦艽丸以治其標，再擬補中益氣加槐花以治其本。外科書曰：凡一切外症，中虛之人，若過服寒劑則正氣先虛，陽氣一虧更不易治。有諸內必現諸外，外醫亦必明內之理。今日已出稀糞，連昨晚二次，臍痛腹鳴而痔不減，其非實火，大便燥結之故可知矣。虛火宜補，實火宜瀉。

（方缺）


<h2>十四、肝腎兩傷</h2>
（案1）海州候選縣佐孫（左），素本質弱，肝腎兩傷，繼加憂鬱過度，肝不藏血，逆而上行，咳嗽見紅或絲或點，腹左瘕聚，時跳時動，按脈息細數，恙延日久，幸飲食能進，生氣未衰，秋冬尚可扶持。

歸芍地黃湯


<h2>十五、水不養肝</h2>
（案1）汜水華（名楷），素本操持煩勞，內傷過重，水不養肝，肝失條達，濕困脾胃之陽。於是升降不和，逆而上行，致臍腹窘痛。刻下雖平，奈飲食懶進，脘中不爽，兩脅脹悶，時嘔時吐，兼有酸味，小溲艱阻，按脈弦細滯而不調，右三部濡弱。年已六旬，再延防陰枯陽結之虞，妄擬兩和法，佐醒胃之品，所謂王道養正善藥，不計驟功。

赤白茯苓　薑製半夏曲　川陳皮　真橘絡　鹽水炒青皮絡　米炒冬瓜仁　炒黃大白芍　黑穭豆衣　荷葉蒂　炒黃陳倉米

昨服兩和法，佐醒胃之品，頗合機宜。今用原方加味，仍當怡情易性，兼以藥餌調攝，庶幾霍然無虞矣。

前方加夜交藤

連進兩和醒胃之劑，診得脈象漸調，兩尺亦覺有力，舌上腐苔頗退，胸胃較寬，此佳兆之明徵也。但內傷日久，陰陽之氣虛餒，一時未能驟復，公仍擬原法治之。

服原方三劑甚為平靜，既獲效機，依方進步。古謂：用藥如用兵，千軍易得，一將難求也。

前方加白扁豆衣，減黑穭豆衣

脈症漸平，飲食頗增，脾胃有醒豁之機，惟大便七日未解，腹無所苦，濁氣常行，此乃真陽不足，運化遲難。擬益氣調中，佐宣絡法為是。

極淡蓯蓉　荷葉蒂　連皮白苓　連皮赤苓　白扁豆衣　冬瓜仁　真橘絡　鹽水炒青皮絡　炒黃陳皮　炒黃白芍　急流水煎。


<h2>十六、肝氣納氣</h2>
（案1）安東大南莊朱（左），左手關脈細數，右寸關脈濡弱，兩尺沉軟，症屬水不涵木，腎不納氣，故氣自臍下直衝而上，筋惕肉瞤，繼而頭目眩暈，心虛無寧。蓋上焦如雲如霧，如電照當空，天地不泰則否象見，求其源當填補下焦，舌有紅點，亦屬陰虛火旺，擬用歸芍地黃湯為穩。

歸芍地黃湯


<h2>十七、腎火咳嗽</h2>
（案1）某，咳而上氣，肺本清空，易受寒邪。
前服稍稍治標之品，清火潤肺、理氣化痰之劑幾無遺用，而病不少衰。（余）細辨其脈，右尺洪數，左尺大而軟，此腎虛龍火上亢，乘肺金而咳嗽煩苦，相火更旺，子母皆虛。稽《經》云：虛則補母。郁損心陰，陰虧不能下交於腎，腎虧不能上達於心，寤不成寐。盡力謀慮，勞傷乎肝，肝無補法。實脾養心養腎，腎液一足，庶免春來木旺。法宜加減一陰煎。

加減一陰煎


<h2>十八、真陰不足</h2>
（案1）漕憲門政周（左），恙由思慮過甚，木旺剋土，食少事煩，更衣溏泄，午後惡寒，夜則發燒。此真陰不足，命門真陽失守，診脈左關弦數，右關濡弱，今已二月矣。勢屬癆損，非小恙也。總宜大補元煎，可服三四帖，應手為要。

九制首烏　朱染麥冬　紫河車　懷山藥　白茯苓　炒香白扁豆　青蒿梗　生龜甲心　地骨露　活剝鱉肉（煎湯代水）

十九、心肝腎虛

（案1）某，自覺煩者，非真熱也，骨髓空虛也。因曲運神機太過，心氣大虧，肝虛腎亦虛。《經》云：腎屬水，虛則熱矣。理宜養奼女嬰兒之法，養心以慰，養腎以涵。

（方缺）


<h2>二十、肝膽火升</h2>
（案1）某，診得右三部沉數，久按無神，左上中滑數，腎脈細軟，夜則唇乾，蒸熱於火，內寄於肝膽二經，經火上升致左邊頭暈，嗽而痰多噁心，皆陰精不足，宜速藥為要，否恐終非所宜。

生茶烏　孩兒參　大貝母　霜桑葉　甘菊花　白蒺藜　消橘紅　苦桔梗　白茯苓　枇杷露


<h2>二十一、目病</h2>
（案1）海州許寶巽，目為宗脈之主，其在天為日月，日為陽精，東昇西墜，月為陰精，晝隱夜見，陰陽二氣，目皆應之。故目病雖得於腎陰之虧，亦得於肝陽易旺，陽動陰不能攝。據述左眼見黑花，右眼見白花，愈多愈大，時而作癢作干，有眵微痛，此五臟精華不能上注於目，少陰之樞紐不利，若誤認風治，禍不旋踵。患經日久，藥宜輕清，不宜濁膩。茲擬一法以冀轉機速痊，倘再遲延，慎防損目。

（方缺）


<h2>二十二、鼻淵</h2>
汜水郭贊猷，鼻淵數月，營衛受虧，清空之所升騰太過，絡道無以榮養，頻流紅涕，寒熱交爭，食懶神倦，六脈細數。此真陰日漸消灼，救陰藥無速功，用玉女煎加味治之。

大生地　連心麥冬　熟石膏　懷牛膝炭　白知母　荷葉露


<h2>二十三、火剋金</h2>
（案1）某，咳嗽吐涎沫已久，此乃肺胃陰傷，帶動肝陽上升莫制。刻臨夏令火旺，金被火克，更屬非宜，是以痰中嗽出粉紅如燭油色，肺絡壅熱致傷延，恐有癆損癰痿之虞。今勉擬養肺胃之陰以杜陽逆，不可泛泛治咳，古法有諸。

北沙參　雲茯苓　生扁豆　霍石斛　真橘絡　大貝母　生苡米　鮮枇杷葉　白花百合　白蘆根


<h2>二十四、吐血</h2>
（案1）本郡典商王琴溪乃侄，吐血復作紅紫，並見太多，脈息芤大無神，自汗鼻煽，痰哮氣粗似喘，動則較甚。此金水未能相承，肝不藏納之徵也。妄擬生脈湯加味挽之。

生脈湯加茯神、生龜甲心、生牡蠣、參三七汁、黃精（熬水）

昨進生脈湯加味，今視諸弊較松，奈脈象未平，肺虛氣弱，血液大虧，仍屬可畏，慎之。

前去參三七汁，加白花百合、川貝母、紫衣胡桃肉

診脈右寸芤大稍平，左尺無力，關部不寧，昨今血雖未吐，而金水已傷，肝陽獨旺，升降失司，致咳嗽痰哮氣粗兼喘，仍屬耽心。當擬保肺之陰，以納其氣，滋腎之液以降其陽。統望勿生歧變，庶幾漸步坦途耳。

三才湯仍加白花百合、紫衣胡桃肉

（案2）某，咳嗽夾紅湧吐四五次，雖屬肝火而肺氣先傷，陰分亦虧。暴病屬實，久病屬虛，不得不用犀角地黃湯引火歸原，引血歸經。否則飲食漸少，汗勢漸來，然腎開竅於二陰，腎為胃之關，胃不納食，金無所生矣。

犀角地黃湯

（案3）鎮江趙七爺，字溥泉。
失血之後脈沉小者可喜，數大可憂。肺氣易虛，虛而難復，久則津液不充，母病及子，金不生水，水虧於下，火炎於上，熱逼肺燥，咳嗆不已，音啞咽乾。《經》所謂：金空則鳴，金實無聲，破碎亦無聲。金實者乃肝陽沖，灼液釀成痰，喉管幹澀不易唾出也。破碎者主氣不生精，精不化氣，元氣乖違，從何依附也。治當培水濟火，益氣保肺，佐以填補真陰法，使津液日生一日，火不灼金，金水自然相承也。再加居恆頤養，靜心神怡，庶乎嗆咳平而音啞轉也。

（煎方缺）

膏方：

條沙參　雲茯苓　天門冬　麥門冬　南燭葉　清阿膠　潤元參　紫丹參　大福橘　冬瓜仁　秋白梨　糯稻須　鮮枇杷葉　白蘆根　川貝母　蜂蜜收膏。

（金）按：此方沙參定心內煩悶，茯苓補土中之金，天門冬補真陰，麥門冬退肺經伏火，君臣有燮理之奇。
南燭培元氣虧傷，阿膠養靈臺之血，元參填腎髓，丹參導肝絡蓄瘀，佐使無猛威之僻。協以福橘止嗆咳以和中，冬瓜仁是悅顏之力也。助以秋梨生津液以消痰，川貝母非滌熱之功歟。糯稻須健己脾鼓舞戊胃，枇杷葉走陽明轉入太陰，蘆根活水生成，通利火府，蜂蜜百花釀就，留戀下焦。類皆滋潤寒涼藥餌，涼而不滑反可引熱下行以復肺虛耳。蓋羨其益坎勝離之法，引北方以濟南方。頻頻服此，再加息慮澄心，謹慎調攝，庶免春令肝旺之變。


<h2>二十五、木舌腫痛</h2>
（案1）某，真陰大傷，心氣不足，痰熱內擾，木舌腫痛不語，雖飲食如常，恙經半月，最慮潰爛，難以收功，不食則變。擬滋降之法，多擇高明。

東洋參　元武版　生甘草　女貞子　青小草　大生地　杭白芍　川貝母　柏子霜　朱麥冬　蓮子心　上西珀（同珍珠末和服）


<h2>二十六、骨痹</h2>
（案1）某，先後天素虛，加之濕邪蘊蓄，血不榮筋，筋不束骨。是以右腿膝痠痛難安，寐食俱廢，日輕夜重，脈息細澀，勢屬骨痹之症，非朝夕驟愈之象。理從緩治，誠為斯疾之良圖也。

（方缺）


<h2>二十七、遺精</h2>
（案1）本郡迎熏門開二兄，《經》云：「有夢治心，無夢治腎」。
吾兄病多由夢而泄，何可獨責之於腎？殊不知腎主相火，心主君火，一君一相，本稟賦既濟之理也。蓋心之所藏者神，神之所附者血，心主血，一疑而萌動，則氣亂神恍，鬱極生火致之。血液沸騰，心營漸熾，不能交於腎，故腎藏志，水火不濟，疑惑發生，似乎病亦發生，忽忽神無所定，遂難保遺泄之患。久必液竭精虧，則真元反更虛耗矣。於此而思，節欲聚精無如君主，疑火莫制，則精又何由固密也。若能心靜神怡，不生疑慮，君火無自而起。君火一靜，水火相交，君寧相復，遺泄可愈。再加藥餌調治，則諸症從此悉除矣。吾兄之病最重在疑，曷不勉諸。

（方缺）

（案2）某，陰虛相火易動，頻有遺泄，以致水不涵木，肝陽化風上舞，故頭暈時作，按脈弦小帶數，刻當升令，必須介屬潛藏，靜可制動也。

（方缺）


<h2>二十八、陽關穴冷</h2>
（案1）某，診脈象流動較前尚好，兩尺微弱，因腎之真陽失守，下元不固，陽關穴痠冷年分已久。曾服桂附藥品，雖然相對，弟此患遇天陰更甚，晴暖即松，實屬火弱之徵，必須絕去費心勞勤事，助以藥餌，治以百日之遙，庶幾得之。刻下先擬七寶美髯法，暫服三帖再商。

制首烏　當歸身　甘枸杞　補骨脂　川杜仲　菟絲餅　懷牛膝


<h2>二十九、脾虛發腫</h2>
（案1）某，診得脾脈沉細，土虛已極，濕困中州，是以周身浮腫，兩脅脹痛，咳嗽胸悶，現當春令，肝木司權，分明剋土之象。今擬一法暫行扶土抑木，俾脾一旺則濕氣自行乎矣。

連皮赤白茯苓　土炒白朮　新會皮　法半夏　宣木瓜　冬瓜仁　炒穀芽　漢防己　懷牛膝　生苡米

用嚴氏實脾飲加減，取其補土製木之能，然王道無近功，必以緩得效。

連皮赤苓　宣木瓜　於術　橘絡　半夏曲　冬瓜仁　生苡米　懷山藥　牛膝　澤瀉　川厚朴　生薑


<h2>三十、溺痛滴瀝</h2>
（案1）某，水道不清，心腎不交，淫溢而下移熱膀胱，小便痛澀滴瀝，清濁並至如膏，症已九天。服參苓琥珀止痛清心之品，病勢稍減一二，但脈息微細無神，實屬真陰耗損，水火不相既濟，藥餌宜緩功調治可也。

白茯苓　黃柏　肥知母　沙參　土炒白朮　川萆薢　澤瀉　生苡仁　益智仁　甘草梢　蓮子心　燈心


<h2>三十一、兩肋痛</h2>
（案1）郭（左），兩肋作痛，得食即緩，此胃絡虛，肝氣滯。

當歸鬚　大白芍　桂枝木　橘絡　蛀青皮　宣木瓜　川黃白芍　醋炒柴胡　元胡索　新絳屑　沉香末（絹包紮）


<h2>三十二、三陰不足</h2>
（案1）某，三陰不足，寒濕痰凝，隧道致滑，肉門、關元俞兩處麻木不仁，紅腫痛俱無，皮冷色晦，當擬陽和湯達其病所，拔其病根。《經》云：「熱則流通之」，皆不越乎此。

大熟地　麻黃　白芥子　炮姜　炙甘草　鹿角膠　上肉桂　雙臘酒


<h2>三十三、下焦嘔吐</h2>
（案1）某，嘔吐舉發累月經年，雖屢進泄肝安胃法，減而未愈。原屬胃陽虧乏，脾不散精，殊不知命門火力不足，奉生者少，腎虛水泛為痰，肝無液養，濁結氣聚，氣逆上衝，阻胃之降，失其流行之機，故時發時止，此下焦吐也。今仿經旨二方，一則益火之源以消陰翳，壯水之主以鎮陽光；一則專理腸間屈曲之處，搜滌絡道之痰，可帶藥回府調養，徐待獲效。

（方缺）


<h2>三十四、濕</h2>
（案1）王如金，形體豐盈，脈來濡滑，三陰內虧，濕濁鬱而不化，氣運遲難，以致胸次時痛，目中白珠色黃，小便間溺白濁。按濕熱為患非只一端，可化痰亦可化飲，虛中夾實，不可小視。擬用理脾滲濕固精之法緩之治之，自然諸症日減，則正氣日增矣。

（方缺）

（丁）按：喜怒憂思悲恐驚，七情內傷非六氣可比。
六氣現諸外，顯而易見，七情現諸內，暗而難明。六氣天成也，七情人為也，天成人為四字包括廣大矣。道光辛巳，恩科吾赴秋園。三場後，契友邀遊，渠等均臨榮社評論文章，估擬科名。而我心不以科名自專，性嗜書籍，獨往書坊遍閱架上書籍之簽。儒書何其多也，醫書亦復不少。
以儒可以顯人，以醫可以救人。閱至抄本《濟世經驗良方》，興起展卷視之，有「養生篇」，黃帝問岐伯曰：「余聞上古之人，年皆度百歲，而動作不衰，今時之人，年未半百而動作皆衰，時勢異耶？人將失之耶？岐伯對曰：上古之人，知道者，法於陰陽，和於數術，飲食有節，起居有常，不妄作勞，故能形與神俱，而終其天年，度百歲乃去。今時之人不然，以酒為漿，以妄為常，醉以入房，欲竭其精，耗散其真，不知持滿，不時御神，務快其心，逆於生樂，起居無節，善妄作勞，故半百而衰也。」觀此則壽命修短，全在精氣神明依相附之。寶滿盈曷常病於人也，並必得其壽也。統而言之，為醫者心不可泥古，泥則不能融會貫通也。
其症有因虛受病轉變為實，先實後變為虛。有因外感而內傷，有因內傷而外感。猶有不內外因而內傷者，即如先生七情內傷案云：真陰不足，腎失司攝之權，氣不歸原則用金匱腎氣，並以攝納下元，實系治內傷之喘在腎。其次肺腎兩虧則用金水六君，並以符方書土能生金，金能生水，金水相承之意，實系治內傷之喘在肺腎，不治脾而培脾寓焉。脾濕生痰，濁陰阻遏陽氣，則用苓薑朮桂湯加二陳蘇、杏、秫米，此闢經文通陽交陰之義，實系治痰飲內傷之喘在脾。若此治症，胸中定有確見，誠無指鹿為馬之訛，頗有駃中超群之妙。
信，不誣也。夫肺痹者病在氣分，氣滯血亦滯，血無氣不行，上焦清道，惟風熱可臨，釀久下損及胃，穀食減少，土虛生濕則窒塞經絡隧道，營液干膊臂屈伸不便，缺盆穴骨凸，用滋營養液膏加流氣之藥。《經》云：氣主煦之，血主濡之。煦者和也，濡者潤也，氣煦和，血亦濡潤矣。噎膈者情志不適病也。悒鬱動肝，肝肺氣結，血液胃汁枯槁。
上為噎，中為膈，下焦為反胃。食物易噎，噎則善嘔，昔張雞峰謂之：神思間病，陰枯於下，陽結於上，三陽結，謂之膈。茲摘虞花溪大略云云：大都欲成之先，宜開達木鬱，木鬱解而諸郁皆解矣，逍遙散、四七湯、蔞貝、二陳、金橘、佛手、佩蘭之類。欲成之後，宜養血平肝，肝得其養，陰不枯，陽不結，胃氣升降舒徐則愈矣，歸身、白芍、首烏、阿膠、棗仁、茯神、雲苓、柏子仁之類。如嘔酸加左金丸、代赭、旋覆、橘皮、竹茹是也。如吐血加丹參、貝母、丹皮、梔子、玉金、參三七、藕節是也。
已成則無法可治，縱或有愈之者，非成法也，乃定數也。即如《醫宗必讀》有白水牛喉、杵頭糠牛嚇叫之類，亦復另具手眼、獨開生面之方。先賢精奧，難窺底蘊，種種不能枚舉。（晏）正燕居，握管吟哦，適藩憲寶仁兄造吾廬，云及先生作《經應錄》，汝見之乎？其中濟生之功非淺。（晏）遂告以捧冊，囑我刪改，吾恐筆墨荒蕪，豈堪評點，因承不棄。故敢布鼓於雷門，妄談數句，聊以解嘲，藉欽先生學問不居人下，聰明反超人上，遠溯靈蘭，近搜秘典，特著壽人之玉版，實為度世之金針云爾。歲屬

<u>咸豐巳未年秋八月望日書於頤志齋柘塘丁晏識</u>


<h2>卷三　幼童痘疹門</h2>

<h2>一、童損</h2>
（案1）袁江丁，少小之年，脈貴有神。今診右寸關細弱，右尺無神，此未老見衰之脈，加以稟賦先後天不足，天一生水之源本從何至？真陰既然日竭，虛陽亟致亢害。於是午後潮熱，自汗，懶食，咳嗽，頭暈，形瘦，力怯，氣粗，脅脹，彈腹聲膨，種種屬童損之症，症延日遠，趕緊調治為佳，所幸情竇未開，務須暫拋誦讀，保身服藥，自然奏績。尚再耽延，最防冬至節來陽長陰消之際，反增異端耳。

（方缺）


<h2>二、鼻血</h2>
（案1）喬二少爺，字小春。
幼年發胖，體稟純陽，氣血俱盛，盛極則燔。本素厚味太過，不免炙煿之毒，少火化為壯火。血隨火升，溢出清竅。每日右鼻孔出血，據述無多，恐延久成衄。莫可泛然，作虛治。惟張景岳氣血兩治之玉女煎當可與嘗。

玉女煎　用中生地，加藕節。


<h2>三、龜胸</h2>
（案1）汜水成相公，素稟胎元不足，熱乳內蘊，蓋肺本清肅，為諸臟華蓋，水氣泛溢，肺為之浮。日久熱漸化風，痰滯肺氣昏亂。是以胸高脹滿，形如覆掌，咳嗽喘促，溏泄蒸熱，由此成疳，由疳而成龜胸，勿可小視。

三才膏　（見馮楚瞻錦囊書）


<h2>四、龜背</h2>
（案1）某，腮腫疳還盛，脊高，力已衰。此因未滿半周，強令坐早，失護背脊，以致客風吹撲，傳入於髓。《經》云：五臟皆繫於背，久則風生蟲，蟲蝕脊髓，背骨似折，高露為龜矣。

大肥皂丸　（見馮楚瞻錦囊書）


<h2>五、口糜</h2>
（案1）某，心脾積熱，移於小腸，口舌破爛，溺澀，欲成口糜。急宜清降。

生甘草　苦桔梗　山梔子　黃芩　生地　木通　連翹　寸麥冬　釵石斛　竹葉　燈心


<h2>六、慢脾驚</h2>
（案1）某，先後兩天不足，肝熱素盛。復因風暑相搏，熱急生驚，乃風乘火勢，火借風威，連綿十餘日。目定神呆，面白嘔吐。此屬未成急驚轉為慢脾驚。症最難醫治，勉用六君煎加減以盡心力。

孩兒參　白茯苓　焦於術　消橘紅　製半夏　白扁豆　炒苡米　金石斛　小紅棗　炒黃荷蒂


<h2>七、痘</h2>
（案1）繆十三公女，皮膚隱隱見點，腹痛不安，煩躁，嘔惡，神志恍惚，舌白，身熱，系外感嚴寒，內停食積，表裡兩重，謹防閉痘之險。議用開發腠理，望暢出為吉。

麻黃　葛根　牛蒡子　荊芥　蟬蛻　楂肉　青皮　枳實　川通草　苦桔梗　觀音柳

喜花見點，形細色滯，腹痛，煩躁，口乾咽痛，二便未行。奈天氣嚴寒，仍防半閉，法當升透，宣里，暢出為吉。

羌活　荊芥穗　葛根　牛蒡子　桔梗　青皮　甘草　楂肉　酒軍　枳實　淨蟬蛻　通草　前胡　觀音柳

晚診，顆粒漸出，大便已解，但形細色滯、大小不均，唇乾，咽痛，兼有腹疼，心煩，乃毒火潛伏。仍宜歸宗意升透為要。

前方加赤芍，去羌活、甘草、酒軍

喜花一朝，面部細碎顆粒大小不均，頂薄根滯，腹疼雖減，奈咽痛尤甚，唇腫，口乾，便溏，神煩。系毒火潛伏下險之症，當清咽透齊之劑。

芥穗　桔梗　牛蒡子　甘草　赤芍　連翹　楂肉　蟬蛻　木通草　羚角片　熟軍　芫荽

晚診：加馬勃、大貝母、山豆根，減芫荽、熟軍

喜花二朝，顆粒出之有八。奈面部冗碎，形平色滯，咽痛，口乾，唇有微腫，二便未行。此乃素本氣弱，又加天寒，毒火潛伏。先議墊陰逐毒，佐以利咽之劑。

小生地（取汁）　荊芥穗　牛蒡子　元參　採連翹　生甘草　赤芍　細木通　苦桔梗　羚角片　山豆根　酒炒紋軍　冬筍尖　白蘆根

喜花三朝，顆粒雖齊，奈面部四肢細碎，根血板滯。乃氣弱毒盛，恐難行漿，所幸者咽痛稍減，二便亦行。議活血放白，佐以清熱利咽。

小生地　歸尾　連翹　元參　桔梗　牛蒡子　粉丹皮　天蟲　赤芍　上犀黃　雄雞冠血　竹筍尖　白蘆根　大紅洋縐

晚診：加北沙參（米炒）、血竭、糯米，減雞冠血、上犀黃

喜花四朝，顆粒頂平根滯，項下攢簇，氣血未附，咽痛雖鬆，奈面部冗碎色嫩。系體質虛弱，恐難化漿。法宜助氣、活血、提頂，速望放白漿行為吉。

西黨參　生大有耆　制山甲　全當歸　天蟲　京赤芍　元參　苦桔梗　牛蒡子　上口蘑　冬筍尖　蘆筍　大紅洋縐　上洋米

晚診：加上官燕

喜花五朝，面部已有清漿之勢，漸入佳境之象。奈頂平兼陷，根腳嬌紅。內因氣血不充，外被嚴寒所遏，最慮漿行不足，慎防七九朝癢塌之變。擬當歸助氣、養血、提頂、灌漿。

高麗參　酒炙黃耆　白歸身　紫草茸　元參　連翹　牛蒡子　白姜蠶　冬蟲夏草　制山甲　大紅洋縐　冬筍尖　口蘑　上洋米

晚診：加丹皮、大貝母、蘆筍尖

喜花六朝，服藥頗順，奈時值隆冬，嚴寒外束，今雖起綻行漿，無如皮薄頂平。書云：皮薄而嬌紅有漿亦系清稀，清稀則毒不能盡泄。恐八九日另生變端。法當氣血交補，統望應手漿者為吉。

高麗參　酒炙黃耆　白歸身　元參　連翹　紫草茸　丹皮　牛蒡子　嫩毛犀角片　制山甲白姜蠶　炙甘草　上洋米　上口蘑　冬筍尖　蘆筍尖

晚診：加冬蟲夏草、大貝母

喜花七朝，漿行七分，時有嗆咳，嘔惡黏痰，大便五日未解，小便短少黃赤混濁。
書云：顆粒繁密而豆頂皮薄者，漿行弗實。漿既不實，則防毒火內攻，發之時必以補中溫托為主。成膿之後，當以涼血解毒為貴。若屢用補托，恐致燥熱。考前賢諸醫，有偏用溫補者，有偏用苦寒攻下者，均非定例，當以補中末三治要察，豈可混治。所謂醫理最深，審症立方不易，要求無太過，無不及，無偏僻之弊也。

東洋參　元參　小生地　粉丹皮　大貝母　連翹

晚診：加銀花、燈心、天花粉、大麥冬、水炒黃芩、霍石斛、活水蘆根

喜花八朝，漿足七分，尚有三分毒火蘊蓄肺胃，是以咳嗆，時有咽痛，嘔惡，飲食懶進，小溲混赤，大便六日未解。種種熱象，若執古方偏見，以投溫補，恐留遺毒。夫痘未有無毒火而發者，昨云初中末三治要察，此症系半虛半實。初宜攻逐，中宜溫補，繼而陽亢陰虛，當進清涼苦降，以助結痂耳。

元參　麥冬　小生地　銀花　連翹　霍石斛　大貝母　黃芩　花粉　滑石　赤苓　熟石膏　白蘆根　粳米煎水。

晚診：加真象牙（磨入）

喜花九朝，漿勢漸回，奈咳嗆未止，又兼音嗄，嘔惡頗平，食谷不旺，小溲黃赤而短，大便雖解不徹。刻下陽亢陰虛，尚有三分餘毒，毒火上凌肺金。蓋肺為嬌臟，主持諸氣，屬金而畏火，最防咳急，增喘不可不慎。議用滋陰潤肺，化毒回漿，佐以清涼苦降，望應手為吉。

北沙參　元參　麥冬　霍石斛　消橘紅　大貝母　雲茯苓　生苡米　花粉　澤瀉　豬苓　真象牙　青果核　生茶烏　白蘆根　羚角片

喜花十朝，漿勢漸回，尤幸嗆咳漸減，飲食亦增。實痘毒雖從漿而化，化而未盡，猶有餘毒在內，今身現銀疹，奈毒又有出路之機，漸入佳境之象，仍望應手無弊為頌。

北沙參　元參　麥冬　霍石斛　金銀花　連翹殼　大貝母　生茶烏　羚羊角　黃芩　生苡米　白蘆根

喜花十一朝，已成痂疕，仍有微咳，時有咽痛，口乾，舌下兼疼。此屬餘毒未盡，熏灼肺經，議用清肺化毒主治。

忍冬藤　元參　麥冬　枯黃芩　大貝母　淨連翹　天花粉　云白苓　羚羊角　上犀角　鮮石斛（取汁服，渣煎）　燈心　白蘆根　綠豆皮

喜花十二朝，飲食頗進，二便調通，咽痛、口乾均退，時有微咳多痰，舌尖之下作疼，身現銀疹堆痧，勢屬佳兆。仍候痂落之餘再現瘢痕之色。擬用清涼苦降，以免餘毒之疥。

忍冬藤　元參　麥冬　枯芩　大貝母　苦桔梗　五穀蟲　甜花粉　羚角片　連翹　生茶烏　白蘆根　綠豆皮　另用上犀黃、珍珠共研細末，擦舌下痛處。


<h2>八、（四朝）漿勢未行</h2>
（案1）某，喜花四朝，面部稍有塌破，周身紫滯不起，漿勢未行，此氣弱不能領毒外出，毒火歲邪交感，煩躁，口渴，飲水即啘，聞谷惡食，舌黃膩，服攻下，大便未解，種種弊端皆與症不吉。擬用清涼解毒，助氣攻裡，以望漿行納穀，勤加看守，方有生機之想。

鮮生地　當歸尾　赤芍　川芎　牡丹皮　花粉　上紅花　西黨參　綿黃耆　連翹　紫樸　酒炒川軍　上洋米　酒炒黃連　上口蘑　白蘆尖　活鯚花魚湯煎藥。


<h2>九、（五朝）火不鎔漿</h2>
（案1）竹巷周，喜花五朝，顆粒稠而分界，頂薄，根血不附。左項結毒，腫硬不紅，飲食少進，大便頻溏。此係體質素虛，脾腎火衰，火不鎔漿之象，急宜大劑補充內托助漿法，以盡力耳。仍防九朝癢塌，十一朝內攻喘變。

高麗參　炙黃耆　酒洗當歸　白芷　川芎　肉果　炮山甲　苦桔梗　上官桂　煨廣木香上洋米　口磨　羚羊角


<h2>十、（種痘）九朝毒發右肢</h2>
（案1）范公館薪延公孫，種喜九朝毒發，右肢腫痛，時寒時熱，時有自汗，大便四日未行。此係胎元伏毒本重，再加素有內熱，致生此弊。擬活血消毒定痛之方，望應手為妙。

忍冬藤　元參　酒炒細生地　全當歸　川芎　赤芍　連翹　上紅花　生甘草節　片薑黃　酒炒紋軍　上西珀　荷筋　白蘆根

晚看：早用清毒活血之品，大便暢解黑色，右肢腫痛稍松，刻現皮膚見痧。系餘毒頗有發泄之機。擬當清熱透痧，活血定痛。望應手身熱漸退為佳。

忍冬藤　連翹　牛蒡子　生甘草節　炒赤芍　蟬蛻　通草　上紅花　白蘆根尖


<h2>十一、種痘後</h2>
（案1）某，種痘後左項結核不潰不消。此氣虛留余蘊未化，又加曲池、右膝蓋漫腫而痛，時寒時熱頗糾纏。擬扶氣化毒法。

（方缺）

（案2）安宜廬家塘廬（女），據述種花漿未飽滿，漿既弗足，餘毒從何而泄？流注脾絡必致四肢腫硬，不紅，面色淡薄，肌肉消瘦，時有微咳，主肺虛。左目竄視屬肝熱，熱勝多眵。延今四十餘日，飲食惡餐，脾胃衰半，土不生金。顯然慢脾驚，消息擬進培補法，遵古治病求本也。

太子參　雲茯苓　甜於術　白扁豆　留白　橘皮　懷山藥　土炒白朮　炙甘草　忍冬藤　小紅棗　荷葉筋


<h2>十二、受暑停食</h2>
（案1）漣水任，種痘後飲食寒暖不調，早晨頭熱，腹脹，泄瀉。
此脾陰不足，胃陽亦虛，濕滯蟠踞於內，轉運失常，已屬可慮。刻診脈息病情，外受新暑，內停宿食之象。所以泄瀉較前更甚，舌現白苔，口乾時渴，完穀不化，小便黃色。體困無力，勢防驚疳。謹之慎之。

新會皮　半夏曲　雲茯苓　六神麯　須穀芽　冬瓜仁　廣藿梗　六一散　鮮白扁豆花


<h2>十三、疹</h2>
（案1）某，外風與內熱遏膚，胎毒共時邪發，疹出而未齊之，回又早，邪毒逗留，歸於肺胃。是以面紅，煩躁難安，咳嗽，嘔惡，氣急，紋過氣關，漿粥不進，五液皆干，驚自內傳，人小症勢頗危，挨至明日寅辰二時，痰壅大喘必變。

外用：川雅連　桔梗　根樸　前胡　小京貝　甘草　焦楂　西河柳　琥珀抱龍丸　引用南薄荷煎水，和勻，分三次服。

（案2）某，內傷乳食致脾胃先傷，染時邪由口鼻而入，表遏里壅，身熱兩日，舌膩，虎口紋青，鼻流清涕，煩躁，口乾，多嚏，咳嗽氣粗，皮膚隱隱見疹，法當清透松肌，出齊為要，否恐回早增喘。

荊芥穗　薄荷　苦杏仁　乾葛　牛蒡子　蟬衣　青皮　前胡　苦桔梗　楂肉　櫻桃核


<h2>十四、天吼</h2>
（案1）管左，天吼半月，目胞發浮，咳嗽抬肩，擷肚，嘔痰，身振，面紅。蓋肺主一身元氣，今按其管九節之間，皆被風熱旋繞，失清肅之權，由咳極嘔極，氣無依歸，故痰至咽喉而忽降，屈郁中宮，飲食泛茲即吐，胸痛腹膨症。勿小視，趕緊擬二陳湯加桑菊飲，驅內生之痰熱，散外受之風邪矣。過七十五日以外可許痊安。

消橘紅　甘菊花　赤茯苓　生甘草　枳殼　桔梗　桑葉　苦杏仁　白蜂房　前胡　絲瓜絡　荷蒂　梨皮


<h2>十五、纏喉風</h2>
（案1）邵，由水痘四天，誤食發物，風熱內留，顆粒變為瘡疥，癢痛不休。繼而自搽冰片等藥，邪毒更無出路，蘊伏肺胃致之。咽痛，舌黃，啼哭無淚，兩鼻竅張，兩脅煽動，肺脹喘滿，胸高氣急，神識漸近昏迷，勢屬纏喉風險症。今指紋已過命關。縱有鮑姑艾灸、文伯神針、倉公、韋氏重生，總難濟旦夕之危。

（方缺）


<h2>十六、閉痘</h2>
（案1）某，身熱暴甚，旋見標點，皮膚隱隱，顆粒出之不快，業經一晝夜。此乃體質素虛，內因胎元伏毒，外因重感時邪，氣鬱血瘀，難以領毒外出，遂令顏色滯點，兼有葡萄癍痕。證見煩躁，唇裂嘔惡，氣粗，神昏迷睡，閉痘何疑？蓋其邪毒熏灼陽明，凶險最甚，倘凌及肺臟，喘血必至。種種情形毫無生理，第以諄囑懇切，不忍束手，勉力思維一法，以圖萬一之幸，不負覆雛之意，而慰跋涉遙臨也。

紫雪丹　引取靛根、蘆根煎水和勻，分三次服。


<h2>十七、慢驚</h2>
（案1）某，本來脾胃虛寒，新加病後戊己更傷。樞紐失職以致嘔吐，食不甘味，精神倦怠，大便鶩溏，完穀不化，勢成慢脾驚之候。考斯症乃虛驚也，與急驚之實症有云泥之別，雖見驚搦勾，總系木虛則動，無風可逐，無驚可療。惟宜補火生土，以運中陽，培土涵木，以安剛臟。姑望有成。

（方缺）


<h2>十八、赤遊丹</h2>
（案1）某，胎毒積熱鬱於肌肉，由肌肉達於皮膚。周身大塊發紅，如火燎之狀，露睛匝舌，液涸便溺不解，乃赤遊丹也。且幼稚臟腑柔脆，胃乏穀氣，僅能少少與藥。尤慮毒一陷心肺，恐無好音。

連翹　赤小豆皮　金銀花　大貝母　牡丹皮　黃芩　川黃柏　十三制軍　生甘草　綠豆殼


<h2>十九、雲頭疹</h2>
（案1）某，由昨早腹中隱疼，日曛時身忽暴熱。今視舌中浮黃，兩邊水白，背、四肢初起紅疙瘩，漸運成片，斷而不連，燥癢難忍。此名雲頭疹，系外風引動脾肺之血熱遏搏皮膚。若不忌口，必變瘡瘍。治宜小劑涼血，清無形之熱，消外來之風。

荊芥穗　白蒺藜　凌霄花　當歸尾　赤芍　小生地　白蘚皮　荷葉邊　紫背浮萍

（案2）徐，發熱四五日來，神倦不寧，腰足俱軟，詢知二日前左太陽迨承漿部位見點，若隱若現，勢如悶伏表裡，兩不宣暢。毒伏肝腎至陰之臟，不得外越。非雙解松肌、芳香搜逐，何以透發。設或發出，亦屬深畏。

（方缺）


<h2>二十、（疹回）風溫郁遏</h2>
（案1）陳，疹將回，熱未退，風溫郁遏於上，清竅不宣，咳粗似喘有聲無痰。尚宜開提肺氣。

前胡　桑皮　杏仁　薄荷　橘紅　桔梗　厚朴　象貝　紫菀　木通　玉金　白蜂房　觀音柳


<h2>二十一、（六朝）癟塌無漿</h2>
（案1）某，痘六朝，顆粒雖然圓綻，奈樹小花多，氣虛色枯不潤。昨忽咬牙，滑瀉，食入便有不化之形，致闊癟無漿，漿不外達，毒欲內陷，有帶火干收之憂。扶過十三、十四險關，尚得外療發臭，再能納穀，歸於正化，可望挽回。保元湯、雞鳴散合方加味。

西洋參　黃耆　廣木香　丁香　炒歸身　官桂　廣皮　甘草　牛蒡子　雞冠血入狀元紅三滴


<h2>二十二、痘後便血</h2>
（案1）某，十七朝，痂雖落而未充，面無華色，飲食無多，脾虛不攝馴致腸中作痛，糞後便紅。此遠血也，出於肝肺。心肺之陽不能降，肝腎之陰不能升，陽不潛藏，陰絡受傷。況兼餘毒發揚，熱擾神明，煩躁譫語，戰慄肢涼，所謂熱深厥亦深。

（方缺）


<h2>二十三、復感下利</h2>
（案1）汜水南馬廠，成云書乃郎，素本先天不足，加以暑濕內伏延經月餘，體削，勢欲成疳之象。近又下痢四天，紅白兼見，腹痛後重，幸身熱漸平，脈息數而微大，舌苔黃膩，間有乾嘔，口常渴而不飲。此乃熱入營分，無形之暑濕，夾有形之宿垢未清，症來非輕，謹防噤口等弊之險。擬芩芍湯加減，留方仍候高明教正。

酒炒黃芩　赤芍　茯苓皮　廣皮　炒黑銀花　飛滑石　焦楂肉　冬瓜仁　雞內金　生穀芽　枇杷葉

此症由病後元氣受虧，近因復感下痢，雖然新瘥，奈脾胃蘇而未振，面浮肌瘦，脈細且數，又加體質柔脆，恐成疳疾。本屆可慮，況陰液未充，肝陽獨旺。愚細思之，惟議扶脾健胃，兼滋營液丸法，緩緩圖治，方克有濟。不然湯藥常投，必致損胃減谷。欲求速功，豈可得乎？

丸方：雲茯苓　懷山藥　冬瓜仁　薏苡米　新會皮　五穀蟲　大白芍　雞內金　六神麯　生穀芽　熟穀芽　佩蘭葉

上法制㕮咀為末，用黑穭豆衣、金釵石斛熬膏為丸。

（程）按：醫者性命之關係，豈可不為深求？最難者幼科也。
業此道全賴心誠，看得真，辨得透，又何難之有？大抵不越乎先後天之強弱。緬《經》云：先身而生謂之先天，後身而生謂之後天。先天之氣在腎，是父母之所賦；後天之氣在脾，是水穀之所化。先天之氣為氣之體，體主靜，故子在胞中賴母息以養，生氣則神藏而機靜；後天之氣為氣之用，用主動，故育形之後資水穀以稟，生身則神發而運動。天人合德，二氣互用。故後天之氣得先天之氣則生生而不息，先天之氣得後天之氣始化，化而不窮。
但幼童小兒亦不能脫此圈子。何以見？蓋幼童受病多半由二氣衰薄，染病最易。或由飢飽不一，寒暄失調，則脾胃日敗，氣血漸傷。或拘管太過，則肝旺氣鬱屈，而不伸。或誦讀太急，陰傷氣耗，虧而難成或持重傷力，跌撲停瘀，經脈不和，真陰與元氣日漸衰乏，日復一日，遂有童損、龜胸、龜背等症。蓋小兒受病非由外感風寒，則內傷乳食，遂有驚風、咳喘、吐瀉、寒熱、疳癇等症。
且喜幼童情竇未開，尚易辨治，小兒臟氣清靈，隨撥隨應，果能確得其本，而撮取之一藥可愈。非男婦損傷，積痼癡頑者可比。至若痘疹一症，俗名天瘡，一名聖瘡，言其變化莫測。一名百歲瘡，言其自少至老只作一番。原其所由，實由胎毒內藏命門四肢百骸，而復因時氣外觸，傳染相似，是亦天行疫癘症也。痘以稀朗為順，稠密為險，竟稀朗而收功，竟稠密而全功者，此亦天命，非人力能挽回也。
痘有五要：一要出得盡，二要起發透，三要膿漿滿，四要收靨齊，五要結痂厚。論治將謂宗莊在田先生《千至金寶》，又偏於溫暖，溫暖是補益之稱。將謂宗費建中先生《救偏瑣言》，又偏於苦寒，苦寒即攻伐之別。此二公懷見相背，用意淵深，作後學楷梯。奈後學每讀至此反懷疑莫釋，如駕一葉扁舟誤入汪洋，飄飄乎莫知其所止始終。宜攻耶？宜補耶？疑惑業生，有歧路亡羊之嘆。
從舍弟（鈺）受令祖老先生業，命讀翁仲仁《痘疹金鏡錄》，真屬慈航普渡，回春於掌握之間，大得中和之道。以此較彼，忌無怪乎？後車云前車之謬。大抵要合天符歲氣，當分稟賦強弱，有先虛後實，先實後虛，有純虛純實，有半虛半實，頭緒雖多，一言以蔽曰：明辨之。疹雖胎毒痘之末疾，亦要出得盡。惟二經受病，脾與肺也。內應於手足太陰，外合於皮毛肌肉，多帶天地間歲行診戾不正之氣，鄉鄰傳染而成，故曰疹也。
疹以春夏為順，秋冬為逆。以其出於脾肺二經，一遇風寒勢必難出，且多變症，故於秋冬為不宜耳。疳疾者，疳者干也。干生乎濕，濕生乎土虛，土虛生於飲食不節，飲食不節生於初能飲食，見食即愛，不擇精粗，不知飽滿，食上加食，況小兒臟腑柔嫩，多食則不能化而脾氣鬱，脾氣既郁有拘急之象。兒之父母猶認為肌渴而強與之。脾因鬱而水穀之氣不化，而脾愈郁，不為胃行津液，濕斯停矣。
土惡濕，濕停而脾胃俱病矣。胃為陽明多氣多血之府，中焦受傷無以散精氣，則五臟之汁亦干。營衛氣餒，故多汗多血，愈虛血氣，故肢體日瘦，中焦濕聚不化而腹滿，腹日滿而肢愈瘦，故曰干生於濕也。種種古人來路知其要者，一言而終，不知其要者，流散無窮。今先生善於敏悟，聞一以知十。再參閱先生立案，不啻與古為鄰，深諳古人意，立方虛用補，實用攻，寒用溫，熱用清，虛實並見則攻補兼施，乃黃卷幼婦之章程也。無毫釐之差，千里之失。足稱先生一片婆心，保赤指南。歲屆

辛丑之春二月十日識於義貞祠秀峰程鍾


<h2>卷四　婦女疾病門</h2>

<h2>一、經閉</h2>
（案1）某（婦），診脈息細數而澀，知經閉一載。此衝任脈絡空虛，故而晝寒夜熱，時而頭暈心惕，納穀不甘，大便時溏，土不生金，金不制木，木火凌肺，以致咳嗽痰不易出，即《經》所謂侮其所不勝者也。宜速藥為要，否恐見紅則不足之症成矣。擬用培補坤元，脾陽一旺，則生金有助，而天癸不治自來耳。

上洋參　野於術　歸身　大白芍　醋炒柴胡　丹皮　苡米　白扁豆　地骨皮　南棗

（案2）某（婦），三旬以外，經水忽停，蔓延五載。屬衝任、蹺維諸脈交傷，脾腎兩虛，泉流日涸。由色淡而短少，由短少而閉斷，此其枯竭已甚也。庸俗無知，猶云積血而通之破之，則成毀瓦畫墁之談矣。

（方缺）


<h2>二、天癸未至</h2>
（案1）某（女），年長十六，天癸未至，致之少腹塊疼，骨間蒸熱，咳嗽乾嘔，大便溏泄。此係衝任二脈，脾肺均虛，已屬淹淹之累。更可畏飲食不思，肢體瘦削一月，脈顯見枯槁，必成千血癆瘵無疑。

白茯苓　土炒於術　懷山藥　地骨皮　水炒白芍　橘絡　川貝母　白扁豆　肥玉竹　南青蒿露　蛤粉阿膠（後入煎）


<h2>三、小便不禁</h2>
（案1）蔣（婦），小溲不禁，此腎氣虛，失於約束，仿東垣先生法則：補中益氣加益智仁、小紅棗。


<h2>四、漏經</h2>
（案1）西壩委員王如金夫人，肝脾氣血交虧，陰虛陽搏，陰絡傷則血內溢。景岳云：「不時妄行謂之漏。」由漏而淋，總因奇經血病使然。應擬保陰煎加減，循循調治乃佳。

保陰煎　（見《景岳全書·八陣》）


<h2>五、血崩</h2>
（案1）張（嫗），老年行經，每來按月，如紫血之塊，紅血之淋。人以為還少之期，抑知是血崩之漸乎。不當行經而行經者，乃肝不藏，脾不統也。非大補肝脾不可，補劑中尤當兼補氣以止血，用安老丹加老藕法。

安老丹加老藕　（煎湯代水）


<h2>六、衝任不調</h2>
（案1）某（婦），肝氣素旺，衝任不守，經行數天，少腹硬痛。所行者有塊，色如膠漆，血海已虛，其病愈進。脈息細而兼弦。症屬可畏，恐其痙汗之變。法宜養肝和血之中兼化停瘀。

當歸　白茯神　柏子仁　九孔決明　酒炒丹參　女貞子　棗仁　遠志仁　消橘紅　金釵　石斛　上西珀　清童便


<h2>七、濕熱凝瘀</h2>
（案1）某（婦），六脈細弱，沉分有力，刻下外感已退，但經行多多，腹脹硬痛。此係濕熱凝瘀，治宜養血歸經，佐以搜濕剔瘀之劑。

全當歸　赤芍　丹參　生五靈脂　香附　白蒺藜　赤苓　山楂　焦柏葉　澤瀉　黑鬱金片　苡米　茺蔚子


<h2>八、心肺腎虛</h2>
（案1）安東花園莊喬老太太，心陰虛則易汗，肺陰虛則多嗽，腎陰虛則發燒，此三者乃損怯根萌。
由於勞煩過度憂思，兼傷營血暗耗，肝無所養，且肝主筋，筋脈失和，從督脈痛，痛雖止而身發麻，又氣虛之一證也。連服養血柔肝，益陰涵肺，養心以慰，養腎以涵。夏秋頗見痊安，刻當冬令一陽來復升動之時。蓋人身一小天地，其陽一升，過胃貫膈，上乘嬌臟，金宮不耐，致肺燥化火，循喉嚨則心辣咽乾，咳吐痰多，是火熬津液，液釀成痰也。但培補滋潤，純陽之品，勢難容緩。

（方缺）


<h2>九、脾肺並病</h2>
（案1）喬春墀夫人，素質虛弱已久，本非松柏之姿。
屢服湯液頗獲微功，茲據述因憂鬱勞神。鬱則傷肝，肝氣上逆；憂則傷肺，肺氣不降。升降無權，脾胃未能旋轉以致胸口仍悶，氣兼上漫，空咳痰稀，兩膀作疼，考究病情，乃屬根蒂有虧。擬方不過生化剋制之理，撫其受侮，儆其沖擾，悅胃以培脾，養金以制木，如是而已。至欲復舊如初，屆乎情調，遠慮勿煩，庶臻康泰矣。

銀條沙參　雲茯苓　白茯神　蜜炙橘絡　川貝母　肥玉竹　白扁豆　須穀芽　首烏藤　米炒冬瓜仁　秈稻根鬚露

前案業已申明，毋庸復述。
疊進悅胃培脾合養金制木之法，尚屬平寧，未生他歧。刻惟午前燒熱，胸口微疼，空咳痰混，此乃舊根也。實緣肺液生化不速，厥陰虛陽易動。加以體質素弱，由來已久。擬方無非培補之品，仍須遠慮勿煩，謹慎調攝，庶幾與藥餌兼功。

前方加米炒麥冬（去心）

體弱之人氣更弱，無生血之源；陰虛生內熱，熱流肝脾之絡，致令手大指二指痛作無時；再加咳唾白沫，中氣短少，胸前常悶；此肺液不充，肝鬱頗多所至。今仍擬製木養金，脾無賊邪之害；滋陰化熱，肺得治節之權。惟服此法可奏膚功。

西洋參　抱木茯神　首烏藤　橘絡　川貝母　肥玉竹　丹皮　甘菊花　釵石斛　阿膠　荷筋


<h2>十、氣蒙胎</h2>
（案1）某（婦），經停六十餘日，飲食惡腥，間或嘔吐，頭暈，腰痠，勢同惡阻。自云前因嗔怒動肝，胸痛腹脹，氣鬱不伸。今診脈未現滑象，不可即以妊斷。先擬加減搖胎散試之。

蘇梗　廣皮　川玉金　陳香之皮　佛手片　廣木香　川杜仲　川續斷　四制香附　金橘葉　荷蒂


<h2>十一、血瘕</h2>
（案1）桃源趙（婦），經阻腹痛，結塊如核，按之則堅，推之移易能動，此瘀血凝聚成瘕。痛久陽虛怯寒，陰虛骨蒸，心惕怔忡，業延半載。幸穀食可餐，生氣未衰，作中流之砥柱。理服牡丹皮散加雞血藤膏、太子參，一消一補，方能卻病。

牡丹皮散加雞血藤膏、太子參


<h2>十二、經衍致病</h2>
（案1）某（婦），衝任血少，經事過期，因虛易受六淫之氣，襲入絡脈之間，兩腿痠痛多日。擬養血舒筋，俟血足筋強，則風寒濕自然解矣。

（方缺）


<h2>十三、肺腎不足</h2>
（案1）袁江唐（婦），氣血雙虛，肺腎不足。於是咳嗽氣喘，動則更甚，痰吐涎沫，飲食懶進。陽虛畏外寒即皮寒，陰虛生內熱即骨熱。延今累月，脈息細數無神，勢屬重候，再延非所宜也。

北沙參　雲苓　茯神　蜜炙橘絡　川貝　玉竹　金石斛　苡米　冬瓜仁　鮮百合


<h2>十四、癲</h2>
（案1）河口王（女），病後氣血未復，加以驚嚇，肝膽內傷，心血不附，包絡鬱熱。熱生痰，痰熱相爭，是以筋惕怔忡，神志時昧，怨哭不安，脈息細數兼滑。此乃虛中夾痰，勢屬癲症。法當寧心安神定志，佐以清化，徐徐治之。

青龍齒　丹參　茯神　橘絡　大貝　石斛　天竺黃　夜合花　白薇　蓮心　鮮竹瀝


<h2>十五、癇</h2>
（案1）海州吳（女），肝膽鬱熱已久，致生痰涎。漲漫厥陰少陽，是以抽搐時作時止，迄今半載有餘，症成癇恙。痰火根深，非頃刻可消除。先擬十味溫膽湯合清心法，再訂丸方，緩調為穩。

十味溫膽湯加蓮子心

丸方：虎睛　烏犀角　遠志肉　山梔　十三制軍　大貝　煉蜜為丸。

（金）按：陳無擇云：癇病之發，其來猝至。由於驚嚇，臟氣不平，肝膽鬱熱，釀久成痰，痰涎瀰漫所致。應擬靈動鎮墜之品，毋使痰熱上乘，可保君主之官，以供神明之用。今選虎睛鎮心安魄，犀角入手厥陰，掃除鬱熱，君臣有化育之功，遠志寧神益志，梔子引三焦火屈曲下行，佐使無霸強之咎，協以制軍通肝經痰結，助以貝母為滌氣分痰蒙，外加煉蜜能留戀下焦，俾痰熱從二便解則神歸舍，肝膽相寧，脾胃健旺，庶免舉發矣。


<h2>十六、肝火沖肺</h2>
（案1）某，氣血素虧，加以肝火衝於肺絡，咳嗽吐血日多，骨蒸畏寒。現當春旺之時，其病更劇。脈診細數且弦，恐成不足，又兼經停七月，所慮尤深。

北沙參　茯神　金石斛　橘絡　大貝　丹參　連心麥冬　甘菊　阿膠　藕汁　葳蕤


<h2>十七、子癇風</h2>
（案1）漕憲署東李，胎孕滿足，肝熱素盛。又兼外受風邪，風乘火勢，火仗風威致之。頭痛痛極，抽搐四五次，舌苔水白，人事明昧相參，脈息寸口浮弦，推之數大，症成子癇。風勢篤，如風前之燈，草上之霜，勿可渺視。

肝陽與外風齊熾，竄絡為疼，疼極發痙，抽搐較昨稍輕。奈唇口色青，寐則鼾呼，懷孕勢屬不宜，權以熄風定痙，速得分娩為祥。

肝陽與外風熄之八九，搐搦鼾呼幸平，惟滿足未產，又見降紅，恐不利於胎，仍望分娩乃吉。

（方缺）

（金）按：子癇風一症，勢屬垂危，自不待言，治之得法，尚可回春。
每遇此，（予）甚模糊不解，大抵主病者倉卒之間，總以熄風定搐為要法，殊不知非盡然也。冬十一月，（予）有表弟婦，乃校書中之字範星如之妻也。伊曾得此，延蘇懋翁協（予）診視，議曰：素知其稟性，肝旺善怒，又況初妊，三四日前頭或痛止。十五日晚，初由嘔吐頭痛，痛極發痙而起搐，第一次鼾呼嚼舌，角弓反張，不醒人事。搐止即醒，尚能伸舌，下榻解溲二次，所嫌者頭痛太過，飲水即吐，約緩二時始搐。第二次復蹈前轍，搐止醒稍遲，令其伸舌，赤無苔，並無青黑之跡。
其下接連抽搐九次愈搐愈緊，人事直不醒，牙關緊閉。胎漸上竄，闔宅驚駭無措。懋翁與（予）同議一方，不過熄風搐，亦羚羊角散加減之意也。與夫服乩方荊芥一錢、全當歸三錢、撫芎一錢、生半夏一錢半、百鍊草一錢半以及開骨散，俱煎灌下，亦定靜催胎之法也。並令煮發者熄風之理也，燒藏香者催生之道也。然而均不濟事，奈何？奈何？挨至十六日晚，以及半夜皆煩躁發狂，仍不知人事。
此際病者已凶，其腹孕矣。腹軟不大，觀伊形狀慘極苦極。（予）詈聲言曰：「服藥無效，命系須臾，豈真坐視待斃耶？與其待斃，莫若死當活治也。照下死胎法治，保大不保小。」即命僕婢撬開牙關灌藥，胎一落而諸病則除。商之於蘇，曰：「然。」遂用平胃散加芒硝三錢，大黃三錢，切勿因峻厲藥而被迷惑也。有吾徒丁月樓曰：「加麝香三分，不獨穿經透骨，反能助藥成功，胎固殞而大命保存焉。」（予）細思之，遂許加麝，服候半晌，雖弗見若何，由四更後則不搐，僅見面赤困睡，困雖困，喜其呼尚答應。牙關稍開，舌能出齒，細看亦無別苔，此風癇息、痰熱降之象也。十七日，丁曰：既獲效機，照前方大黃取汁更妙。予又許之，再進一劑，統用六錢芒硝，六錢大黃，六分麝香。
服候片時，始聞腹鳴不已，日將西斜，人事忽醒，自索茶飯。問伊飢否？點首曰飢。即與饅首一枚食之，食飲俱不嘔吐。再問腹中痛乎？動乎？腰痠否？答曰：痛動俱無，腰亦不痠，只覺腹中鼓盪異常，似乎下墜。解溏糞一次，一派大見轉機也。十八日黎明，又解溏糞一次，解尿一次，又兼下肉釘點。
巳時，食糯米糕湯半碗，究竟人事半明半昧，怕煩喜睡，痰熱未清所致。午後又服化癥回生丹一粒，或云胎已化矣。（予）真不信，因有舌苔可憑。至丑時，覺腹中撐墜，約片刻即得分娩，子母兩生。可見藥用當則通神，非盡以迂拘守一定之法，為了事神而明之存乎？其人慎勿忽略爾。


<h2>十八、妊娠下痢</h2>
（案1）某，妊娠六月，滯下多日，脈象沉實，舌苔淡黃。寒濕食鬱於陽明，釀久成熱，熱邪下迫，所下皆紅醬形色，窘痛努責，症頗重要。清通等劑倍嘗，奈未獲效。憶河間先生有云：「調氣則後重自除。」今擬其法以廓清腑邪，統望應手，方能云吉，否恐隕胎生變。

（方缺）


<h2>十九、產後類中</h2>
（案1）許，產後十六朝，瘀血行而未盡，復加類中右側，因體寒先虛，而後風邪襲，腑氣閉，人事昏糊，時有抽掣。今已四天，鼾呼，遺尿，口張，五絕已現。其三診，脈右部如絲之細，左部豁大無倫，近於雀啄，一派情形，生機最少，可畏不及復中。防明日汗脫生變，姑用天麻二陳法，稍冀萬一。古人所謂與其坐以待斃，莫如含藥而亡。

明天麻　橘絡　半夏　桑葉　炒甘菊　鉤藤鉤　天竺黃　茯神　丹皮　上西珀　荷筋

另用：宜常灌熱童便。


<h2>二十、產後寒熱</h2>
（案1）東鄉附馬營許，胎前稟賦本弱，寒熱往來，糾纏未退，繼而產後人脈皆空。
當遵丹溪云，與大補氣血為主，縱有他症以末治之。今惡露雖行無如不暢，又加長夏暑濕外感，氣滯內蘊，盤踞陽明，熏蒸太陰。二經受病以致舌苔根膩，中黃邊絳，口渴，乾嘔，寒熱較甚，入暮甫退，飲食懶思，咳嗽便瀉。情形頗重，攻補難施，攻則反傷營衛，補則助邪樹幟。刻下先擬清通和化之法，取其胃以通為補，肺以和為貴，統冀標症速解，後調理奇經。

（方缺）


<h2>二十一、新產後</h2>
（案1）某，新產七朝，肝脾兩虧。肝虛腹脹，惡露不行，脾虛食少，白帶頻頻。產後八脈均空，慮成癆怯，法宜益母八珍湯通補奇經。

益母八珍湯加酒炒丹參、陳艾葉、藕汁、清童便


<h2>二十二、半產後</h2>
（案1）某，素有血熱生風，又加半產之後惡露不盡，纏綿已久。故胸腹脹痛，飲食不進，大便二十餘日未行，乃腸胃屈曲處液涸燥結。下既不通，虛火必返於上，沖肺則咳嗽氣粗，症來頗險。姑訂一方以看醫力。

元參　大麥冬　甜杏仁　大貝　茯苓　柏子仁　麻仁　鮮石斛　白蜜　梨肉

（案2）某，半產十數日，惡露湧行，乃瘀血未盡，新血未生，是以心悸頭眩，飲食減少，陰虛不寐，陽虛汗多，脈象弦細。法宜黑神散進退，雖補陰理陽，最怕虛脫之變。

（金）按：丹溪先生云：產後禁芍，恐酸寒伐生生之氣。此語幾誤蒼生，總而言之非定法也，臨症見機而作可也。

炒當歸　炒赤芍　炒棗仁　黃耆皮　阿膠　浮麥　炙草　柏子仁　朱茯神　熟地炭　桂圓殼　秋荷葉蒂（飯上蒸）


<h2>二十三、胎墮</h2>
（案1）王，懷妊七月，本屬肺經司胎之際，胎陰難成，易於隕墮。今血行過多，紫塊血胞之類，血海業已受虧。繼而產後百脈更傷，氣無血附，神無所依，陰虛鬱冒，熱沸上騰，迷濛清竅，遂致人事不醒，時吐痰涎，切脈右寸細小，左關數澀，最慮生風變痙。茲妄擬小定風珠，取其大隊濃濁填陰塞隙、介屬潛陽，預保元坤之欲脫，亦防巽裂於將來，鎮定以雞子黃一味，從足太陰，下安足三陰，上濟手三陰，使上下交合，陰得安其位，斯陽可立根基。俾陰陽有眷屬一家之義，則庶乎，其不差矣。

雞子黃（生用𢿱散）　阿膠（燉化）　生龜底版　大蛋菜　清童便


<h2>二十四、梅核氣</h2>
（案1）某，寡居六載，家政幸勤，矜持鬱悒，勞損乎？肝水虧，木旺氣結橫於胸中，痰氣交阻。咽嗌如絮如棉，吐不出而咽不下，進食必嗆，左關脈弦勁，梅核氣已成。此症務須懷怡志悅，拋卻塵煩，服藥庶幾有效。倘疑以滋疑，求效而莫得，欲痊而難可，反增劇焉。今仿《局方》逍遙散治例。

歸身　白芍　醋炒柴胡　茯苓　桑葉　丹皮　炒大貝　牡蠣　九孔決明　橘絡　白旋覆花　沉香汁　青果核汁

舟行水搖雖動，勿傷其內，陽動水消雖耗，不歇其本，此指逍遙散而言也。已連服十劑，復診症勢脈象頗平，納食不嗆，因屬應手，尤須怡情適志，既不追窮已往，亦不可慮及將來，切囑切囑，仍宗原法乘除主治。

原方加佛手露、黃玉金，減醋炒柴胡、沉香汁


<h2>二十五、脅痛</h2>
（案1）季，間瘧留邪，燒熱均減，脅痛未除，痛久必入血絡，脈息芤澀，乃氣血交痹。是以時作時止，前因經來不暢，大怒動肝，當擬扶正逐瘀，兼加肝氣，再力佐朱南陽泄濁治。

東洋參　茯苓　冬朮　歸鬚　炒桃仁　山甲片　橘絡　滴乳香　沒藥　元胡索　五香丸（入煎）　兩頭尖　韭白汁　姜半夏


<h2>二十六、蓐勞</h2>
（案1）某，臨盆時用力早，陰陽已虧，瘀未行盡，拖延二十餘朝。元氣尚弱，新血弗能驟生致之。少腹常痛，肢體走疼，自汗頻來，形容日見羸瘦，飲食不消，虛眩無力，症名蓐勞。古云產後病有絲毫重於山嶽。況此疾亦非輕淺，勉用《金匱》方，稍冀續命也。

當歸　生薑　新山人參　蜜炙綿黃耆　丹參　山藥


<h2>二十七、黃疸</h2>
（案1）周（婦），經將畢，血尚虛，面垢，氣粗，懶食，脈濡，舌現膩苔，腹滿，大便燥，身、目、尿黃。此屬水穀之濕，菸酒之熱，蘊結陽明，脾失運動，濕鬱熱蒸，濁凝氣聚，日久化成膠固之邪，儼如罨曲之狀，故發陽黃疸症。喜得色尚鮮明，速治可愈。近所慮者，防轉陰黃之險。

西茵陳　酒炒制軍　炒山梔　淡乾薑　赤苓　豬苓　青皮　瓜蔞仁　白通草　苡米　澤瀉


<h2>二十八、產後氣粗</h2>
（案1）戴，恙由胎前傷風咳嗽，產後雖愈而氣血尚虛，未能驟期豐盈。
繼加夙昔肝失條達，鬱極化熱，熱射於肺，蘊畜不化，致失清肅之權。蔓延日久，氣粗不已，咳嗽時而見紅，早起面腫，近來飲食不甘，明明子病及母。速當保守肺陰，氣和以降其熱，資生脾土，液足以養其肝。仍須節制飲食，悅志勿煩為妙。如此一月，可許瘥安，否恐春分節近，天人換氣，厥陰之絡血上湧，生氣再衰則不足之境。擬投喻嘉言清燥救肺湯進退以治之。

（方缺）


<h2>二十九、休息痢</h2>
（案1）朱（婦），細辨右關沉分濡弱，左關長夏現初春之脈，推之澀，兩尺輕舉則洪數，久按如棉。
詢知因休息痢旬月，肉脆經停，疊進諸明公之法頗合機宜。奈脾胃虧甚，命門真陽虛極，弗能固攝。加以濕邪內蓄，濁結氣聚，脾胃大傷，肝木鬱而不舒，土必被克，致胸痞不食，膚腫脹且大，青筋暴露，自汗頻頻，兩手時而發痙，二便難於單解，神識有三分昏憒，以及痢下皆血。視諸弊竇，由痢變成滿症，喘脫難逃。今勢已至此，恐病深藥淺，鞭長莫及，既招（余）治，又何忍袖手。勉遵用官方參苓白朮散，除甘、桔、砂、朮、棗者，避其膩補辛燥。乘訶子、益智固攝其陰，荷蒂、老米鼓舞胃氣，以運中陽。兼用蓮心獨保心臟，聯冀一線之轉機也。

米炒東洋參　白茯苓　連皮扁豆　新會皮　冬瓜仁　生熟苡米　訶子肉　益智仁　懷山藥　炒黃荷蒂　陳老米　蓮子心


<h2>三十、中暑</h2>
（案1）阮太太，年及古稀，體質應弱，時值炎天酷暑，忽然暴疾，書所謂「邪之所湊，其氣必虛。」上騰之邪太過，清空之所失職，宜乎？人事昏憒，汗出濈濈，此症中暑是也。立方辛涼，折其上騰之威，佐以芳香，透其清空之竅。尚得人事，明白可許，六分圖幸。

人參至寶丹　引捲心竹葉、白豆花、熟軍煎水和服。


<h2>三十一、產後濕溫</h2>
（案1）蕭，由夏月產生吸受暑熱入肺，咳紅至秋未愈。
今忽面赤，頭眩，舌苔干膩不黃，口常渴而不飲乎。按皮膚不甚燔蒸，業延四日，書名「濕溫」。顯系伏邪未入陽明已護膻中，致神昏譫語，診脈息濡數。自云：只熱無寒，此溫為陽邪，最善傷陰。故方擬改從濕溫辛溫法，變易辛涼輕宣上焦。所謂無開門揖盜之法，有輕以去實之能，免傳中下。

炒銀花　芥穗　牛蒡子　桔梗　炒梔子　薄荷　甘草　杏仁　白豆花


<h2>三十二、瘧後懷孕</h2>
（案1）寶應吳，瘧雖止，尚有餘熱化而未盡。又加人弱，懷妊，胎火上衝，是喉間紅腫作痛，以及口齒皆然，因痛飲食難嚥。理當兼治，擬輕清清降之法，速退即佳。否防潰破。

雲苓皮　炒條芩　炒梔子　甘菊花　白蒺藜　生甘草節　苦桔梗　橘紅　大貝　生白扁豆　鮮荷葉


<h2>三十三、帶下</h2>
（案1）某，心悸泛泛，腰痠骨骱盡痛，黃白帶下如注，是氣虛不司攝，脾胃之痰濕移於帶脈。帶脈者，如帶束腰，肝腎內損，漸及奇經。例以淡滲固提劑。

真潞參　雲苓　甜冬朮（米泔水洗，黃土拌炒）　炙甘草　橘絡　半夏　益智仁　九制首烏　懷山藥　荷筋　苡米


<h2>三十四、肉苛</h2>
（案1）某（婦），先腹痛而後經至期遲，色黑，脈右細，左澀。痛久臟陰失守，指液垂涸，筋脈失於榮養，盜汗，體疲，行走未能適意昭然。營氣虛則不仁，衛氣虛則不用，營衛氣虛則不仁，而且不用，名曰肉苛。

（方缺）


<h2>三十五、居經眩暈</h2>
（案1）某（婦），居經三月，內燒減食，肝之陽強，脾不統血，腹左有痞膨脹，無妊脈發現。
素工針業，目注神凝，陽升人巔，加以無因煩慮，慮從心，心虛包絡有熱，煩從火，火煉成痰。痰在上，火在下，火炎上而動其痰，故作眩暈，身轉，耳鳴，如立舟車之上。晝則喜笑多談，夜則寤寐不安。當沉潛虛陽以安神，復入化痰滌熱以補心。忌投剛燥，俾痰熱去，眩暈止，再議調經。

（方缺）


<h2>三十六、便血</h2>
（案1）某（婦），經閉，發燒，便血日久，脾胃之正氣皆虛，行動則喘，心中跳躍，其動應手，皮黃，面浮，食少，脈細。近防瀉血汗脫，遠防木旺於春，剋土腫脹。仿歸脾實脾法。

土炒冬朮　北沙參　炙黃耆　土炒歸身　炙黑甘草　茯神　遠志肉　棗仁　煨木香　橘皮　小棗　龍眼肉　秈稻葉露


<h2>三十七、產後便難</h2>
（案1）某（婦），產後二十一朝，營衛有傷，瘀蓄熱結，燥氣上逼則嗆咳無痰，呼吸似喘。肺不主宣布，大腸與之為表裡，腸間津液不足，傳導失司，少腹脹，大便難。

（方缺）


<h2>三十八、胞中濕熱</h2>
（案1）鞠，妊娠相近八月，胞中濕熱移於小腸，小溲作勒，溺出赤白如膏。《經》云：有痛則為淋，今不痛，莫以子淋治。

川萆薢　草梢　炒梔子　木通　白苓　澤瀉　丹參　盤龍草　赤苓　豬苓


<h2>三十九、悸動</h2>
（案1）某（女），倒經已愈，診得兩關脈象頗平，兩尺沉分似覺有力。此肝漸調暢，胃漸安和，痰濕雖化而余蘊猶存，陰虛來復，內熱易生。書謂陰虛於下，宗氣散而不納，逆而上行則浮撼於胸臆。所以悸動，弗能驟止，盜汗時來，今投輕補，合原擬。

（方缺）


<h2>四十、血不歸經</h2>
（案1）童，結縭九年不育，是血少氣旺難孕。
性拘多怒，怒傷肝，肝陽沖灼，不藏諸經血液，則血菀於上，暴吐盈碗。益氣如橐籥，血如波瀾。天下無逆流之水，逆者由乎風也；人身無倒行之血，倒者因乎氣也。氣有餘便是火，血不足則生熱。今血不歸經，錯經妄行，用犀角地黃純陰入精血之品。氣依之，如魚得水；血依之，如霧復淵。

（方缺）


<h2>四十一、經病</h2>
（案1）某（女），服丸方後似合病機，刻下天癸適來，帶下紫血成塊，佳兆也。復脈細軟，正氣素虛，據述所行未暢。擬用決陰煎，以補為瀉，順其勢而導之。

（方缺）


<h2>四十二、血癥</h2>
（案1）板浦廠楊（婦），服藥餌以來雖獲小效，但血癥未消。
癥者，真也。氣聚血結，由無形釀為有形之塊。時而移之不動，腹痛時作時止。惟午後最多，痛久入絡，真陰與元氣衰乏，陰血虛則發燒，氣虛怯寒，累及肝脾腎三臟。土不生金，虛陽上潛，致側眠在左則咳嗽，在右而痛更甚，病勢反覆不一。脈沉細浮分數，有內損成癆之象。況指日春分，天人換氣，防胃敗不食，切慎。

（方缺）

（黃）按：婦女諸病，其治無異於男子，其異於男子者，惟調經、經閉、帶濁、崩漏、癥瘕、生育、子嗣、胎前、產後諸病及乳疾、前陰諸病不相同耳。
《易》曰：大哉！乾元萬物資始，此言氣之始也；至哉！坤元萬物資生，此言形之始也。人得父母之氣，以生氣生形，即稟乾坤之氣也。兩儀既兆，五行斯彰。故天一生水，水屬腎，名曰天癸。又曰經水，又曰月信，如潮之有信，如月之盈虧，不愆其期。先天天癸，謂腎間之動氣，乃稟自父母，資其始也。
後天精血，謂水穀之所化得之，形成之後，資其生也。《經》云：女子二七腎氣盛，腎間動氣盛也。二七而天癸至，謂先天癸，如中之動氣。至於女子胞中，沖為血海，任主胞胎，衝任皆起於胞中。所以任脈通，太衝脈盛。血氣之行，外循經絡，內榮臟腑，氣血調適，運行不息。
上為乳汁，下為月水，匝月之間，衝任血溢而行，月事以時下，故能孕子也。褚澄云：「女人天癸既至，逾十年無男子合則不調，未逾十年思男子合亦不調。」此語固為不調之宗旨，而起病由最冗論其常，未盡其變也。猶有因惡阻三月胎氣繫於脾，如寄生之託於苞桑，蔦蘿之施於松柏，根蒂未堅。誤感風寒，或食生冷，寒侵胞門，凝於血分，脾胃生氣被逼，致虛墮滑難免。衝任督帶諸脈有傷則不調，或稟賦虛弱，平素帶下頻頻則不調，或房勞過度，氣虛血少則不調，或當經期鬱怒傷肝，肝傷血耗則不調，或因有熱則不調。
遂有錯經妄行，過期不及期之弊，或多或少或紫或淡則失其常候，亦為之病也。夫胎前有胎動、胎病、兒暈、子淋、子腫、子懸、子鳴、子煩、子瘖、子癇等症，重胎教者則免。而產後為病尤多，賴業醫者宜辨乎脈候，以明內外之因，審乎陰陽，以別虛實之異。病根透徹而施治轍效，慎毋概以逐瘀為了事，亦毋概以溫通為準繩。今觀先生案中，凡臨證未嘗不用攻濟，然如室女天癸從未至，肉瘦神瘁，飲食不思，少腹塊痛，骨蒸咳嗽，便溏者，先生則曰：先天最薄，真陰不旺，脾肺皆虧，必成乾血癆瘵，從養榮培脾例為法。如經阻腹痛，結塊如梭者，先生則曰：瘀血凝聚成瘕，內燒心惕怔忡，從舊血不去，新血不生例為法。
如經閉晝夜寒熱，納穀不甘，咳嗽痰不易出，頭時暈，便時溏者，先生曰：衝任脈絡空虛，土不生金，金不制木，木火凌肺，勢成癆怯，從培補坤元例為法。如先因經來不暢，繼而間瘧燒熱，大怒動肝，脅痛時作時止者，先生則曰：病久必入血絡，氣血交痹，從扶正逐瘀例為法。虛實治，得其宜，可循次推之。至於臟腑奇經、內因之病機玄蘊難測，即有友輩一二講者，終屬模糊。惟先生專於此，條分縷晰，看得其精微，假如心包為痰熱蒙護，用犀角以為安鎮靈臺；肝升過極，用決明以為柔和剛臟；脾虛濕困，用扁豆為充實中州；肺有火灼，用麥冬以清化金官；腎水不足，用熟地以為培補先天；假如膽病，宜進苦酸，實則苦以泄之，虛則酸以收之；胃病宜進辛甘，實則辛以通之，虛則甘以緩之；大腸三焦病，實則咸以軟之，虛則滋而潤之，輕可去實也；小腸膀胱病，實則淡以利之，虛則升而降之，下病上取也。若夫衝脈為病，用紫石英以為鎮逆；任脈為病，用龜板以為靜攝；督脈為病，用鹿角以為溫煦；帶脈為病，用當歸以為宣補，凡用入臟腑奇經藥，靡不如芥投針。先生讀書見症，皆多而胸具靈機，於內因之症一一尋源探本。以上論症彷彿已備。語云：鴛鴦繡出從君看，莫把金針度與人，若用金針暗裡度，全憑劉案指歸真。

<u>庚申秋菊月九日　伯喬黃樹森識</u>


<h2>四十三、集方</h2>
案中所用諸方悉載於後

［通關散］（一名滋腎丸）　知柏　肉桂

［清宮湯］元參心　蓮心　連翹心　竹葉心　連心麥冬　犀角尖

［增液湯］（鹹寒苦甘法）元參　麥冬　生地

［五心湯］元參心　麥冬心　連翹心　蓮子心　燈心

［蘇合丸］蘇合香　安息香　冰片　犀角　白朮　熏陸香　麝香　香附　木香　沉香　丁香

上十一味為末，逐一配勻量，加煉蜜和劑作五十丸。另以硃砂一兩，水飛為衣，蠟護，臨用剖開，井水、生薑湯、溫酒皆可化下一丸，或加服。原來古方尚有白檀香、蓽撥、訶藜勒，《局方》載去之，因其太澀燥耳。

［河間地黃飲子］熟地　山茱萸　石斛　麥冬　五味子　石菖蒲　遠志　茯苓　蓯蓉　官桂　附子　巴戟天　少入薄荷、薑、棗煎服。

［防風通聖散］大黃　芒硝　荊芥　麻黃　梔子　赤芍　連翹　甘草　桔梗　川芎　石膏　滑石　防風　當歸　薄荷　黃芩　蒼朮

［嚴氏實脾飲］茯苓　白朮　木瓜　甘草　木香　大腹皮　五加皮　草豆蔻　附子　乾薑　厚朴

［滋陰復脈湯］（即炙甘草湯）　炙甘草　人參　生薑　桂枝　麥冬　生地　大麻仁　大棗　阿膠　加酒煎服。

［六和湯］藿香　厚朴　杏仁　半夏　砂仁　木瓜　赤茯苓　白朮　人參　扁豆　甘草　薑棗煎。

［銀翹散］（辛涼平劑）　銀花　連翹　苦桔梗　薄荷　竹葉　生甘草　荊芥穗　淡豆豉　牛蒡子

鮮葦根湯煎，香氣大出即取服，勿過煮。

［銀翹湯］（辛涼合甘寒）　銀花　連翹　竹葉　生甘草　麥冬　細生地

［潤腸丸］歸尾　羌活　桃仁　麻仁　大黃　秦艽　防風　皂角子

［桃花湯］赤石脂　淡乾薑　白粳米

［木香異功散］人參　於術　茯苓　甘草　陳皮　木香

［真武湯］茯苓　於術　白芍　附子　生薑

［金水六君煎］歸身　熟地　茯苓　甘草　橘皮　半夏

［金匱腎氣煎］熟地　山萸肉　山藥　丹皮　茯苓　澤瀉　肉桂　熟附子　車前子　牛膝

［秫米半夏湯］秫米　半夏

上以流水千里以外者八升，揚之萬遍，取其清，五升煮之，炊以葦薪火。沸，置秫米，徐炊，令竭一升半，去渣，飲汁一小杯，日三，稍益，以知為度，故其病新發者覆杯則臥，汗出則已矣，久者三飲而已也。

［苓薑朮桂湯］只此四味。

［外臺茯苓飲］茯苓　人參　白朮　枳實　橘皮　生薑

［六味地黃湯］熟地　山萸肉　山藥　丹皮　茯苓　澤瀉　加麥冬、五味子，名八仙長壽丸；去麥冬，名都氣丸。

［安胃烏梅丸］烏梅　川椒　黃連　乾薑　人參　枳實

［茱連六一九］（即左金丸）　吳萸　川黃連　水泛為丸。

［歸芍六君丸］即六君子加歸芍。

［仲聖建中湯］芍藥　桂枝　乾薑　炙甘草　大棗　飴糖

［歸脾湯］於術　人參　黃耆　當歸　甘草　茯神　遠志　酸棗仁　木香　龍眼肉　加薑棗煎。

［四神丸］補骨脂　肉豆蔻　吳萸　五味子

上為末用大棗百枚，姜八兩切片，同煮爛，去姜搗丸。

［四神丸］甘枸杞　黃甘菊　熟地　當歸頭　茯苓　女貞

蜜丸。目有赤脈者加白蒺藜。

［人參養榮湯］即十全大補湯除川芎，加五味、陳皮、遠志、薑棗。

［生脈散］麥冬　五味子　人參

［防風秦艽丸］防風　秦艽　白朮　歸尾　桃仁　枳實　地榆　澤瀉　皂角子

［歸芍地黃丸］即六味地黃丸加歸芍。

［一陰煎］生地　熟地　芍藥　麥冬　甘草　牛膝　丹參

［大補元煎］熟地　黨參　山藥　杜仲　棗仁　枸杞　萸肉　炙甘草　破故紙　白朮　肉桂　附子　加生薑三大片、核桃仁三個為引

［荷露玉女煎］（辛涼合甘寒法）生地　知母麥冬　懷牛膝　石膏　荷葉露

［三才湯］天門冬　大生地　人參

［犀角地黃湯］烏犀角　生地黃　芍藥　丹皮　茯苓　澤瀉

［七寶美髯丹］（注見案中）

［陽和湯］麻黃　熟地　白芥子　炮姜　甘草　鹿角膠　肉桂

［安老丹］人參　黃耆　熟地　當歸　山萸肉　阿膠　香附　荊芥　黑白醜

［保陰煎］生地　熟地　白芍　山藥　續斷　黃芩　黃柏　甘草

［搖胎散］（注見案中）

［牡丹皮散］丹皮　元胡索　歸尾　桂心　赤芍　牛膝　三稜　莪朮　酒水煎。

［十味溫膽湯］半夏　陳皮　茯苓　甘草　枳實　竹茹　人參　生地　遠志　棗仁

［天麻二陳湯］天麻　半夏　陳皮　茯苓　甘草

［益母八珍丸］即四物四君子合方加益母膏為丸

［黑神散］熟地　當歸　白芍　甘草　官桂　炮姜　蒲黃　黑豆　童便酒合煎。

［小定風珠］（注見案中）

［逍遙散］當歸　白芍　柴胡　茯苓　白朮　甘草　生薑　薄荷　加丹皮、梔子，名調經逍遙散。

［當歸生薑羊肉湯］（注見案中）

［清燥救肺湯］（辛涼甘潤法）桑葉　杏仁　麥冬　石膏　人參　阿膠　胡麻仁　甘草　枇杷葉

水一碗，煎六分，食後服。

［參苓白朮丸］人參　茯苓　白朮　扁豆　陳皮　山藥　甘草　連蓮　砂仁　苡米　桔梗　棗湯調服。

［人參至寶丹］人參　犀角　硃砂　雄黃　琥珀　玳瑁　麝香　水安息（如無以旱安息代之）　西牛黃　龍腦　金銀箔

［藕節玉女煎］即前玉母煎去荷葉露加藕節。

［大肥兒丸］（見馮林之瞻錦囊書）

［三才膏］（見馮林之瞻錦囊書）

［導赤散］生地　木通　甘草梢　竹葉

［歸宗湯］大黃　生地　赤芍　青皮　牛蒡子　木通　荊芥　山楂

［保元煎］人參　黃耆　甘草

以上㕮咀，水二鍾，煎六分，去滓溫服。

［雞鳴散］牛蒡子

炒香研細，臨服加入雄雞冠血五匙，狀元紅酒少許，調勻，以炒荊芥三分，煎湯服。

［珠黃散］𪼥珠　犀黃　六一散　滑石　甘草

［琥珀抱龍丸］琥珀　辰砂　雄黃　膽星　殭蠶　全蠍　牛黃　麝香　天竺黃　赤苓

上法制，載在《古方選注》，各為末，蒸餅為丸，金箔為衣，燈心薄荷湯和勻服。

［桑菊散］（辛涼輕劑）　桑葉　菊花　杏仁　連翹　薄荷　桔梗　甘草　葦根

［紫雪丹］黃金　寒水石　石膏　滑石　磁石　升麻　元參　甘草　烏犀角　羚羊　沉香　木香　丁香　朴硝　硝石　辰砂　麝香

［連翹赤小豆湯］（苦辛微寒法）連翹　赤豆　山梔　通草　花粉　香豆豉

（按：赤小豆乃五穀中之赤小豆，味酸，肉赤，涼水浸，取皮用，非藥肆中之赤小豆，藥肆中的赤小豆乃廣中野豆，赤皮、蒂黑、肉黃，不入藥也。）

摘錄《湯頭》不載方以便查閱

［孔聖枕中月］龍骨　遠志　龜板　菖蒲

［胃關煎］熟地　山藥　扁豆　甘草　焦乾姜　吳萸　白朮

［六安煎］即二陳湯加杏仁、白芥子

［六神湯］即四君子湯加扁豆、山藥

［四獸飲］即六君子湯加草果、烏梅、生薑、大棗

［薤露飲］薤白頭　瓜蔞實　半夏　桂枝木

［大半夏湯］半夏　人參　白蜜

長流水煎，和蜜揚二百四十遍，煮藥，溫服。

［雪羹湯］荸薺　海蜇

上二味，水二鍾，煎八分，服羹食物之味，調和勻也。雪喻其淡而無奇。

［大寶風味］（酸苦寒法）生白芍　陳阿膠　生龜板　生牡蠣　生鱉甲　熟地黃　大麻仁　五味子　炙甘草　雞子黃　大麥冬

水八杯，煮取三杯，去滓，再入雞子黃，攪令相勻，分三次服。

［陶氏黃龍湯］大黃　芒硝　厚朴　枳實　甘草　人參　當歸

［新加黃龍湯］（苦甘鹹法）大黃　芒硝　生地　甘草　人參　元參　麥冬　當歸　海參　薑汁

［宣白承氣湯］生石膏　生地黃　杏仁粉　瓜蔞皮

［杏仁滑石湯］杏仁　滑石　黃芩　黃連　化紅　半夏　玉金　厚朴　通草

［黃芩滑石湯］（苦辛寒法）黃芩　滑石　茯苓皮　大腹皮　蔻皮　豬苓

［桑杏湯］（辛涼法）桑葉　杏仁　沙參　象貝　梔子　香豉　梨皮

［清營湯］（鹹寒苦甘法）犀角　生地　元參　竹葉心　麥冬　丹參　黃連　銀花　連翹

水八杯，煮取三杯，日三服。

［清絡飲］（辛涼芳香法）鮮荷葉邊　鮮銀花　西瓜翠　扁豆花　絲瓜皮　鮮竹葉心

水二杯，煮取一杯，日三服，凡暑傷肺經氣分之輕症，皆可用之。

［五汁飲］（甘寒法）梨汁　荸薺汁　葦根汁　麥冬汁　藕汁（或用蔗汁）

臨時斟酌多少，和勻涼服，不喜涼者，重湯燉服。

［黃氏牛黃清心丸］西牛黃　鏡面硃砂　黃連　黃芩　山梔　玉金

上為末，蒸餅和丸如黍大，今所用者乃蠟殼外護，內以真金滾丸是也。服時用燈心湯或薄荷湯和勻服。

［上焦宣痹湯］（苦辛通法）枇杷葉　玉金　射干　通草　香豆豉

［中焦宣痹湯］（苦辛通法）防己　杏仁　滑石　連翹　山梔　苡米　半夏　蠶砂　赤小豆皮

水八杯，煮取三杯，分三次服。痛甚加片子薑黃、海桐皮。

［宣清導濁湯］（苦辛淡法）豬苓　茯苓　寒水石　蠶砂　皂角子

以水五杯，煮成兩杯，分二次服，以大便通快為度。

［香附旋覆花湯］（苦辛淡合芳香開絡法）生香附　旋覆花　蘇子霜　廣皮　半夏　茯苓　苡米

水八杯，煮取三杯，分三次溫服。腹瀉者加厚朴，痛甚者加降香末。

［控涎丹］白芥子　黃甘遂　紫大戟

上等分為細末，神麯糊為丸，如梧子大。每服九丸，薑湯下，壯者加之，羸者減之，以為度。

［更衣丸］蘆薈　硃砂

好酒和丸，每服三分。

［遂心丹］琥珀　全燈心（研細）　甘遂（包煨）

上二味製成，取細末，豬心內血為丸，如小梧子大，每服用回還進退法。

［水陸二仙丹］金櫻子　芡實　二至丸　女貞子　旱蓮草

［何人飲］何首烏　人參　二賢散　陳皮　甘草

［蘭草湯］即省頭草也。今之佩蘭葉，只此一味水煎服。

［兩儀膏］黨參（人參更妙）　熟地（熬汁）　白蜜收膏。

［威喜丸］茯苓　豬苓　黃蠟

上即以蠟丸，彈子大，空心細嚼，滿口生津，徐徐嚥下，以小便清為度。忌米醋，尤忌怒氣勞心。

［劉松石先生豬肚丸］白朮　苦參　牡蠣　豬肚一具

［還少丹］熟地　山藥　牛膝　枸杞　山萸肉　茯苓　杜仲　遠志　五味子　楮實　小茴　巴戟天　蓯蓉　石菖蒲

［繆仲淳脾腎雙補丸］人參　蓮肉　山萸　山藥　五味子　菟絲子　橘紅　砂仁　車前子　巴戟天　肉豆蔻　破故紙

上為末，蜜丸。如虛而有火者，或火盛肺熱者去人參、肉豆蔻、補骨脂、巴戟，忌羊肉、羊血。

［資生丸］人參　白朮　苡米　楂肉　神麯　橘紅　扁豆　蓮肉　厚朴　山藥　茯苓　麥芽　芡實　桔梗　甘草　藿香　澤瀉　黃連　白豆蔻

上製為末，煉蜜丸，飽後細嚼淡薑湯下。

［和中丸］白朮　厚朴　陳皮　半夏　檳榔　枳實　木香　炙甘草

［小溫中丸］白朮　茯苓　陳皮　熟半夏　甘草　神麯　生香附　苦參　黃連　針砂

上為末，醋水各半，打神麯糊為丸，桐子大，薑湯下，虛甚者加人參。

［活絡丹］川烏　草烏　膽星　地龍　乳香　沒藥

［脾約丸］大黃　杏仁　厚朴　麻仁　枳實　桃仁

［華蓋散］麻黃　蘇子　桑皮　杏仁　赤苓　橘紅　甘草

［五子五皮湯］即五皮加杏仁、蘇子、葶藶子、白芥子、萊菔子

［白金丸］白明礬　黃玉金

［蠟礬丸］黃蠟　白礬

［虎潛丸］熟地　虎脛骨　龜板　黃柏　知母　鎖陽　當歸　牛膝　白芍　陳皮

羯羊肉，酒煮爛，搗為丸。鹽湯下，各加乾薑。

［豬膚湯］豬膚　白蜜　白粉　戊己丸　黃連　吳萸　白芍

［戊己湯］即四君子湯加陳皮、白芍

［桑麻丸］桑葉　黑脂麻　蜜丸。

［石刻安腎丸］附子　肉桂　川烏　川椒　巴戟天　菟絲子　破故紙　蓯蓉　柏子仁　遠志　茯神　赤石脂　山茱萸　胡蘆巴　茯苓　杜仲　蒼朮　石斛　韭子　小茴　川楝子　鹿茸　青鹽　山藥

［青娥丸］萆薢　破故紙　黃柏　知母　杜仲　牛膝　核桃肉　蜜丸。

［毓麟丸］木棉子　大熟地　枸杞子　線魚螵　蒺藜　補骨脂　柏子仁　當歸　生杜　仲粉　生牛膝　楮實子　白茯苓　川萆薢　麥門冬　五味子

上法制載《古方選注》，共搗爛，遠火焙乾，磨為末。用羊內外腎四件兩副，鹽酒拌，蒸爛搗膏，量加煉蜜為丸。每晨用五錢，午後用三錢，臨臥時用五錢，陳酒送下，不用酒者，淡鹽湯下，男婦皆服之。無問求子者得子，求壽者益壽，若男有遺精，婦有帶下者，去牛膝加覆盆子，漂去浮子，曬乾，酒浸十二時。曬乾，二兩四錢。

［鱉甲煎丸］鱉甲（十一分，炙）　阿膠（三分，炒）　蜣螂（六分，熬）　蜂房（四分，炙）　䗪蟲（五分，熬）　鼠婦（三分）　葶藶（一分）　大黃（三分）　赤硝（十二分）　桃仁（二分）　烏扇（二分，即射干）　紫葳（三分）　柴胡（二分）　桂枝（三分）　乾薑（三分）　黃芩（二分）　半夏（一分）　厚朴（三分）　瞿麥（二分）　石葦（三分，去毛）　人參（一分）　芍藥（五分）　丹皮（五分）

上二十三味為末，取煅灶下灰一斗，清酒一斛五斗，浸灰候酒盡，一半著鱉甲於中煮，令泛爛如膠漆，絞取汁，內諸藥煎，為丸如梧子大。空心服七丸，日三服。

［伐木丸］蒼朮　黃酒面曲　皂礬

上法制，載在《古方選注》為面曲糊丸。

［扁鵲玉壺丹］硫黃（八兩）

玉壺指人身而言。
道書曰：「全精滿鼎氣歸根，玉液盈壺神入寶」。元壽先生曰：硫是礬之液，礬是鐵之精。生於溫泉，產于山旁，有水火既濟之妙。凡硫黃八兩配真麻油八兩，以硫打碎入冷油內，燉爐上，炭火宜微勿烈，以桑條徐調。候硫溶盡即傾入大水內，急攙去上面油水，其色如金。取缸底淨硫，稱見若干兩，仍配麻油若干兩。
照前火候再溶再傾，連前共三轉。第四轉用真棉花核油，配硫若干兩，照前火候再溶再傾入大水內，急攙去上面油水，其色如絳。第五轉用肥皂四兩，水中同煮六時。第六轉用皂莢四兩，水中同煮六時，拔淨制硫之油，攙去其水，其色如硫火之紫。第七轉用爐中炭灰淋鹼水制六時。第八轉用水豆腐制六時，拔淨皂鹼之性。第九轉用田字草搗汁，（田字草出荒稻田中，葉如田字，八、九月採，）和水制六時，臨用研如飛面。凡淨硫一兩配炒糯米粉二兩，或水法或濕搗為丸，每服以硫三分為準，漸加至一錢，溫開水送下。

［黎洞丸］犀黃　天竺黃　廣三七　川軍　山羊血　乳香　沒藥　麝香　藤黃　阿魏　血竭

上十一味，製成取細末，用黃蠟燉化和勻，每顆如秋葉樣，沾唇則去藤黃，專治一切結毒外症。

［史國公藥酒方］當歸　撫芎　紅花　木瓜　茯苓　苡米　片薑黃　防己（風勝用木，濕勝用漢）　萆薢　海風藤　白蒺藜　夜交藤　豨薟　絡石藤　五加皮

上藥盛布袋中，入瓶內，用原火酒浸泡三日，瓶口封固，期滿將瓶入水鍋內懸煮一時，取出埋土內三日，去盡火毒，每日隨意飲之。

十五製大黃法：大黃五斤，每次用黃酒煮一炷香時，曬乾再煮，共十五遍。應加各藥均先期取末，臨時換砂鍋曬，入大黃和酒煮曬。俟制全後，搗如泥為丸。

第一回，酒煮一炷香；第二回，黃連、黃柏、黃芩各五錢；第三回，橘紅、半夏、甘草各一錢；第四回，當歸、川芎、白芍各五錢；第五回，牛蒡子、連翹、桔梗各五錢；第六回，山楂、神麯、麥芽各五錢；第七回，知母、丹皮、元參各五錢；第八回，五加皮、赤苓、白苓各五錢；第九回，厚朴、香茹、炒梔子各五錢；第十回，鱉甲、龜甲、山甲各三錢；第十一回，桃仁、杏仁、蔞仁各三錢；第十二回，蒲黃、葛根、滑石各一錢；第十三回，杜仲、炮薑、米糖各三錢；第十四回，加梨汁拌蒸一炷香時；第十五回，加藕汁拌蒸一炷香時。如再加六制，各二十一製大黃。第十六回，加薑汁拌蒸曬；第十七回，加韭汁拌蒸曬；第十八回，加荸薺汁拌蒸曬；第十九回，加童便拌蒸曬；第二十回，加人乳拌蒸曬；第二十一回，加茶葉煎汁拌蒸曬。

女科

［寧坤至寶丸］黃耆　熟地　歸身　白芍　茯苓　白朮　枸杞　杜仲　續斷　棗仁　阿膠　血餘　條芩　丹參　香附　煉蜜為丸。

［烏鰂骨丸］烏鰂骨　茹藘

上以雀卵為丸，如綠豆大，以鮑魚湯下。

［心脾雙補丸］人參　元參　五味子　遠志　麥冬　茯神　棗仁　柏子仁　於術　芡實　生甘草　桔梗　丹參　生地　黃連　香附　硃砂

上為末，用桂圓肉熬膏代蜜搗丸，彈子大。每晨嚼服一丸，開水送下。

［安胎飲子］建蓮子　台州青苧　白糯米

［補脬飲］生黃絲絹（一尺）　白丹皮根木　白及（各一錢）

上水一碗，煮至絹爛如餳，空心服，咽時不得作聲。

［千金吉祥丸］天麻　芎藭　桂心　桃仁　丹皮　桃花瓣　柳絮　白朮　熟地　菟絲子　覆盆子　五味子　茯苓　楮實

上為末，蜜丸如豆大，每服五丸，空心苦酒下，日三服。
吉祥者，詩言吉夢熊羆男子之祥也。婦人血積胞門，或寒凝子宮，致任脈不榮，積年不孕，斷緒絕產。閱古方用蕩胞湯坐導藥，而閨中弱質，奚堪當硝、黃、虻、蛭猛烈之品！是方君以天麻者以其有遊子十二環圍於外，偕子透虛入莖中，潛生土內，復芎藭下行血海，治血閉無子。李杲曰：女子肝虛不足，宜天麻芎藭以補之也。臣以桂心，通子宮破瘀，桃仁丹皮補肝活血，桃花輕薄，柳絮顛狂，功皆下行走泄，其性可以闢除穢惡，其情足以感發春心。佐以白朮、地黃，補脾腎之正氣。再使以菟絲、覆盆、五味子，皆蔓延多子之品，茯苓入陽通氣，楮實入陰通神，俾使內之時精氣神混合一氣，自然一舉而得子矣。方之取義甚佳，用亦屢驗。

［回生丹］大黑豆（三升，用水浸，取殼，用絹袋盛殼同豆煮熟，去豆不用，將殼曬乾，其汁留用）　蘇木（三兩，打碎，用河水五碗，煎汁三碗聽用）　紅花（三兩，炒黃色，入好酒四碗，煎三五滾，去渣存汁聽用）　米醋（九升，陳者佳）　大黃（一斤，為末）

上將大黃末一斤，入淨鍋下米醋三斤，（文火熬之，以長木箸不住手攪之，成膏再加醋三升熬之。又加醋三斤，次第加畢，然後下黑豆汁三碗再熬。次下蘇木汁，次下紅花汁，熬成大黃膏，取入瓦盆盛之。大黃鍋焦亦剷下，入後藥同磨。）

人參（一兩）　當歸（一兩）　川芎（一兩，酒洗）　香附（一兩，酒炒）　元胡索（一兩，酒炒一次）　蒼朮（一兩，米泔水浸炒）　蒲黃（一兩，隔紙炒）　茯苓（一兩）　桃仁（一兩，去皮尖油）　川牛膝（五錢，酒洗）　甘草（五錢，炙）　地榆（五錢，酒洗）　川羌活（五錢）　橘紅（五錢）　白芍（三錢，酒炒）　木瓜（三錢）　青皮（三錢，去穰炒）　白朮（三錢，米泔浸炒）　烏藥（一兩五錢，去皮）　良薑（四錢）　木香（四錢）　乳香（二錢）　沒藥（二錢）　益母草（二錢）　馬鞭草（五錢）　秋葵子（三錢）　熟地（一兩，酒蒸制就）　京三稜（五錢，醋浸透，紙裹烘）　五靈脂（五錢，醋煮化，焙乾研細）　山萸肉（五錢，酒浸蒸，搗爛入藥曬）

上三十味，並前黑豆殼，共曬乾為末。入石臼內，下大黃膏勻，再下煉蜜一斤，共搗千槌，取起為丸，重二錢七分。靜室陰乾，須二十餘日，不可日曬，不可火烘，干後止重二錢有零，熔蠟護之，所謂蠟丸也。用時去蠟殼，調服。

［開骨散］當歸　川芎　龜甲　血餘炭　水煎數沸服之。

［坎氣丸］坎氣　人乳粉　熟地　人參　枸杞子　酒釀白蜜同煉搗丸。米飲送，系種子。

［化癥丹］人參（六兩）　肉桂（二兩）　兩頭尖（二兩）　水蛭（二兩）　片薑黃（二兩）　公丁香（三兩）　川椒炭（二兩）　虻蟲（二兩）　京三陵（二兩）　蒲黃炭（一兩）　麝香（二兩）　蘇木（二兩）　桃仁（三兩）　蘇子霜（二兩）　五靈脂（一兩）　降真香（一兩）　乾漆（二兩）　紅蒼（二兩）　沒藥（二兩）　白芍（四兩）　杏仁（三兩）　香附米（二兩）　吳萸（二兩）　元胡索（二兩）　歸尾（四兩）　阿魏（二兩）　小茴炭（三兩）　川芎（二兩）　乳香（二兩）　良薑（二兩）　艾炭（二兩）　益母膏（八兩）　熟地（四兩）　鱉甲膠（一斤）　大黃（八兩）

共為細末，以高米曲一斤半熬濃，曬乾為末。再加曲熬，如是三次，曬乾末之，共為細末，以鱉甲、益母、大黃、三膠和勻，再加煉蜜為丸，重一錢五分，蠟皮封護。用時溫開水和，空心服，瘀甚之證黃酒下。

一治癥結不散不痛；一治癥發痛甚；一治血痹；一治婦女乾血癆症之屬實者；一治瘧母左脅痛而寒熱者；一治婦女經帶前作痛，古謂之痛經者；一治婦女將欲行經而寒熱者；一治婦女將欲行經，誤食生冷腹痛者；一治婦女經閉；一治婦女經來紫黑色甚至成塊者；一治腰痛之因於跌撲死血者；一治產後瘀血，少腹痛拒按者；一治跌僕昏暈欲死者；一治金瘡棒瘡之有瘀滯者。

［固陽丸］黃耆　當歸　乾薑　赤石脂　舶茴香　白龍骨　陽起石　肉桂　韭子　茯苓　黃鹽

上法制為末，酒糊丸，每服五十九，溫酒下，系固陽攝陰用之，宜審脈症。

［椿皮丸］椿根白皮　白芍　良薑　黃柏

上為末，粥漿丸，每服三五十丸，空心米飲下，治瘦人帶下，熱勝於濕。

［疏肝清胃丸］夏枯草　蒲公英　金銀花　漏蘆　橘葉　甘菊　豭鼠糞　紫花地丁　貝母　連翹　白芷　山慈姑　瓜蔞子　炙甘草　陳皮　茜根　乳香　沒藥

上法等分為末，另用夏枯草煎膏為丸。每服五錢，開水送下。

乳岩發於乳中，按胃經循乳穴。歌云：乳中正在乳頭心，次有乳根出乳下。又肝經循乳穴，歌云：循本經之章門，至期門之所挾，胃屬肝。故前賢皆以憂思鬱怒積氣於肝胃兩經而成乳岩。第方書治法雖多，不失之峻補，則失之峻攻，惟仲醇制疏肝清胃丸，雖平淡無奇，卻有深中肯綮之妙。

<script src='https://williamkpchan.github.io/LibDocs/readbook.js'></script>
</pre></body></html>