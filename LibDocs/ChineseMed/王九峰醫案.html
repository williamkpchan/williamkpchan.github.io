<base target="_blank"><html><head><title>王九峰醫案</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = false;
  var topicEnd = ", ";
  var bookid = "王九峰醫案"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>王九峰醫案</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>


<h2>序</h2>
吾鄉王九峰先生，精於岐黃，上自《靈》、《素》，下逮薛、喻諸家，無不研求貫串。
出其方劑，無不應手奏效。求治者日益多，馳名於江南北。吳江徐靈胎先生即九峰之師也。徐先生歿後，論良醫者，莫不嘖嘖稱九峰。顧自洪、楊之後，醫案散佚，未有專書。余少嗜醫理，前在邗江，獲見徐蔭庭所抄九峰醫案，借歸讀之，見其論症選藥，思路深細，用法精到，頗能獨開生面，發前人之未發，因抄成冊。
繼到京師，與同里王紹棠同寓。紹棠所錄同里蔣寶素醫略，載有九峰醫案。寶素其高足也，乃復另抄一冊。暇與紹棠縱談醫理，出其所抄九峰醫案三本，取而比較，大略相同。第皆序次紊亂，閱者不能爽目。又展轉傳抄，魯魚亥豕，所在多有。
爰為審批排比，簡其精粹，分其門類，正其錯誤，稍稍劃一。其有錯落訛誤，無從更正者，一仍其舊從疑。以存疑之例，蓋慎之也。以醫略中所載為正卷，後編者為副卷，嗣又得若干條，歸入補遺。此後如再有所獲，續為搜人。惟校勘恐有未當，尚希同志之士，匡我不逮。錄成，其志緣起如此。

<u>時民國十二年八月望日，朱方嚴敦益受甫氏號漁隱識于都門</u>


<h2><span class="orange">正卷</span></h2>

<h2>一、真中風</h2>
（案1）邪之所湊，其氣必虛。卒然傾跌，神識不清，口眼喎斜，語言謇澀，溲赤而渾，苔黃而厚，脈來沉數。陰虧水不涵木，七情鬱結化火，風邪乘襲厥陰，橫擾陽明。目為肝竅，胃脈挾口環唇，肝在聲為呼，胃受疾則噦，諸汗屬陽明，謹防呃逆鼾呼大汗。擬玉屏風散升麻葛根湯二方加味，外以桂酒塗頰。

玉屏風散升麻葛根湯加生地、歸身

桂酒塗頰法：肉桂（三錢，研末）　高燒酒（二兩）　煎百沸，塗兩頰，不必拘左右。加入馬脂更妙。

昨藥後，夜來神志漸清，語言漸爽，黃苔漸腐，身有微熱微汗，大解一次，溲轉渾黃，沉數之脈依然，口目喎斜未正。證本陰虛火盛，情志乖違，腠理開疏，為風所襲，擾亂厥明之絡。原方加減，仍以桂酒塗頰。

前方去升麻，加黨參

厥陰為風木之臟，陽明為十二經脈之長。真陰素虧，肝木自燥，木燥召風，虛風直襲，攻其無備，是以卒中之也。連進玉屏風散升麻葛根湯二方加減，神識已清，語言已爽，飲食漸進，身熱得微汗已解，大便如常，溲色較淡，黃腐之苔漸退，沉數之脈亦緩。惟口目仍斜，風淫未盡，真陰未復。原方加減，仍以桂酒塗頰。

玉屏風散加煨葛、白芍、獨活、黨參、生地、歸身

諸恙悉平，惟口目之斜較前雖好，未能如故。口目常動，風生故焉。耳鼻常靜，風息故焉。肝氣通於目，胃脈環於口，必得肝胃沖和，口目方能平復。原方增損，仍以桂酒塗頰。

前方去獨活，加白蒺藜

恙原已載前方。
惟口眼仍斜，未能如故。肝為藏血之臟，胃為水穀之海。症本血燥召風，風翻胃海，氣脈為之動變，霾曀上冒清空，分布不周於本絡，以故口目喎斜，斜乃風之象也。服藥以來，風淫雖解未盡，陰液雖復未充，氣脈未能流暢。水能生木，土能培木，當以脾腎為主。擬六味歸脾加減為丸，以善其後。

六味地黃丸去山芋，歸脾湯去木香、元眼、黃耆，加肉蓯蓉　水丸。

（案2）年近七旬，天令暴冷。
爐火左側，太白頻浮。酒漬於內，熱炙於外。左頰汗出如漿，虛風得以乘之，擾亂三陽之絡。口喎於右，目眇於左。脈來浮數，按之則緩。擬玉屏風散二陳湯加味以輔正散風。是否，候酌。

玉屏風散二陳湯加煅牡蠣、澤瀉、鹿銜草，次加黨參、蘇梗

疊進玉屏風二陳加味，左頰之汗已收，口目之斜俱正，浮數之脈已緩。風淫已散，第因年高，二氣本虧，是以風邪易襲，宜常服十全丸，以杜未來之患。

（案3）遍身麻痹，口目蠕瞤，眉稜骨痛，按之益甚。年逾四旬，形豐脈軟。風襲陽明，營衛俱傷，血凝氣阻，名曰肉苛。慎防傾跌。

補中益氣湯加防風、薑、棗

經以營氣虛則不仁，衛氣虛則不用，營衛俱虛則不仁且不用，肉如故也。服補中益氣加味，半月以來，苛痹漸蘇，瞤動漸止，營衛風淫漸散，眉稜骨痛已平，軟散之脈已斂。胃者衛之原，脾乃營之本。升補中州，以充營衛，前賢良法。原方加減，為丸緩治。

補陰益氣煎加大黃耆（防風水炒）、薑、棗　水丸。

（案4）經以虛邪偏客於身半，其入深內居營衛，營衛虛則真氣去，邪氣獨多，發為偏枯，身偏不用而痛，言不變志不亂，病在分腠之間。益其不足，損其有餘，乃可復也。

參附湯、玉屏風散、四物湯加桂枝、獨活、炙甘草、虎脛骨、乳香、沒藥　水丸。

（案5）形充脈弱，氣歉於中，分腠不固，常多自汗，為風所引。腎水上泛，脾液倒行，凝滯成痰，隧竅阻塞。卒然昏聵無知，氣促痰鳴言謇，舌苔白滑，胸次不舒。木旺金衰，正不敵邪，防其汗脫。

藿香正氣散去白芷、川樸、腹皮，加制南星

自喊巔痛，問之則否。
身有微熱微汗。肌膚粟起，眠不竟夕，痰涎上湧，苔白滑，胸痞言謇，欲大解則小便先行，淋漓不爽。六經混淆，二便互助，七情內傷，風淫外襲。昨進藿香正氣加減，未見效驗。正不敵邪，謹防大汗。　

前方加人參八分

正氣散護衛外以祛風，六君湯益中土以清痰。服後神識已清，夜來安寐，身熱退，自汗收，舌強和，痰聲息，脈弱起，邪退正復之兆。惟右肢苛痹，乃偏枯之象。證本脾腎雙虧，氣虛夾痰，分布不周，風淫末疾。前方加減為丸緩治。

六君子湯加天麻、黃耆防風水炒，竹瀝、薑汁泛丸。

（案6）二氣貫於一身，不必拘左血右氣。偏枯於右，痛無定止，逢陰雨煩勞益甚，乃風痹之屬。延今二載有餘，脈沉澀無力，食入作嘔，大便恆溏。風淫於胃，濕著於脾，分布不周於脈絡，致有陰陽易位、更虛更實、更逆更泛之患。外以晚蠶沙煎水洗患處。

潞黨參（二兩）　全當歸（四兩）　虎脛骨（三兩）　雲苓塊（五兩）　炙黃耆（五兩）　青防風（八兩）

以羊肚一具、生薑三兩、川椒三錢、竹油三兩、粳米半升，煮爛取汁為丸。

（案7）五行之速，莫如風火。
邪之所湊，其氣必虛。風邪卒中，必夾身中素有之邪。素本陰虛火盛，火召風入，風彰火威，風火盤旋，形神如醉，消穀善飢，溲赤苔黑。心火暴甚，腎水必虛，肺金既摧，肝木自旺。宜先服瀉心湯，觀其進退。

半夏瀉心湯

（案8）曾經傷風，咳嗽痰多，漸至步履欹斜，語言謇澀，痰涎上溢。
三載以來，痰嗽由漸而止。現在涎唾不禁，舌蹇難言，身形強直，脈來弦數。腎陰素虧，子竊母氣，肺損於上，為風所引，傳之於肝。肝主一身之筋，筋弱不能自收。肝復傳之於脾，脾傷則四肢不為人用。脾復傳之於胃，胃緩則廉泉開，故涎下不禁。所服之方，都是法程。寡效者，病勢苦深也。長沙云：病勢已成，可得半愈；病勢已過，命將難全。勉擬一方，以盡其心力。

六君子湯加熟地、炮薑、歸身


<h2>二、類中風</h2>
（案1）舌強語言謇澀，右臂麻木不舒。言乃心之聲，賴肺金以宣揚。脾主四肢，其用在右。心火盛，腎水虛，將息失宜，五志過極，濕土生痰，機竅不利，脈來三五不調，類中復萌已著。理陽明，和太陰，佐化濕痰，不致陰陽離決，方克有濟。

二陳湯加黨參、白蒺藜、殭蠶、竹茹

類中復萌，舌強言蹇，右臂屈伸不利，心火暴甚，腎水虛衰，智意不和，濕痰阻竅，本擬瀉心法，緣脈來甚慢，如結代之狀，尺部尤甚。仍從中治，理陽明，和太陰，亦可保其心腎。

六君子湯加鮮首烏、白蒺藜、殭蠶

兩進理陽明、和太陰、佐化濕痰，舌強漸和，語言漸展，右肢麻痹亦舒，胸次反覺不暢。清涎上溢，濕痰未化，心火未平，脈仍三五不調，未宜驟補，原方加減。

二陳湯加首烏、白蒺藜、殭蠶、桑葉、脂麻

病原疊載，前方服用以來，舌強漸和，語言漸爽，肢痹已蘇，胸次漸暢。經以心脈系舌本，腎脈循喉嚨、夾舌本，脾脈連舌本。太陰不營，濕痰自生，腎水不生，心火自盛，必得三經平復，水升火降，中土暢和，機竅自展。現濕土用事，肝火司權，暫以桑麻六君加味，崇土養營，和肝熄風，引益腎水。

六君子湯加桑葉、脂麻、菊花　水丸。

（案2）偏枯於左，口喎於右，舌強語謇，涎下不禁，脈來甚慢。大筋軟短，小筋弛長，濕熱不攘，中虛痰鬱為患。

六君子湯加羚羊、竹瀝、薑汁

（案3）目盲不可視，足廢不能行，小便或秘癃，或不禁，飲食如故。臟病腑不病，心腎乖違，情志鬱勃，隧竅阻塞。昔魏其侯，傷意病此，名為風痱，議劉守真地黃飲子。

地黃飲子

（案4）《經》言陽之氣以天地之疾風名之。
卒然昏聵無知，柔汗，溲便遺失，四肢不收，口噤不語，脈來遲緩。因煩勞太過，擾亂二十五陽。陽氣變動，氣不歸精，精無所倚，精不化氣，神無所倚，乃陰陽離決之危候也。勉擬景岳回陽飲，追斂散亡之氣。未識陽能回否。

六味回陽飲

午正進藥，申未汗收，神志漸清，語言漸展，肢體自能徐轉，脈象小駛於遲。惟心煩意亂，莫能自主，乃陽回陰液未復。進銳退速，危症得安，乃天幸，非人力也。

前方加抱木茯神

陽回陰液未復，心中憒憒不安，肢體雖和，語言尚謇，脈小駛於遲曰緩。《經》以無陽則陰無以生。連進回陽生陰之品，頗合機宜。安不忘危，善後更宜加意。

六味回陽飲去附子，加茯神、酸棗仁

恙原俱載，前方毋庸復贅。惟心煩不安，乃陽回陰液未充，腎不交心，陰不上承，最宜持心息慮，當思靜則生陰之理。

六味回陽飲去附子，加二至丸、茯神、棗仁，服五帖後，更以十劑加五味子，水丸。

（案5）旋轉掉搖，火之象也。
志意煩惑，陰液虧也。腎虛無以榮肝，一水不勝二火　木橫土虛，壯火食氣，血熱化風，乃痱中之漸。當以脾腎為主。水能生木，土能培木。水為物源，土為物母。水土平調，肝木自榮，則無血燥化風之患。故陳臨川曰：治風先治血，血行風自滅。擬六味四物歸脾，合為偶方主治。

六味地黃丸、四物湯、歸脾湯　水丸。

（案6）陰虧於前，陽損於後。
陰陽相失，子午不交。卒然昏聵無知，口開不合，涎流不止。神敗於心，精敗於腎。在經之氣，脫於陽明；在臟之氣，脫於太陰。脫絕已著，雖司命不可為也。勉以回陽一法，追斂散亡之氣於烏有之鄉，以副諸明哲，冀望回春之意。

參附湯加熟地、油桂、炮姜

（案7）《經》以擊僕、偏枯、痿厥，肥貴人則高粱之疾也。形豐，柔盛於剛，志樂氣驕多欲，七情五志失其中，炙煿肥甘過其當，致令皮肉筋骨不相保。卒然傾跌，右肢偏廢而不用，天產作陽，厚味發熱，陽熱蒸騰，動中無靜，陰虧可知。法當靜補真陰為主，崇經旨承製之意，仍須薄食味，省思慮，方克有濟。

六味地黃丸　二至丸

（案8）素耽酒色，心腎本虧。精損於頻，氣傷於漸。卒然神志沉迷，口眼喎斜，語言謇澀，慎防汗脫。脈來微細如絲，當從色厥論治。

生脈散加熟地、山藥、山芋、製附子

（案9）《經》以暴病暴死，皆屬於火，火性疾速故也。卒然昏聵無知，脈象洪空，勁直口開，手撒遺溲，自汗，痰鳴，氣促。真陰枯涸，心主自焚。五絕之中，茲見三證，雖司命不可為也。所議人參竹瀝蘇合香丸極是，愚見更益以鎮固之法，以副或免之望。

老山參（三錢）　淡竹瀝（三錢）　蘇合香丸（一粒）

外以生鐵約重八兩，燒紅江醋沃之，近病人口鼻，使氣熏入。


<h2>三、傷寒</h2>
（案1）傷寒惡寒，寒傷營，血澀無汗，皮膚閉而為熱，頭身腰背俱痛，脈浮緊，溲色澄清，大便五日不解，尚屬太陽經症。宜麻黃湯。

麻黃湯

（案2）苔白脈浮，巔痛身疼，惡寒發熱，溲便自調，痰溲氣促，有汗不透。風寒兩傷，營衛俱病。法宜解肌兼汗。

小青龍湯

（案3）發熱惡寒者，發於陽也。巔痛身疼，無汗，苔白，胸痞，脈象浮緊。宜先開其表，遂取九味羌活湯。

九味羌活湯

（案4）脈體尺寸俱浮，證勢頭身俱痛，翕翕發熱，嗇嗇振寒。稟賦雖充，寒邪甚厲。星馳無寐，二氣乖違，正逢月郭空虛，遂罹霜露之疾。謹擬南陽敗毒飲，祛邪返正，得汗便解。

人參敗毒散加生薑，長流水煎。

昨進南陽法，濈然汗出，諸症恙平。惟胸次不舒，不思飲食，溲色澄清，大便未解。餘氣未盡，尚宜和里。

益氣健脾丸加炒穀芽、神麯、製半夏


<h2>四、暑症</h2>
（案1）氣虛脈虛，身熱惡熱，煩渴，巔痛，神倦，火盛乘金，熱傷元氣，古名中暍。寒以取之。

白虎湯、生脈散加淡竹葉、捲心

（案2）暑必夾濕，氣之熏蒸，著而為病。濕寄望於四季，隨六氣之變遷，因暑而為熱，傷陰傷氣，神倦脈軟，身熱自汗，惡風口渴，溲便自調，不思飲食，心脾肺三經互病。擬東垣清暑益氣略為加減。

清暑益氣湯去升麻、黃耆、蒼朮，加茯苓


<h2>五、濕症</h2>
（案1）脈來滑數無力，證本濕熱傷陰，五液日耗，形神慵倦，竟若骨痿不能起於床。法宜補陰化濕。苦寒雖效，究非常服之方，擬甘露飲加減。

川黃柏（一錢）　金釵斛（三錢）　淡黃芩（一錢半）　潤玄參（一錢半）　肥知母（二錢）　天麥冬（各兩錢）　天花粉（三錢）　地骨皮（三錢）

（案2）濕熱蘊於陽明，熏蒸肝木，耗損腎陰。肝主一身之筋，腎統諸經之水，陽明為十二經脈之長。譬如暑濕鬱蒸，林木萎弱，以故體倦多眠，熱蒸氣騰，上干清竅，唇瘍流液，目澀羞明，頰腫咽痛，苔黃舌絳。服養陰滲濕之品共六十餘帖，病勢退而復進者，證延六載之久，藥淺病深之故也。仍以補腎滲濕為丸緩治。

四君子湯二冬膏加生地、棗仁、澤瀉、黃柏、水連、沙參　水丸。

（案3）壯火食氣，陰不潛陽，氣不行水，蘊生濕熱，傷陽明之陰，動少陽之火。
陽明陰傷則宗筋縱，不能束筋骨而利機關。水流濕而注下，足脛綿弱，行則振掉，便瀉腸鳴。少陰火旺則液耗金傷，不能藏精化氣以行治節，痰嗽食減，夢泄頻仍。所服之方，均法程王道，功遲難期速效。補陰當思濕熱蘊結；利濕竊慮陰液愈虧。爰以六味加減，補陰滲濕，脾腎雙培。然否，質諸明哲。

大熟地（八兩）　雲茯苓（三兩）　肥杜仲（三兩）　川萆薢（三兩）　山芋肉（四兩）　五味子（二兩）　淡蓯蓉（二兩）　玄武膠（二兩）　淮山藥（四兩）　宣木瓜（二兩）　上黨參（三兩）　桑螵蛸（一兩）

將熟地水煮搗如泥溶膠，煉蜜為丸。


<h2>六、火症</h2>
（案1）經以有者求之，盛者責之，壯水之主，以制陽光者，治相火有餘之法也。

知柏八味丸去山芋，加敗龜腹甲

（案2）經以無者求之，虛者責之，益火之源，以消陰翳者，治相火不足之法也。

桂附地黃丸或加玉壺丹三分　研末和服。


<h2>七、伏邪</h2>
（案1）第二日，憎寒發熱，頭痛，腰背俱痛，苔白，溲赤，無汗，脈數。邪伏膜原，外越太陽經也。

達原飲加羌活、防風、川芎、生薑

第三日，惡寒自罷，晝夜發熱，日晡益甚，頭身之痛較輕，眉稜骨痛甚，鼻乾，不得臥，苔白，汗出不透，脈洪長而數，溲渾而赤。伏邪外越，陽明經腑不和。不致神昏呃逆為吉。

達原飲加粉甘葛

第四日，得汗雖透，熱仍不解，反覺憎寒，目沉不寐，心煩喜嘔，胸滿脅痛，苔淡黃，溲渾赤，脈弦數。伏邪並交少陽陽明。小茈達原加減。

達原飲加柴胡、生薑

第五日，煩嘔稍減，夜得少寐，寒熱依舊，耳聾，胸滿、溲渾赤，脈弦數。原方加味主之。

前方加廣陳皮

第六日，昨進小茈達原飲加減，服後大解一次，色如敗醬，渾赤之溲較淡。夜寐稍安，四更後心煩作嘔，飲陳米湯，少傾即止。天明自汗，身熱乍退，唇燥舌乾，脈仍弦數。伏邪漸潰，陰液耗傷，慮生歧變。

春茈胡（一錢）　知母肉（二錢）　炙甘草（五分）　鮮地慄（四枚）　當歸身（三錢）　京赤芍（五錢）　上廣皮（一錢）　逆水蘆根（一兩）　淡黃芩（一錢半）

第七日，熱退脈不靜，大便如敗醬，溲渾如豆汁，夜寐不沉，胸痞不食，心煩作嘔，舌燥作渴，苔黃不腐。伏邪化熱傷陰，最忌神昏苔剝呃逆之劇。

前方加天花粉

第八日，脈數，便未解，溲反渾近赤，額前心下俱熱，有汗，肢微冷，苔黃，舌尖赤微有刺，口燥作渴，反喜熱飲，神煩少寐。邪伏少陽，倒入陽明，化熱傷陰，熱極反兼寒化肢冷。大便不解，腑氣不通，邪無出路。原當承氣，下結存陰。二氣素虛，姑從緩治。

大生地（五錢）　當歸全（三錢）　柴胡根（一錢）　淡黃芩（一錢半）　白知母（二錢）　淮牛膝（三錢）　炒枳殼（一錢）　赤芍藥（一錢半）　活水鮮蘆根（二兩）

第九日，服藥後更衣兩次，色黑如漆，中有瘀血，額前熱退，苔剝回潤，煩渴減，四肢和，夜寐安，數脈緩，溲色漸淡，苔黃漸腐。
伏邪賴腑氣宣通而漸化。後陰為里之表，邪伏膜原轉入陽明，由大腸傳送變化出焉，其路甚近，與表邪從汗解之意。同故，大便解，諸症減；大便秘，諸症加。六淫在表，當從汗解；伏邪在裡，當從便解。攻下與發汗何殊，伏氣與表邪一體。胃為多血之腑，脾為統血之臟。便黑帶血，胃熱迫血，流入大腸，病及至陰，脾傷失統。慮其大便復閉，陽邪復聚，仍以養陰通腑。

前方去茈胡、枳殼，加瓜蔞仁、桃仁、杏仁、山梔、甘草

第十日，案載前方，原方加味。

前方加荸薺，用長流水煎。

第十一日，兩進養陰通腑，登圊三次，色紫黑有塊，純是停瘀。
諸症悉除，宵眠呼吸自若，醒後神智安舒，知餓思食，身涼脈緩。惟溲色猶渾，胸前尚熱。餘氣未盡，伏邪解於血分，真陰五液俱傷。在內為血，發外為汗，汗即血也。病從血下而瘳，猶表邪隨汗而解。後陰為里之表，於茲可見。遂補陰益氣，以善其後。

補陰益氣煎

（案2）始得病，不惡寒，發熱而渴，溲赤不寐，服發表消導等劑，汗不出，熱不退，延今四十餘日。
形容枯削，肢體振掉，苔色灰黑。前後大解共十三次，醬黑之色，逐次漸淡至於黃，溲亦渾黃不赤，晝夜進數十粒薄粥四五次，夜來忽寐忽醒，力不能轉側，言不足以聽。脈微數，按之不鼓。年及中衰，體素羸弱，伏邪雖有欲解之勢，元氣渺無驅逐之權。邪熱縱橫，真陰枯涸，勢必邪正俱敗，危如朝露，急宜峻補，冀其五液三陰一振，正復不能容邪，從中擊外，庶幾一戰於表，得戰汗則解。

生脈散加生地、歸身、茯神、遠志、棗仁、蘆根

扶邪斂氣，輔正驅邪，服後竟得戰汗，寒戰愈時，厥回身熱，汗出如浴，從朝至暮，浸汗不收，鼻息幾無。真元幾脫，急以前方連服二帖。

兩進前方，浸汗旋收，諸症悉退，惟精神慵倦，醒睡若迷，此邪退正復之機。
邪正相持日久，邪氣初息，正返於經，休息無為，固當如是，原方再服。是方也，本非發汗，亦非止汗。夫汗之出與汗之收，皆元氣為之主宰。氣為橐籥，汗為波瀾，前服所以汗出者，藥力輔正，從臟達腑，由經出絡，驅邪於表從汗解。而汗不止者，藥力不支，正虛不可復收。故以原方，仍從某經某絡，導其散亡之氣還之臟腑。
若投止汗之劑，則大謬不然。或增減一味亦不可。藥性有歧，迷途莫返。故曰失之毫釐，差以千里。欲發汗而不知營衛之盛衰，欲止汗而不知橐籥之牝牡，是猶盪舟於陸，駕車於海，僕非不能。再續一方，故縷述為知者一道。

（案3）六脈俱數，浮取不足，沉取有餘。十日以來，神昏如醉，間或獨語，苔淡黃不潤，板齒無津，目赤唇焦，不飢不渴，與湯飯亦受，心下至少腹按之無痛滿，大便如常，溲色紅渾，伏邪盤踞太陽，熱入膀胱。壬病逆傳於丙，丙丁兄妹，由是傳心，心火爍金，清肅不行，犯經旨死陰之禁，慮難有濟，勉擬犀角地黃湯合導赤散加山梔，取清心保肺、導引邪火、屈曲下行之意。

犀角地黃湯導赤散加黑山梔、蘆根

經以心病傳肺謂之死陰，不過三日而死者，不及金之生數也。三服清心保肺，竟過三日，生氣復來，清肅令行，熱氣自退，知飢欲食，胃氣漸醒，神識漸清，溲渾尚赤。導赤保肺，犀地清心，以迫丁邪返丙歸壬，溲清則愈。

犀地湯導赤散去竹葉，加茯苓、澤瀉、焦山梔、黃芩、活水蘆根

（案4）身熱汗自出，不欲去衣者，惡寒也。正傷寒，汗出惡寒為表虛。伏氣則不然，邪伏膜原，外越三陽之表，衛護失司，腠理不密，以溲渾赤為別，非傷寒於表可比，宜順其性以揚之，不可執有汗用桂枝解肌。仲景有桂枝下咽、陽盛則斃之戒。擬活人敗毒散加減。

敗毒散去前胡、獨活，加廣皮、生薑

傷寒汗出淋漓則病不除，伏邪汗出淋漓則病將解。昨暮服藥，汗更大出，發背沾衣，通宵達旦，湊湊不已，遍體涼和，六脈俱靜，溲色澄清，惟中胃未醒。宜養胃生陰。

銀條參（三錢）　淨歸身（三錢）　白蔻仁（八分）　陳倉米（一兩）　鮮石斛（三錢）　炒穀芽（三錢）　陳橘皮（一錢）　鮮荷鼻（一個）　白茯苓（三錢）　採云曲（一錢半）　黑芝麻（三錢）

（案5）諸氣膹郁，皆屬於肺。
諸逆衝上，皆屬於火。肺司百脈之氣，腎藏五內之精。腎水承製五火，肺金運行諸氣。悲則傷肺，恐則精卻。思為脾志，憂本於心。思則氣結，憂則耗氣，郁化心陰，真氣潛消，邪氣日進，亢則為害。
五志之陽，與邪渾一，俱從火化，爍陰耗液，所謂熱蒸氣騰，壯火食氣是也。屢寐氣屢升，不分左右，似呻吟而近太息，又非短氣。寐則陽氣下交於陰，血歸於肝，氣歸於腎。清肅不行，蒸熱不退，腎水不升，肺氣不降，金水交傷，水火不濟，肺熱奚疑。飲入於胃，輸於脾，歸於肺，注於膀胱，溲赤是其明驗。水出高源，擬用一味蘆莖，取其清空之氣，甘平之力，以達清虛而益氣化，若雨露之溉，盪滌伏熱即是，補陰清金，且兼開胃，不亦宜乎。

活水蘆根四兩　甘瀾水煎。

（案6）脈伏而數，巔痛身疼，無汗，翕翕發熱，嗇嗇惡寒，腠理致密，玄府不開，乃三陽表證也。擬九味羌活湯加味。

羌活沖和湯加茯苓、生薑

服沖和湯加味，得汗遍身悉潤，寒熱已除，巔疼已止，浮數之脈已緩，惟身痛不休，乃表氣未和，宜桂枝湯小和之。

桂枝湯

服桂枝湯，入夜神煩不寐，身反大熱，脈反滑數，苔白如積粉，板滯不宣，汗出如浴，惡風不欲去衣，溲赤而渾，間有譫語，此伏邪內動，盤踞膜原，化熱傷陰之漸。
《經》以冬傷於寒，春必病溫，夏必病熱，蓋始為寒而終成熱。同氣相求，傷寒遇寒則發。前服沖和湯，諸症乍退者，新感之寒邪從汗而解。身痛未除者，伏邪乘表虛而外越，與衛氣相爭，致令營衛失其常度。得桂枝諸症蜂起者，非桂枝之過，乃伏邪化熱，直貫陽明，液耗陰傷，而禍亂起於蕭牆之內，有神昏如醉、陰枯發痙之慮，故仲景有急下存津之旨。暫以吳氏達原飲觀其進退。

達原飲加生薑

昨進達原飲，舌後之苔轉黃，身熱不從汗解，溲赤而渾，便溏色絳，竟夜不寐，神煩譫語，心下拒按，脈來滑數，腑濁雖行，液耗陰傷，可慮原方加減。

前方加枳實、桔梗

兩進達原飲，登圊五次，醬黑之色漸淡，溲轉渾黃，胸次漸開，夜得少寐，身熱減，自汗收，腑濁既行。議下從緩，依方進步。

達原飲加生地汁、歸身

昨藥後，熟寐通宵，寅初忽覺憎寒，須臾寒戰如瘧，引被自履，遍身悉冷，四肢厥逆，脈細如絲，神情蕭索，卯正遍身灼熱，屏去衣被，躁擾不安。欲起者，再忽然大汗淋漓，始自頭項，下溉周身，汗到之處，灼熱遂除，如湯沃雪，食傾脈靜身涼，神清氣爽，諸症若失，此非轉瘧，乃戰汗也。得戰汗者，以其人本虛，內伏之邪既從腑氣宣通而潰，則在經之邪孤懸難守，不攻自散，仍從表解，外與正爭，邪正交爭則戰，邪退正復則已。正氣不支，是以發戰。宜安神養營。

大生地（八錢）　獨枝歸身（三錢）　酸棗仁（三錢）　白桔梗（一錢）　木茯苓（三錢）　白芍藥（二錢）　炙遠志（一錢）　上陳皮（一錢）　炙甘草（五分）

諸症悉退，溲色猶渾，知飢不欲食，黃苔未盡腐。中胃未醒，餘氣未盡，尚宜養胃生陰。

歸芍二陳湯加生地、炒穀芽、六和曲

養胃生陰，以安神志。

三陰煎去人參、加金釵汁、茯神、廣皮、蘆根

三進養胃生陰、以安神志之品，知飢欲食，二便如常，惟夜臥不安，虛里穴動，心腎不交，五液真陰未復，六味歸脾加減。

（案7）潛伏夾脊之內，橫連膜原，去少陰尚近，離陽明不遠，故溲渾而赤，神煩不寐，身熱汗自出，不惡寒而微渴，顯系邪氣先從內出之於外也。所服之方多從表解，延今念三朝，身熱轉為潮熱，如癉瘧之狀，反無汗，大便易色如漆，中有血塊。䐃肉全消，筋脈動惕，苔剝唇裂，神昏如醉，伏熱稽留無由以泄，奪血無汗，奪汗無血，表液已枯，里血復竭，邪正兩亡，殊難奏捷。勉擬一方，質諸明哲。

犀地湯加桃仁、牛膝、歸身、甘草、蘆筍

（案8）達原飲達膜原之邪，沖和湯開太陽之表。大汗淋漓，衣被俱濕，身反大熱，消渴引飲，舌苔根黃尖絳中央白而不潤，溲渾赤，便不解，脈長洪而數，復邪中潰，鬱熱暴伸，散漫經中，不傳胃腑，欲作戰汗。宜人參白虎湯。

人參白虎湯

（案9）過經不解，便溏色絳苔淡黃，溲渾赤，熱潮寅卯，指時而發。伏邪尚在少陽經也。

北柴胡根（一錢）　赤芍藥（二錢）　玉桔梗（一錢）　炙甘草（五分）　麩炒枳實（一錢）　赤茯苓（三錢）　淡黃芩（一錢五分）　大地慄（六個）

（案10）伏邪盤踞膜原，內與陰爭則寒，外與陽爭則熱，寒熱往來，熱多寒少，溲赤而渾，便溏色絳，虛煩少寐，汗出如漿。臟陰營液俱傷，伏熱邪氣猖獗，正氣不支，難以直折，避其來銳，暫以小柴陷胸從乎中治。

小柴胡湯和小陷胸湯

小柴胡（湯）手少陽之樞，小陷胸（湯）抑縱橫之熱。
服後熟寐，移時大便，遷延而解，從初更至平旦共六次，俱如敗醬。溲頻數，渾赤之色漸清。寒熱往來，熱勢減半，濈然汗出，遍體涼和。數脈已緩，黃苔立腐。伏邪中潰，表裡分傳，正復不能容邪，餘氣散漫，擊其惰歸。宜開鬼門潔淨腑。

春柴胡（一錢）　飛滑石（三錢）　甘草梢（八分）　淡黃芩（一錢五分）　秋桔梗（一錢）　赤豬苓（各二錢）　炒枳實（一錢）　福澤瀉（二錢）

第八日寒熱如瘧，一日數發，苔白，溲紅，虛損少寐，旦慧夕加，晝輕夜重，經水適來，熱入血室，殊難調治，不可汗，不可吐，不可下，不可溫，不可補，且不可和。姑擬小柴胡加味，從少陽開乙木，帥中正之氣入氣街，導營熱歸膀胱，庶不犯中。或用犀地湯，近於是也。

小柴胡湯去薑、棗，加生地、丹皮、當歸、白芍、紅花、青蒿、鱉甲、茯苓、澤瀉

（案11）病經念八，口禁不語，身臥如塑，溲渾如柏汁，便解如豬膚，脈空弦無力，肉全消，皮膚甲錯，舌卷目上視，心下熱熾手。伏邪深陷厥陰，液脫陰枯已著。攻之不可，補之不及，兩無生理。勉擬黃龍湯，取攻補兼施之意，以副百一之望。

上人參（一錢）　次生地（四錢）　白歸身（三錢）　炙甘草（五分）　箱大黃（四錢）　炒枳實（一錢）

昨服黃龍湯，燥屎仍不下，溲渾赤如故，口禁不能言，身強直，形消，脈奪，目眩然不瞑，舌翹而不下。液脫陰亡，髓熱發痙，化源已絕，無復資生，神機已息，枯魄獨存。雖扁倉復起，烏能措其手足。仍以原方，再服一帖。


<h2>八、痎瘧</h2>
（案1）瘧邪之後，留熱未除，先天固不足，後天亦不振。腎為先天，脾為後天，脾腎不足以化精微，釀生濕熱，濕遏發黃，五液不充，熱留陰分，致生潮熱，陽明氣至則齧齒，腎虛肝熱則抽搐，脈來滑數無神。滋少陰理陽明，化濕濁清留熱，順其性以調之。

香青蒿（二錢）　細木通（一錢）　川黃柏（一錢）　粉草梢（一錢）　炙鱉甲（三錢）　鮮石斛（三錢）　赤茯苓（三錢）　陳廣皮（一錢）　大生地（四錢）

（案2）五內素虛，七情交併，結聚痰涎，與衛氣邪氣相搏，發為痎瘧。

六君子湯加柴胡根、蛀青皮

（案3）夏傷於暑，秋必痎瘧，間二日而作，謂之痎。寒熱相停，溲渾而赤，汗出濡衣，胸次不暢，陽邪陷入三陰，脾傷少運，胃有痰飲，逢期腰痠腹痛，總屬腎胃不和。先以小柴瀉心加減。

小柴胡湯加歸身

小柴瀉心加減共服十有二帖。痎勢十去八九，當期似有如無，口乾微渴，小溲頻數，黃而不渾，脈象尚帶微弦，目眥黃侵白眼。濕運餘熱未清。《經》以疾走汗出於腎，奔馳多汗，氣喘耳鳴，左疝大如鵝卵，鼻中常流清涕，乃素來本症腎肺不足可知。平補三陰，為丸緩治。

制首烏（八兩）　大生地（八兩）　白歸身（三兩）　白茯苓（三兩）　煅牡蠣（五兩）　紋黨參（一兩）　炙甘草（五錢）　新會皮（一兩）　炙鱉甲（五兩）　淮山藥（四兩）　水丸。

痎瘧固屬三陰，期在子午卯酉少陰病也。服補陰益氣以來，痎邪已去，尚有微意者，正氣未充也。素多思慮勞心，爰擬黑歸脾加減

黑歸脾湯去耆、桂圓，加製半夏、薑、棗

痎瘧日久，三陰交損，土德不厚，濕居中州，致發陰黃，色如秋葉，食減便溏，形神慵倦。培補腎陰，兼養心脾。

大生地（四錢）　野白朮（五錢）　上黨參（一錢）　白茯苓（三錢）　鮮首烏（四錢）　益智仁（一錢）　青蒿珠（一錢）　建澤瀉（一錢五分）

進補腎陰養心脾，陰黃已退，飲食頗增，二便如常，脈神形色俱起，既獲效機，依方進步。

大生地（四錢）　青蒿梗（二錢）　草豆蔻（五分）　淮山藥（二錢）　西黨參（一錢）　炙鱉甲（二錢）　烏梅肉（一個）　雲茯苓（三錢）

（案4）三陰痎瘧，寒熱俱重，已經八次，發於深秋，溲清脈軟，邪伏太陰，極難奏效。

歸芍異功散加炮附子、炮生薑

《經》以夏傷於暑，秋必痎瘧，間二日一發之老瘧也，起於客秋，延今不已。脈來遲緩，寒重熱輕，精神疲倦。脾腎雙虧，未宜止截。擬進東垣法。

補中益氣湯去耆，加茯苓、薑、棗

（案5）痎瘧半載，熱甚寒輕，戌正始來，亥卯方退，病在少陰，熱而口渴，陰傷可知，衰年可慮。

六味地黃丸加柴胡

（案6）瘧經兩月有餘，屢經汗散，轉為潮熱，指時而發，陰傷五液受虧，陽明有餘，少陰不足，熱入於營，非癉瘧可比，溲色清澄，是其明驗。法當靜補三陰。

六味地黃丸去山芋，加麥冬、歸身、牛膝、青蒿梗、炙鱉甲

（案7）脈來軟數無力，證本臟陰有虧，瘧後中土受傷，怒郁肝陽苦逆，土不載木，肝病傳脾，陰不配陽，水不濟火，乃見竟夜無眠，食少無味，體倦神疲，虛陽上越等症。前進交通心腎，熟寐連宵，總服壯水之主，形神復振。曾患血崩，素多抑鬱，肝木久失條舒，木鬱化火，耗液傷陰，以故氣從脅肋上升，貫膈沖咽，環臍作脹，仍以壯水濟火為主，崇土安木輔之。

六味地黃丸去山芋，歸脾湯去黃耆、桂圓肉、木香　水疊丸。


<h2>九、痢疾</h2>
（案1）腸癖赤白，氣血俱傷，後重腹疼，溲赤脈數，暑滯俱重。河間云：溲而便膿血，氣行而血自止，行血則便自愈，調氣則後重除。宜芍藥湯。

芍藥湯

（案2）因熱貪涼，人情之常。過食生冷，脾胃受傷。值大火流西，新涼得令，寒濕得以犯中，下傳於腎，致成腸癖。溲色清澄，是其明驗，脈來緩弱，溫中為主。

平胃散加藿香、木香、炮薑、赤豬苓

（案3）《經》言食飲有節，起居有常。
飲食不節，起居不時，脾胃受傷，則上升清華之氣反從下降，而成飧泄，久則戊邪傳癸，發生腸癖。延綿不已，變態多歧。下血或多或少，鮮瘀不一。此血不歸經，氣失統攝，下時裡急後重，脾陽腎水俱傷，下後魄門瘙癢。中虛逼腸於下，臍旁動氣有形，或左右上下殆越，人所謂動氣之狀。腹脅脹墜，不為便減，土困於中，魄門鎖束，小溲不利，水虧於下，均非熱象，矢氣欲解不解，則肛門脹墜，時或燥熱，直逼前陰，腎囊收縮，氣隨上逆，皆水虧土弱之徵。小腹墜，大腹膨，矢氣解則舒，不解則脹，連脅肋右勝於左，以脾用在右，脾病故得矢氣則快然如衰。常覺中下焦痞塞，大便有時暢下，則諸證較減，以腎居於下，為胃之關，開竅於二陰，大便既暢，土鬱暫宣，水源暫暢，故減。至於或為之症，猶浮雲之過太虛也。致病必求其本，法當脾腎雙培，偏寒偏熱，恐致偏害。

歸脾湯去桂圓，四物湯加鹿膠、龜膠、烏梅、石榴皮、炙升麻、罌粟殼、煨肉果　溶膠為丸。

二氣素虛，七情不節，致傷脾胃，傳化失常，清不能升，濁不由降，清氣在下，則生飧泄，戊邪傳癸，轉為腸癖，色白如膿，日十餘次，下時裡急後重，脾陽腎水潛傷。
舌苔色常黧黑，中寒格陽於上，腹中隱痛，癖久剝及腸胃脂膏，食減神疲，夜多噩夢，腎不交心，而中虛氣餒。因循怠治，希冀自瘥。病情轉劇將近一載。前進補中益氣、歸脾、六君等湯，以行升降之令。總服胃關煎、四神丸、五味子散，溫固三陰，病勢退而復進。脈體和而又否，病勢若深，殊難奏捷。免擬溫固命門，引火歸窟，冀其丹田暖則火就燥，下元固則氣歸精。然否，質諸高明。

真人養臟湯去肉桂，桃花湯去粳米，加煅龍骨、熟地、黃耆、酸榴皮、煨草果、砂仁、五味、山藥、桂圓、川蓽茇、吳茱萸、補骨脂（鹽水炒）　水丸。

痢成休息，本是纏綿。
氣傷則白，血傷則赤。痢下純紅，血分受傷。起自客冬，暮春未已。大和中土，培補腎關，共服十有六帖。痢勢十減六七，第尊年胃氣易傷，飲食頗減。宜停煎劑，以丸緩圖。

大熟地（二兩）　遼五味（二兩）　炙升麻（五錢）　上廣皮（五錢）　黨人參（一兩）　淮山藥（四兩）　赤石脂（三兩）　煨木香（五錢）　炙甘草（八錢）　地榆（六兩）　煎水疊丸。


<h2>十、霍亂</h2>
客忤霍亂，內有所傷，傷其七情，外有所感，感於六氣，陰陽乖錯，吐瀉交作，吐則傷陽傷胃，瀉則傷陰傷腎。
吐瀉時，幸服理中，得有轉機。今經念日，胸次脹滿，口乾非渴，脈弦無力。陽不生陰，陰不化氣，陰陽俱虧，五液俱耗，乙癸同源是理。第腎陰不足以制肝陽。肝志為怒，怒則氣上，氣填胸膈，非食滯可比。肝無補法，補腎即所以補肝。人身之陰陽，陽則親上而外衛，陰則親下而內營，難成而易虧，補之非易，無陽則陰無以生，無陰則陽無以化，必得益氣生陰，陰從陽化，腎氣通於胃，陰精上蒸，清陽開展，自入佳境，二氣兩協，其平上下，互相流貫，自無否象。公議生脈八味，益火之源，壯水之主，從陰引陽，從陽引陰。是否，備政名哲。

參脈散　陽八味地黃丸

肝脈漸和，胃脈尚軟。
夜來半寤半寐，二氣漸有和順之機。素本腎虧，虛寒之體，真陽不健，值大病之後，二氣交傷，五液互損，臟腑之氣，何由驟復。補陰之品，無過地黃，但守補則中樞易鈍，得桂附走而不守，達腎火之窟，蘊生中土，方能化液生陰，不獨不悶不滯，且於腎胃有潛襄之功，所謂補腎則胃開，補命門則脾健。清晨用原方略為加減，培補腎命之陰陽。午後以養胃生陰之品，陰陽交濟之法。循理之至，似無背謬。是否，備政之於通明。

桂附地黃丸加黨參、麥冬、蓯蓉、橘皮

養胃生陰方

空沙參（八錢）　野白朮（三錢）　大白芍（三錢）　生甘草（五分）　鮮石斛（五錢）

夜寐初醒，偶慮事情，擾動心火，舌中作燥，原方加減。午後仍服養胃生陰方。

六味地黃丸加參鬚、麥冬、製附子、蓯蓉、酸棗仁、新會皮

立秋後四日，脈神形色俱起，脾胃漸蘇，大病新瘥，臟腑初和，二氣未定，全在靜養工夫，當守搖精勞形之戒，澄心息慮，恬淡虛無，乃善後之良謀，五內得太和之氣，自臻康豫。擬方仍候酌。

大熟地（八錢）　淮山藥（四錢）　五味子（一錢）　白茯苓（三錢）　上黨參（一錢）　山茱萸（四錢）　酸棗仁（三錢）　化橘紅（一錢）　白歸身（三錢）

大病新瘥，臟腑初和，脾胃蘇而未振，不宜思慮煩勞。
七情之傷，雖有五臟之傷，不外心腎。天地造化之理，無非靜定。靜則神藏，無為自化，陰平陽秘，精神乃治。食入於陰，長氣於陽。陽氣者，若天與日，失其所則折壽而不彰，故天運當以日光明。前以從陰引陽，從陽引陰，水升火降，諸症悉平。茲擬黑歸脾加減，從心脾腎主治，待中樞大展，飲食加增，再以斑龍丸培補命腎之元陽，以化素體之沉寒痼冷，乃有層次治之。當否，仍候酌。

黑歸脾湯去耆、加山藥、山芋　水丸。


<h2>十一、沙蜮</h2>
（案1）客忤沙氣，揮霍撩亂，吐瀉交作，三焦俱傷，身冷脈伏，柔汗不收，目赤如鴆，溲紅如血，渾如中毒，危在須臾。勉擬元戎法，盡其心力。

潞黨參（二錢）　冬白朮（三錢）　炙甘草（五分）　紅蓼老梗（一兩）　煅石膏（一兩）　炮薑炭（五分）　地漿水煎。

（案2）沙氣襲絡，遍身苛痹，肢尖逆冷，胸喉氣不展舒，六脈細澀無力。擬正氣六和加減。

藿香梗（二錢）　大腹皮（一錢）　炙甘草（五分）　鮮木瓜（一錢）　老蘇梗（一錢）　新會皮（一錢）　白茯苓（三錢）　荊芥穗（一錢）　川厚朴（八分）　製半夏（一錢五分）

（案3）煩悶欲吐，巔痛，肢尖冷，脈細澀，沙候也。

法制半夏（四錢）　活水蘆根（二兩）　甘瀾水煎。


<h2><span class="orange">副卷一</span></h2>

<h2>一、肝風</h2>
（案1）暴怒傷陰。肝之變動為握。右手掉搖，膻中隱痛，容冬進補中益氣而愈。現在復發，擬補陰益氣煎。

補陰益氣煎

進補陰益氣，掉搖已止，膻中隱痛。諸風掉眩，皆屬於肝。戰慄動搖，火之象也，良由水不涵木，肝火化風。壯水制火，乙癸同源主治。

六味地黃加銀柴胡、白芍、橘皮　蜜丸。

（案2）月之初日，頭痛氣促，自服疏散無效，更增心悸，手臂掉搖，肝之變為動，心之變為悸，腎之動為慄。氣勃動肝，腎不養肝，肝火上潛，戰慄之病生焉。

大熟地　遠志筒　於白朮　雲茯苓　孩兒參　酸棗仁　白歸身　炙甘草

（案3）天一生水，生人男女皆同。
女子以血到為始，名曰天癸。男子以精到為始，亦名曰天癸。幼年通精，過早加以情欲之偏，剝喪頻頻，導致真元損耗，液絡大虧，六脈洪大而急，咽嗌結核，瘰癧串久不消。今春左足潰膿血，上下左右四肢串腫而痛，晝夜無眠，不能反側，每至睡將熟則肢節攣搐動搖。夫生人起居動息，臥則血歸於肝。《經》云：肝為剛臟。又云：肝苦急，急則酸燥。陽生風動，善搐善搖，水不榮木，靜不能藏，是以目瞪神迷，一哭而散。哭之所以能散者，上竅宣泄，清氣有時而升，暫可平靜，久之非所宜。症勢棘王，滋水養肝為主。

鹿角膠　福橘絡　生熟地　鮮竹茹　龜板膠　絲瓜絡　赤白首烏　參橫須　虎骨膠　松節油　霜桑筋　歸橫須　清阿膠　粉草節　黑芝麻　蔥白鬚　人乳

據云，服藥數帖，症勢未見動靜。
此症系肝血不充絡，氣燥不養筋。《經》云：軟短為拘，陷脈為僂者是也。茲擬滋肝養血舒筋。蓋水能涵木，緩緩培養。仍外加以熏絡，庶不致增劇，清氣活絡無裨也。

鹿角膠　鮮生地　上桂心　桑寄生　龜板膠　赤首烏　淮牛膝　女貞子　陳阿膠　左牡蠣　湖丹皮　生甘草


<h2>二、頭風</h2>
（案1）頭風起自幼年，不俱四季皆疼，疼時太陽發脹，牙關亦然，飲熱茶汗出則止。每晨起，午後漸止。延今多載，飲食如常，不能充養形骸，精神日減，脈弦無力，肝擾陽明。

補中益氣湯加明天麻、香白芷、細茶葉

（案2）頭風多年，發於四季，發則脹疼，十餘日方止。秋冬之際，四肢作冷，頭脹作疼，近日午後較甚。陽虛陰虧，脾腎雙補。

六君子湯合六味地黃丸加天麻、半夏、川芎

恙由耳後沖及巔頂，項強神煩，不能起坐，六脈細數而軟，食減作痛，時作時止，初起似屬偏頭風證，補散難投。虛風遊走，風化為火，風愈高火愈熾，陽不能固，陰不能斂。擬扶陽斂陰，俾氣行血流，風行水動，庶可獲效。

甘菊炭　抽耆皮　白茯苓　綠豆殼　甜杏泥　白赤首烏　黑芝麻　新稻穗　蘇荷尖　大生地


<h2>三、眩暈</h2>
（案1）水虧於下，火升於上，壯火食氣，上虛則眩，頭暈足軟，如立舟車，咽喉乾燥，夢泄頻作。
少陰腎脈上循喉，有夢而泄主於心。精不化氣，水不上潮之明驗也。清上實下是其大法。第水虧必盜氣於金，金衰不能平木，水虛不能涵木，木燥生火，煎熬津液成痰。丹溪所謂無痰不作眩是也。脈來軟數兼弦，值春令陽升，防其痙厥也。法宜壯水，佐以化痰。

六味地黃丸加製半夏、沙苑子

（案2）《經》以上氣不足，腦為之不滿，耳為之苦鳴，頭為之苦傾，目為之眩。素本脾胃不足，抑鬱不宣，氣鬱生痰，上擾清明之府，顛眩如駕風雲，卒然潰亂，忽而神清，非類中可比，脈來軟數無神。原當壯水之主，上病下取，滋苗灌根。第痰伏中州，清氣無由上達，下取無以上承，擬以治痰為主。

製半夏（三兩）　廣橘紅（一兩五錢）　制南星（一兩）　銀柴胡（一兩五錢）　炒白朮（二兩）　高麗參（二兩）　五倍子（一兩）　綠升麻（八錢）　明天麻（一兩）　淨歸身（二兩）　川芎（一兩）

上藥用竹瀝三兩，薑汁一兩，泛丸。


<h2>四、虛損</h2>
（案1）心為主宰，腎為根本，曲運神機，勞傷乎心，心神過用，暗汲腎陰，子午不交，寤而不寐。
《經》云：經脈橫解，腸癖為痔。亦由濕熱傷陰，氣虛不化，右脈虛大而弦，左脈濡滑。腎之陰虧，肝之陽強，心氣不足。脾為太陰濕土，虛則生濕。利濕傷陰，清熱耗氣，陰虛忌燥熱，陽虛忌苦寒。宜從心脾腎進補。

潞黨參（三錢）　原熟地（八錢）　甘杞子（三錢）　木茯神（三錢）　野於術（三錢）　菟絲子（鹽水炒，三錢）　柿霜（二錢）　大麥冬（三錢）

（案2）年甫廿三，脈不應指，二天不振，心腎交虧，瘰癧難痊，氣血傷而未復，心跳作嘔。先養心脾，兼調肝腎。

歸脾湯加熟地炭

（案3）經以喜怒傷氣，寒暑傷形，衝脈起於氣街，夾臍上行，至胸中而散。
衝脈動，諸脈皆動。少腹屬厥陰，厥陰者，肝氣也。從少腹跳動，沖逆上行，心慌意亂，虛里跳躍如梭。腎不養肝，氣失攝納，皆根蒂之虧。寡欲固精，清心尤要。

六味地黃丸加潼沙苑、生牡蠣、馬料豆

（案4）年經廿旬，先天薄弱，後天不振，盜汗夢泄。
上年六月，奔馳辛苦，痰中帶血，每逢節令舉發。去冬感寒停滯，病中又傷，盜汗甚多，昏沉似脫，病中走泄，曾服參附回陽，漸漸向安，臥床月餘。今交夏至，飲食不香，午後肩背似乎拘束不舒，食後噯氣，肢體無力，筋骨痠痛，腰膝尤甚，若稍煩心，即覺心中疼痛氣悶，小溲黃色俱多，清時日少。舌根之苔，病後至今未化。面無華色，脈來虛數。正氣腎氣傷而未復，少壯年華，必得清心靜養，冀其復元，進後天以培先天。

歸脾湯去耆，加熟地、冬蟲夏草

（案5）自汗陽虛，盜汗陰虛。
有夢治心，無夢治腎。咯血痰血，血絲夾血點，皆屬臟陰不藏，心火一動，相火隨之，水不涵木，木火升騰莫制，血隨氣升。心火下注，頻頻夢瀉，神志不藏也。昨夜夢泄甚多，非漫溢也，乃心動神馳，心相不靜。速當清心保腎，固守關元。能不再泄，方為佳兆。

紋潞黨　煨木香　大熟地　大麥冬（砂衣）　炒棗仁　朱茯神　淮山藥　左牡蠣　炙遠志（去心）　桂圓肉

（案6）腎為先天，脾為後天，二本皆虧，未老先衰。精神不振，心悸頭眩，手足心熱，腰背痠軟，便紅脫肛，兼有內痔，中氣腎氣皆虧。法當培補真元，靜養為妙。

淮熟地（五兩）　上黨參（四兩）　白歸身（三兩）　熟棗仁（二兩）　紫河車（麻油炙，一具）　烘冬朮（三兩）　側柏葉（三兩）　雲茯苓、神（各二兩）　玄武板（酥炙，三兩）　燕根（三兩）　胡芡實（三兩）　建蓮肉（三兩）

上藥用桂圓肉、玉竹、藕汁（各三兩），熬膏為丸。

（案7）咳嗽夜甚，勞動氣喘，夜臥不安，手心蒸熱，精神不振，巔頂疼痛，形容日羸，脈來弦數，按之無力。三陰內虧，金水交傷。陰虛忌燥熱，陽虛忌苦寒。虛勞內損，二氣皆虧，全賴脾胃資生化源。擬以小海參丸加減

海參（連泥瓦上炙枯，三兩）　冬蟲夏草（三兩）　製半夏（二兩）　淮山藥（四兩）　杜阿膠（二兩）　大熟地（八兩）　薄橘紅（一兩五錢）　白茯苓（三兩）　小牡蠣（五兩）　紋黨參（三兩）　京川貝（去心，一兩五錢）　老蘇梗（一兩五錢）　燕根（三兩）　潼蒺藜（三兩）　煉蜜為丸。

（案8）諸風掉眩，皆屬於肝。
左脈甚小，心肝腎三陰皆虧。腎不養肝，心氣益虛。右脈濡而且慢，真陽亦衰，頭目眩暈，不耐操勞。寒涼者，真氣之虛也。經以勞者溫之，損者益之，本擬龜鹿二仙膠。現在中虛寒痰，先擬參附理陰合歸脾。

明黨參　甘枸杞子　白茯神　炙粉草　川熟附　獨枝歸身　酸棗仁　桂圓肉　大熟地　土炒白朮　遠志肉（去心）

脈神形色俱起，眩暈漸減，中氣、心氣、腎氣皆虧，水不涵木，木火交併，二氣俱損。補陰不易，補陽尤難。陰從陽長，血隨氣生。前進黑歸脾尚合機宜，今擬參附斑龍加味。

參附湯　龜鹿膠　熟地　枸杞　山藥　茯神　山芋肉　菟絲子

舌為心竅。
舌尖屬心，舌中屬脾，舌邊屬肝，舌根屬腎。舌尖旁右邊或數日一麻，含桂圓少許即好，顯繫心氣虧虛。思為脾志，實本於心，不獨曲運神機也。左右者，陰陽之道路也。水火者，陰陽之徵兆也。人身之氣血，百骸貫通，總得陰陽二氣，源源相濟。進黑歸脾甚合機宜。仍以斑龍合參附歸脾，培生生之氣。

鹿角膠　紋黨參　炒棗仁　白歸身　菟絲子　熟附片　炙遠志（去心）　炙甘草　大熟地　甜冬朮　木茯神　龍眼肉　麥門冬（去心）　鮮金釵　甘枸杞

水不配木，腎不納氣，氣不歸元，氣有餘便是火。
右腎熱氣常漫，帶多走泄，精神不振。腎屬水，虛則生熱。補陰不足，補陽尤難。脈象六陰，按之虛數不靜。心腎兩虧，今擬黑歸脾合斑龍兩儀起元法，培命腎之陰陽，冀其水火既濟，自然納氣歸窟。

鹿角膠（酒炒，三兩）　黨人參（四兩）　酸棗仁（炒，三兩）　花麥冬（五兩）　鹿茸（酥炙，一具）　大熟地（砂仁拌炒，八兩）　遠志筒（去心，甘草水炒，一兩五錢）　甘枸杞子（八兩）　菟絲餅（鹽水炒，三兩）　大有耆（蜜炙，三兩）　木茯神（朱染，四兩）　桂圓肉（八兩）　龜板膠（三兩）　於潛術（土炒，三兩）　白歸身（酒炒，三兩）　新會橘（四枚）　柏子霜（去油，一兩五錢）　南木香（煨，五錢）　粉甘草（蜜炙，五錢）

上藥用枸杞、麥冬、桂圓、黨參、福橘，熬膏和丸。

（案9）悟性不達，靈機不活也。
巧發於腎，靈發於心。十歲始能言語，固由心氣不足，實由先天薄弱，不能上達於心。未行之事，取之於心。已往之事，記之於腎。出言吐語，似是而非，乃神志不藏也。不可開竅，當補先天。啟振元神，當知靜則生慧。

混沌皮（三錢）　敗龜板（酥炙，三錢）　大熟地（四錢）　遠志筒（去心炙，八分）

年已二旬，尚屬童年，毫無知識，靈機矇蔽，小解如常，脈來細小。先天不足，神識不開。開竅不能，必得神志充足，靈光自透。養先天、煉後天，徐徐調養。

黑歸脾湯去黃耆

每早服斑龍丸三錢。

（案10）長生秘典曰：內勞神明，外勞質形，形與神交用，精與氣俱傷，多言傷氣，多勞傷腎。心暢則胃開，腎旺則脾健，心腎得太和之氣，自然食香神旺。

生脈散加陳倉米

諸恙悉退，元神未復，氣軟胃弱。《經》云：腎氣通於胃。補陰有開胃之功，扶脾有生陽之妙。擬脾腎雙補法。

上黨參　云茯神　上廣皮　肉蓯蓉　炒於術　炙甘草　老陳米　甘杞子

（案11）上損於下，損及於中，最屬可慮。男子脈大為勞，三陰內損，下患痔漏，咳嗽氣急，嘔吐酸水。補土則金生，金生則水旺。諸虛百損，不捨脾胃。有胃氣則生，無則死，洵不誣矣。

異功散加黃耆、山藥、冬蟲夏草、須穀芽

（案12）精氣神，乃人生之至寶，為先天立命之基。二天不振，水不配火，形瘦食減，浮火時升，下有痔瘍，常多夢瀉。三陰內虧，壯水之主，以鎮陽光。

六味地黃丸加川黃柏、槐角、穀芽、菊花

（案13）驚則氣怒傷心，恐則氣怯傷腎。
由此二氣致偏。偏久致損，損不能復，變生痞象。現氣不生陰，陰不化氣。春旺木乘，中土受傷，水精不布，揆度失常。面色如妝，肉山已倒，生氣去矣。所服滋生化源，無以加焉，擬方候酌。

歸脾湯去耆，加穀芽

服藥後未曾嘔吐，溏糞一次，小便通暢，喉中痰聲稍減，吐痰照舊，仍不思食。滋陰則礙脾，脾喜燥而腎惡燥，有胃氣則生，無則死。營出中焦，資生於胃，補土則金生，仍仿前法，候裁正。

人參（五分）　於白朮（三錢）　杭白芍（五錢）　白茯苓（三錢）　附子片（童便浸蜜炒，七分）　左牡蠣（一兩）　淮山藥（五錢）　老薑渣（米湯炒，一錢）

後加藕粉炒阿膠（二錢）

頃奉手教，敬念令媛，恙原春分節令，未有變動，藥分三次，徐徐服之，未作嘔吐，仍覺胸中飽悶，漸漸方舒。
每日食粥三次，每食一茶杯，不能多進，大便間或溏瀉，小便暢行。陰陽漸分，夜眠較安。面色黃瘦，飲食不為肌膚。顴紅漸退，咳痰稍減。脈症漸定，即是轉機。徐徐調治，漸入佳境。擬方酌候。肅此奉復，並璧尊謙。

照前方加荷葉煨飯

（案14）脈來細澀，形容消瘦，臟陰營液俱虧。食少運遲，不為充養，臥則氣促，三刻腹右氣墜，兼有偏墜。脾胃不健，先天不足，後天不振。養先天煉後天，冀真元來復，是其大法。

歸脾湯去黃耆，加炒穀芽、南棗

脈來細澀，眠食雖安，運納不健，二天不振。養心脾兼和肝胃。

黑歸脾湯去黃耆，加生熟穀芽

脈神形色俱起，眠食俱安，運納健旺，二天有振之機，原方加減。

前方去穀芽

服藥以來，脈神色俱起，胃口大開，生氣來矣。以丸代煎。乘鸞之後，蟲斯衍慶，益當加意節制。先天源渀而厚，百福駢臻蘭徵。必矣。

原熟地（藕汁炒，八兩）　云茯神（朱染，四兩）　桑螵蛸（鹽水炒，二兩）　化橘紅（一兩）　淮山藥（焙，四兩）　福澤瀉（鹽水炒，三兩）　料豆衣（炒，三兩）　肥葳蕤（二兩）　山茱萸（鹽水焙，四兩）　冬青子（五兩）　雞頭實（焙，三兩）　寧子淡（漂淡，三兩）　湖丹皮（酒炒，三兩）　山旱蓮（八兩）　燕根（去毛炙，四兩）　老藕（三斤）

上藥用玉竹、二至、藕熬膏為丸。

（案15）心脈短，肝脈虛，尺脈小，性燥多慮，心氣虧虛，不耐操勞，客秋瘧後失調，右脈濡滑，濕鬱氣虛，神倦無力，時發寒熱，多走氣急，二氣虧虛，喜怒傷氣，寒暑傷形。擬何人六君加味。

何人飲合六君子湯加升麻、柴胡

客秋瘧後失調，不耐操勞，二氣虧虛，宗經旨勞者溫之，損者益之。

十全大補湯加附子、半夏、淡蓯蓉

（案16）氣不生陰，精不化氣，精神不振，五心煩躁，日晡寒熱，總由水火不濟，三陰不足。

大熟地　山茱萸　湖丹皮　大麥冬　潛葳蕤　菟絲子　云茯神　炙遠志　淡菜

精神不振，飲食不甘，五心煩躁，寤而不安，脈來虛數。三陰不足，心腎不交，水火不配。以丸代煎。

大熟地（八兩）　建澤瀉（三兩）　須穀芽（三兩）　肥玉竹（四兩）　山茱萸（四兩）　白茯苓、神各（二兩）　上廣皮（一兩）　大麥冬（三兩）　淮山藥（四兩）　敗龜板（三兩）　炙遠志（一兩）　桂圓肉（四兩）　湖丹皮（三兩）　菟絲子（三兩）　夜交藤（三兩）　淡菜（三兩）　燕根（三兩）

上藥用麥冬、玉竹、桂圓，熬膏和丸。

（案17）心為一身主宰，所藏者神。
曲運神機，勞傷於心。心神過用，暗汲真陰，木失所榮，肝膽自怯。神不安舍，舍空則痰火居之。七情不適，思則氣結，腹中澎湃如潮，嚏則稍爽。心病累及肝膽。天王補心丹、酸棗仁湯是理。姑擬阿膠雞子黃湯。然否，請政。

阿膠珠　半夏粉　白茯神　炙甘草　雞子黃　江枳殼（麩炒）　竹二青（去屑）　大生地

三進阿膠雞子黃湯，脈神色俱起。原方進步。

前方加太子參、夜合花

（案18）憂思鬱結，心神不寧，驚悸慌亂，肢顫發抖，飲食不思，咳嗽痰多，形容消瘦，脈見雙弦，犯五行之忌。擬方多酌明哲。

黑歸脾湯去黃耆


<h2>五、陰虧</h2>
（案1）三經半產，陰陽未復。經來色淡，血虛可知。陰虧水不濟火，血少木失敷榮。肝病傳脾，脾傷不能為胃行其津液，榮養諸經，以故精神不振，動勞發熱，脈來軟數無神，有經閉血枯之象。法當靜養培補真陰為主。

大生地（八兩）　淮山藥（三兩）　湖丹皮（三兩）　山茱萸（四兩）　福澤瀉（三兩）　女貞子（三兩）　旱蓮草（三兩）　大麥冬（三兩）　玄武版（四兩）　左牡蠣（六兩）　箱歸身（四兩）

上藥用長流水、桑柴火熬膏。

（案2）腎為元陰之根，統五內之精。
肺為元陰之本，司百脈之氣。半產後陰傷精損，陰不斂陽，水不配火，精不化氣，氣不歸精。壯火食氣，火灼金傷。腎虛必竊氣於金，精損必移枯於肺，肺腎俱困，他臟不充。肝病傳脾，土不生金。清肅不降，金不平木，木復生火，火性炎上，上擾君心，心煩意亂，不知所從，竟夕無眠，悔怒數起，虛里穴動，食減神疲。壯水濟火，補陰潛陽。以丸緩治。

六味地黃丸合生脈散，加龜板　蜜丸。

（案3）脈來軟數無力，證本臟陰有虧。
陰虧，有陰中水虧、火虧之分。少年真陰不固，真陽失守。腎兼水火之司，水不生木，肝病傳脾，火不生土，脾傷及肺。《經》以中氣不足，溲便為之變，腎開竅於二陰，腎虛則水反為濕，脾虛則土不制水，水澄如膏糊，乃水液之濁，非白濁可比。宗氣無根，虛里震動。腎為先天，脾為後天。
脾土之健運，賴腎氣之充盈。腎中水火不能上蒸中土，何由健運。中虛不能交通心腎，精無所倚，夜臥不安。脾之與胃，以膜相連。胃為水穀之海，前陰為宗筋之會，會於氣街，衝脈貫於陽明。《經》所謂二陽之病發心脾，有不得隱曲是也。
諸汗屬陽明，衛氣行於沖，氣失衛外，故多汗。陽欲上潛，陰下攝之；陰欲下脫，陽上吸之。陰陽本不相離，水火同居一室。陰陽離決，精氣乃絕。陰平陽秘，精神乃治。無陽則陰無以生，無陰則陽無以化。治宜從陽引陰，從陰引陽。

大熟地（十二兩）　白茯神（六兩）　五味子（三兩）　川萆薢（四兩）　鹿角膠（四兩）　柏子仁（六兩）　川黃柏（四兩）　芡實粉（八兩）　龜板膠（四兩）　酸棗仁（六兩）　大麥冬（六兩）　金櫻子（八兩）　製附子（二兩）　炙遠志（三兩）　箱歸身（八兩）

上藥用長流水、桑柴火熬，以鹿龜膠收膏。

（案4）素本陰虧火鬱，近值恙後中傷，肝病傳脾，轉輸失職，氣鬱化火，上擾心宮。汗為心液，舌為心苗。自汗舌糜，是其明驗。法當壯水之主，以鎮陽光。冀其水升火降，木得敷榮，則無剋土之患。

原熟地（八兩）　元武版（四兩）　淮山藥（四兩）　酸棗仁（三兩）　京玄參（三兩）　川黃柏（二兩）　粉丹皮（三兩）　雲茯苓（三兩）　浮小麥（三兩）　蜜丸。

（案5）真陰下虧，虛陽上越，水火不濟，心腎乖違。
五志過極，俱從火化，火愈熾水愈虧。曲直作酸，陰不斂陽，竟夜不寐，甚至心煩意亂，莫能自主。蓋陽統乎陰，精本於氣。上不安者，必由乎下。心氣虛者，必因於精。脈軟而弦。爰以六味三才加介類潛陽，專培五臟之精，冀其精化氣，氣歸精，陰平陽秘，精神乃治。

六味地黃丸合三才湯，加炙鱉甲、玄武版、煅牡蠣、野黃精　蜜丸。

陰虧於下，木失敷榮。
木乘土位，脾困於中。脾之與胃以膜相連。胃者衛之原，脾者榮之本。衛不外護則寒，營失中守則熱。健運失常，飲食減少。水源不足，瘦削日加。奇脈有虧，經候不一。脈採虛數而弦，症本辛苦操勞所致。法當脾腎雙培。

淮熟地（八兩）　女貞實（三兩）　大丹參（一兩）　雲茯苓（二兩）　東洋參（三兩）　福澤瀉（一兩五錢）　炙遠志（一兩五錢）　箱歸身（四兩）　於潛術（三兩）　淮山藥（四兩）　酸棗仁（三兩）　炙甘草（五錢）　湖丹皮（二兩）　水蜜丸。

（案6）少年白髮，咽嗌不爽。六脈細數而軟，咽屬少陰，發乃血餘。少陰主水，水不榮木，陰液久虧。丹溪謂壯水之火，血行氣流。緩緩調養，庶可獲效。

鮮生地　當歸頭　北五味　雲茯苓　大熟地　貢白芍　棗仁炭　建澤瀉　鮮首烏　牡丹皮　黑山梔　人乳　清阿膠　冬青子　天麥冬　藕汁（澄粉）　線魚膠　山旱蓮　用人乳、藕汁、生地汁、首烏汁　蜜丸。


<h2>六、咳嗽</h2>
（案1）言乃心之聲，賴肺氣以宣揚。金空則鳴。金塞則啞，金破則嗄。素本勞倦過度，勞力感風，肺氣不展，聲音不揚，已延一載有餘，防成肺痿。

蘇杏二陳湯加孩兒參、炒牛子、桔梗、雞子清、青橘葉

服藥以來，肺胃漸開，音聲漸朗，現溽暑流行，火氣發泄，必得養陰益氣。

二陳湯加旁枝、蘇梗、太子參、黨參、生地、白扁豆、淮山藥

（案2）咳嗽氣喘，胸中氣急且悶，多食不舒，甚則頭面上火。脈來沉滑而疾。氣悶痰鬱，肺胃不展。暫以外臺茯苓飲加味。

外臺茯苓飲加蘇梗、杏仁、半夏、甘草、枇杷葉

進外臺茯苓飲，氣喘已平，肺胃已展，氣仍上衝。久恙中虛，肝腎不納。原方加減。

原方去杏仁、生薑、蘇梗，加熟地、紫蘇子

（案3）左脈澀，右脈沉，按之頗不寧靜。
心肝腎三陰內虧，瘧後又傷濕熱，鬱而不化。中虛肺虛，勞動氣喘，面帶陽光。素有疝氣，不能溫補。客冬牙疼，火炎於上，咳嗽不寧，兩脅微疼。金水交傷，氣火升騰莫制。肺為嬌臟，惡寒惡熱，惡風惡燥。病延已久，慮難奏捷。

杏苡仁　生熟地　桑白皮　老蘇梗　光桃仁　大麥冬　杭白芍

（案4）咳嗆，五更尤甚。牙疼身痛，勞動則喘，肢麻畏冷。春分節令，木動風生，擾犯陽明。一陰加減，未見效機。三陰內虧，補之不受，暫以舒豁。

粉葛根　光杏仁　黨人參　雲茯苓　桑白皮　老蘇梗　臺黃耆　新會皮　青防風　生薑皮

次去桑皮、臺耆，加款冬、蒼山楂肉

咳勢較松，齒痛眩暈已止。三陰內虧，虧不受補，擬金水六君加味。

金水六君煎加杏仁、蘇梗

進金水六君，嗆咳已止，眩暈復作，氣喘勞動尤甚。金水交傷。原方加味。

原方加生地、半夏粉

（案5）左脈沉澀，右脈沉滑，推之不靜。痰鬱咳嗽，陰虧雖虛，肺氣不展，久咳不已，則三焦受傷。慎勿輕視舒肺胃，以展氣化。最怕心令司權，致有音啞之患。

光杏仁　北沙參　地骨皮　白茯苓　紫蘇梗　款冬花　桑白皮　生甘草　鼠黏實（研）　玉桔梗

次去冬花、桑皮、桔梗，加慈姑汁

（案6）脈來滑數，肺有郁痰，咳喘不寧，口乾身倦，不思飲食。病久人虛，極難奏效。

杏蘇二陳湯加桔梗、炙麻黃根、香豆豉、葶藶子

次去麻黃加款冬花、麥冬

咳嗽漸減，飲食未增，腹瀉不痛，土弱金虛。再擬六君子加味。

六君子湯加百花膏、焦楂肉

（案7）咳嗽痰多，脈來濡滑，氣虛痰鬱。脾受濕侵，漬之於肺。杏蘇二陳加味。

杏蘇二陳湯加桔梗、白朮、款冬花

陽維為病苦寒熱，熱後嗆咳無痰。四肢乾熱，無汗，形神疲倦，食少無味。土弱金傷，已延四月，肺胃俱困。擬補中益氣加味。

補中益氣湯加杏仁、麥芽

三進補中益氣，諸恙悉退。惟嗆咳未能全止。原方加減。

前方去參、耆、杏仁、麥芽，加阿膠、麥冬

（案8）咳嗽復萌，左腋作痛。暑傷氣肺不展也。

明黨參　杜阿膠　桑白皮　炙甘草　巨勝子　大麥冬　杏仁泥（去皮尖）　玉桔梗　杭白芍　鮮蘆根

進清燥救肺，嗆咳不已，腋下作痛勿止。肺氣不展。仍以舒肺胃，以展氣化。

杏仁泥　芽桔梗　大力子　粉甘草　紫菀茸　大貝母　上廣皮　川白蜜　老蘇梗　生薑自然汁

咳仍未止，腋痛未已。疑因初起曾服膩補收斂之劑，邪閉於肺，氣滯痰鬱。

杏蘇二陳湯加春柴胡、全當歸、白芷、山楂

服藥四劑，咳嗽稍松，肺氣已舒，腋痛已止，脈尚未清。

原方加白芥子

咳嗽稍松，腋痛全已，惟胸中作悶，氣機尚未舒展。

原方去白芥子，加太子參。次補中益氣去升麻、耆，加杏仁、楂肉、半夏

咳出於肺，有聲有痰，咳痰甚黏。肺為嬌臟，不耐邪侵。毫毛襲肺在咳。所服藥石，皆是理路，但咳有邪無止法，舒肺以展氣化，庶可寧嗽。擬方候酌。

栝樓仁　光杏仁　秋桔梗　炒牛子　京川子　老蘇梗　生甘草

（案9）風痰伏肺，咳嗽不寧。

杏蘇二陳湯加信前胡、西豆豉、款冬花、青防風、牛蒡子

（案10）脾胃失調，飲食不香，加之勞力傷中，氣鬱作悶，腰痛首疼，現寒熱咳嗽，陽維為病，肺胃不展。

補中益氣湯去耆，加杏仁、蘇葉

四劑後去升、柴、黨參，加空沙參、款冬花

（案11）始由病後失調，金水交傷，久咳不已，形神消瘦。勞動氣喘。腎虧子竊母氣。謹防火令司權，咳甚吐食，喉痛音啞之患。

杏蘇二陳湯加蒸百合、款冬花、玉竹

久咳不已，三焦受之，不獨專於理肺也。勞動氣喘，金水交傷，慮難奏捷。

六君子湯加杏仁、蘇葉、熟地、胡桃肉、款冬花

（案12）久咳痰多，喉痛作癢，頭眩耳鳴，寤寐不安，胸次不寬，食不甘味。操勞煩心，心火上炎，腎水不升，肺氣不降，謹防音啞喉痹之患。

大生地　桑白皮　京川貝（去心）　秋桔梗　麥門冬　研牛子　酸烏梅　粉甘草　元參心　白射干　榧子肉　豬膚

藥服三帖，痰咳、耳鳴、胸悶、頭暈俱減，喉癢漸止。惟食減神疲依然。水虧於下，火炎於上，火灼金傷。益水源之弱，制火炎之熾。

六味地黃丸加生地、首烏、陳皮、牛子

六進生熟地黃湯，諸症向安。惟頭暈、神倦、食減、夜寐易醒，心嘈、喉癢，間有痰嗽。乃心虛浮火上升，仍以壯水制火。

六味地黃丸加生地、麥冬、牛子、蘇梗、烏梅

進乙癸同源法，兼舒肺胃，咳解九分，喉癢已愈，頭暈未已，夜寐易醒，口內先甜後苦，已歷三年。心肺腎三陰不足，脾虛濕鬱，不宜操勞動怒。

（方未見）

（案13）左脈沉小，右脈濡澀。肝陰不足，氣虛痰鬱，肺為嬌臟，不耐邪侵，犯之毫毛必咳。肺不和則鼻不聞香臭，冒風則咳甚，臥時喉中有水雞聲。肺虛治節不行，肝虛氣衝於上。本用金水六君，現肺郁風邪，先以清疏為主。

杏蘇二陳湯加款冬花、葶藶子、白蜜、薑汁

咳嗽有聲有痰。讀成功書云：有聲無痰謂之咳，無聲有痰謂之嗽。脾受濕侵，肺由火灼，胸悶氣阻，痰豁即安，夜寐喉內有聲，天明吐濃痰數口方安。中虛肺虛，腎氣亦虛。先從中肺進步。

杏蘇二陳湯加炙麻黃、炒惡實

脾為生痰之源，肺為貯痰之器。清晨痰多，夜來痰嘶，肺氣不展，中虛腎虛，口乾痰帶腥味，似覺欲吐。仍從肺胃進步。

萬氏定喘湯去蘇子，加川貝、橘紅、桔梗、葶藶

喉內痰聲，下午尤甚，清晨吐濃痰數口，氣方平順。痰鬱氣機，隨氣而升，隨肺而降。舒肺不應，降肺亦不應，滯膩難投，舒肺以展氣化。

六君子湯加甜葶藶、黃芩、海參、薑汁、白蜜

服藥三帖，痰聲已無。惟走泄後夜寐易醒。心腎不交，原方加味。

前方加夜交藤、合歡皮、夜合花

（案14）肝升於左，肺降於右。
少腹屬厥陰肝也。少腹氣衝左右，不能安臥，有升無降，木擊金鳴，咳唾白痰，入夜尤甚。食不甘味，月不及期，熱甚白帶，四肢無力。氣鬱傷中，肝失調達，木製中胃，氣血雙虧，中虛肺虛。左右者，陰陽之道路也。偏久致損，損不能復，最為可慮。宜息怒寧神，保守太和為妙。

歸芍六君子湯加生地、麥冬、阿膠、蘇梗蜜丸。

（案15）素來善飲，濕甚中虛，誦讀勞煩，氣火升騰莫制，釀濕生痰，痰生濕甚，上損於下，延及於中，三焦俱損，損不能復，調治非易，所服藕汁輪迴酒，其理甚近。營出中焦，資生於胃，救陰無速功，從心脾進步。

歸脾湯去桂圓，加荷葉包、陳倉米

恙原前方申說，茲不再述。藥服三帖，咳嗽減半，痰沫亦少，胸次隱痛，肩膊酸脹，手足作熱，午後尤甚，飲食不香，怕見陽光。陰陽雙虧。原方加減。

前方加鹿膠、龜膠

（案16）素飲膏粱，中傷肺傷。暴怒傷陰，喊叫提氣，氣不下降，咳嗽聲啞。雖有濕熱，當從太陰、太陽化之，極難奏效。

溫膽湯加甘葛、黃芩、薑汁、白蜜

（案17）久咳痰多，動勞氣喘，寒熱往來，心煩不寐，飲食減少，嘔噯不舒。內損已久，難以奏效。

六君子湯加川貝子、淡竹茹、杏仁、蘇葉，次加香柴胡、芽桔梗

驚則氣亂傷心，恐則氣下傷腎，氣血紊亂，致有吐衄。
服豬油斂而止，膩滯氣血，由此咳嗽痰多，心緒煩勞，晝夜無眠。起自八月，延今不已。形神日羸，飲食日少，每日兩次寒熱，手足心熱。舌絳苔白，中有紅巢，並且麻木。陽維為病，肺胃中傷，防喘促之劇。

補中益氣湯去耆，加牛膝、製半夏、山楂、茯苓、桃仁、棗仁

昨進藥後，寒熱、手足心熱均退，半夜咳減痰稀，方能安睡，不能左臥。但病人虛，春分節令，慎調為要。

四君子湯加杏仁、蘇葉、半夏、歸身、棗仁、楂肉、研牛子、白沙參

昨藥後，咳嗽更甚，痰多色白濃厚，至半夜後，咳減痰稀，方能安臥，左臥不能，食不甘味，言語稍清，舌絳漸退。病勢深危，但難奏效，原方加減。

原方去棗仁、歸身，加白芍、浙貝母

次服六君子湯加白芥子、赤蘇子、枳實炭

咳勢大減，夜能安寐，痰涎已少，舌苔已化，飲食稍增，語言如常，脈來甚小。正氣已虛，仍宗前法，助以輔正。

六君子湯加象貝母、蘇梗、牛子、穀芽、山楂

病咳愈後復萌，日輕夜重，痰不豁動，中傷肺損。不宜操勞，謹防肺痿。

杏仁（泥去皮尖）　烘冬朮　玉桔梗　川白蜜　紫蘇梗　孩兒參　生甘草　薑汁

次加潛葳蕤、鼠黏子

咳勢已平，夜臥喉內微有水雞聲，中傷肺虛，服藥即效，以丸代煎。

六君子湯加太子參、杏仁、蘇梗、桔梗、玉竹、牛子，以薑汁、白蜜和水泛丸。

（案18）咳病六載，動勞氣喘，手足發冷，飲食不甘，冷痰甚多，面黃浮腫，脾肺腎三經交病。

六君子湯加川百合、芡實、菟絲子、冬瓜子、薏苡仁

久病浮腫，咳嗽不已，脾肺兩傷，不欲飲食，進補土生金，飲食稍增，浮腫不退，咳勢似松，痰帶腥味，防其喘滿。

原方去百合、菟絲、冬瓜子，加山楂、核桃、藕節

（案19）實火宜瀉，風火宜清宜散。
水虧於下，火升於上，厥陰繞咽，少陰循喉，久嗽音啞喉痛。金水交傷，陰不上潮，涸澈燎源，陰耗陽竭，精血內奪。苦寒敗胃，清火清熱，取一時之快利。所謂揚湯止沸，終歸不吉。導龍入海，引火歸元，古之良謀，無不效者。鄙見淺陋，多酌明哲。小徒請開肺清熱之法，尚屬平穩。服一二劑，看其如何。

生熟地　太子參　川熟附　還原水　天麥冬　京玄參　淮牛膝

咳為肺病，喘為腎病，五臟六腑皆令人咳，不獨在肺，明矣。咳嗽痰涎白沫，音嵐日啞，飲食日少，形容日羸，舌白脈弦。土敗金傷，腎虛水泛為痰，中虛積飲水濕，浸淫漬之與肺，肺傷於腎，三焦俱病，殊堪大慮，謹防喘促。

真武湯加炙甘草

服真武湯雖效，亦非常法。今擬脾腎同治，六君加味。若音開咳減，再進陽八味可也。

六君子湯加枸杞、菟絲、孩兒參　煉蜜丸。

（案20）卯咳不宜時，去秋瘧後而劇，肺注於寅行於卯，手陽明之氣，不能下逮而上犯作咳。小柴胡、溫膽、瀉心，是理俱不。擬治足陽明，兼清肺金。

復脈湯去桂枝、薑、棗，加黃芩、白糖，拌黑芝麻。

進炙甘草湯十餘劑，咳聲減半，痰亦漸稠，白色轉綠。飲食漸加，本月寅日，咳又增劇,去秋瘧後，邪留為害。足陽明為病，依方進步。

六君子湯去白朮，加甘葛、酒炒黃芩

（案21）咳逆日久，至五更更劇。《經》云：五更嗽者，火浮於肺也。寒熱胸悶，不欲食，脈浮而滑。風逆肺腑，久則傷脾。補土生金為治，非勞瘵也。

白蘇子　甜杏仁　法半夏　淮山藥　白前　生穀芽　薄橘紅　雲茯苓　全當歸　杭白芍

（案22）肝火沖肺，咳逆作熱，熱久傷胃，口無味，不欲食，難於大解，脈軟神疲。肝脾肺三經受恙。

川百合　炙鱉甲　白沙參　銀柴胡　川貝母　制首烏　柏子霜　雲茯苓　川石斛


<h2>七、哮喘</h2>
（案1）腎不納則肝陰虧損，脾不健則濕痰益甚。
腎不升，肺不降，易飢易飽，精神倦怠，哮喘即發。巔疼不寐，氣急痰嘶，右胸脯於去秋高起一塊，至今未平，不時疼痛。喉外生核，牙齦出血，數日一發，形神日羸。諸氣膹郁，皆屬於肺。諸氣不納，皆屬於腎。香燥難投，苦寒更屬不宜。金匱腎氣養肝腎以納氣，是其大法。桂無佳者，不能引火歸元，反助其熱。病真藥假實難為力。

六君子湯加孩兒參、熟地、牡蠣、五味子、山藥、杏仁、枇杷葉

（案2）素來善飲，濕甚中虛，脾受濕浸，漬之於肺，勞動喘促，不能安臥，痰豁乃平。切忌動怒操勞。所謂氣升則痰升是也。

大熟地　全當歸　葶藶子　雲茯苓　潞黨參　製半夏　老蘇梗　炙甘草

（案3）幼年哮喘，秋冬舉發，發則不能安枕，痰豁乃平，脈弦兼滑。風痰鬱肺，已歷多年，極難脫體。先以小青龍湯加味。

小青龍湯加香豆豉、光杏仁

（案4）脈滑而數，鬱熱郁痰，清肅不行，大哮痰喘，似宜清燥救肺。但久病肺虛，苦寒雖效，不宜常服，恐傷生髮之氣。先哲明論，年少病深，難於奏捷。

杏蘇二陳湯加太子參、黨參、桔梗、羚羊角、地骨皮、活水蘆芽

清上源鬱熱郁痰，已服四劑，胸滯氣脹全愈。飲食不香，小便未清，仍有咳嗽稠痰，乃水之上源，氣化不及州都，肺家鬱熱。原方加味。

前方加芣苡子

服藥後，胃口漸開，夜能安臥，頭痛已痊，胃口已開。哮喘未作，惟早間稍有咳嗽，氣不舒暢，脈之滑數較平。仍清氣分之熱。

二陳湯加羚羊片、銀條參、太子參、杏仁、苦葶藶、逆水蘆根

清金熄風，胃開咳平，夜臥如常。又服清燥養肝廿十餘帖，哮喘四十餘日未發，喉中水雞聲全除。秋燥用事，仍依前方進步。

（案5）肺為嬌臟，清空之所，內配胸中，為五臟六腑之華蓋。
六葉兩耳，二十四節。按二十四氣，主百脈之氣、至嬌之臟，不耐邪侵，犯之毫毛，必咳寅辰。寒客肺腧，宜服小青龍、小建中，化邪外達。邪郁肺絡，變生哮喘，發則聲如曳鋸，不能安臥。已延四載，終身之累也。

小青龍湯加光杏仁

（案6）童年哮喘，其自風寒。冬令即發，間或咳逆，痰中帶血，白沫較多，氣急不能平臥，難以安枕。近年愈發愈勤，正氣腎氣皆虧，脈來軟細，所謂形豐脈空，外強中弱，少壯若此，衰年何堪。驟補則鬱痰，伏邪不化，疏則正氣更傷。補土生金，金來生水，病急藥緩，又值火令司權，溫補燥熱，俱宜暫停，恐火氣發喘之變。

六君子湯加冬蟲夏草、杏仁、胡桃肉　次加蘇梗、旁枝

脈來沉滑而疾，右得澀象。
幼年哮喘，病入肺絡，延今多載，正氣腎氣俱虧，不能化邪外達。前進補土生金。久病已和，調養肺胃。至於三子養親、蘇子降氣、小青龍寧嗽法，取效於一時，非常服之方。太陰濕土司命，濕侵積肺，又當一論，非泛泛風哮之治。現將火氣發泄之時，用藥尤難，擬方多酌。

六君子湯加熟附片、蘇梗、牡蠣、冬蟲夏草、核桃肉

脈來沉滑而疾，右之濡象俱透，似有火象。氣悶作嘈，氣升則頭汗，喉中有聲，不能見風。但久病正氣肺氣俱虧，難於速效。

原方去熟附片、冬蟲夏草，加麥麩炒枳實、杏仁。服二帖，加薏苡米、建澤瀉。

哮喘起自童年，延今廿餘載。
八仙桂附肅降等品遍嘗無效者，虛中夾實，肺氣腎氣皆虧也。進參苓白朮牡蠣湯合杏蘇，補中兼開，頗合病機。久病屬虛，肺有伏風，不能驟去。以丸代煎，徐徐調養。肺邪自化，亦必保守身心，乃能有濟。

明黨參（三兩）　炒白朮（三兩）　杏仁泥（去皮尖，三兩）　製半夏（一兩）　雲茯苓（三兩）　左牡蠣（五兩）　紫蘇梗（二兩）　化橘紅（一兩）　冬蟲夏草（一兩）　福澤瀉（一兩）　粉甘草（五錢）　生苡仁（一兩）　蛤蚧（一對去磷，童便浸，麻油炙酥）　蜜丸。

復感濕痰填中，肺胃不展，氣急痰多，喉內痰如水雞聲。諸肺喘，皆為惡疾，慎勿輕視。

西麻黃　白芥子　老蘇梗　粉甘草　桂枝尖　葶藶子　焦白朮　白茯苓　款冬花　半夏粉　次去桂枝加附子

進附子三子法，喘勢已平，仍有痰嗽，寐來口苦作咸，心腎之氣未調，原方增損。

二陳湯加熟附、葶藶、款冬花、杏仁、熟冬朮

（案7）哮喘數載，不耐風寒，發則俯仰，坐臥不寧，痰豁咳出乃平，肺有郁邪。飲食不為肌膚，化為痰涎。先治其上。

小青龍湯

咳出於肺，喘出於腎。咳則喘息不休，腎不納肺不降，不能平臥，已延兩月。肺腎俱病，極難奏效。

附都氣丸加童子小便


<h2>八、肺痿</h2>
（案1）中傷肺虛，咳嗽失血，紅紫不一，痰中帶血，形消發熱，脈來虛數。慎防喉痛音啞，變生肺痿。

苦杏仁　湖丹皮　杭白芍　生甘草　懷牛膝　山楂肉　雲茯苓　童小便　人參三七汁　活水蘆根（去節）

（案2）咳出於肺，有痰為嗽，火灼金傷，始因風伏於肺絡，咳嗽失紅。前年三月，迎風伐肺，由此音啞。肺氣鬱而音不開，手足發熱，口乾心悸，浮火時升，飢則尤甚，脈來細虛。金傷成痿，恐難奏效。

冬蟲夏草（一錢）　白山藥（三錢）　玉桔梗（一錢）　陳海䖳（五錢）　孩兒參（一錢）　研牛子（米炒，三錢）　粉甘草（五分）　雞子清（一個）　阿膠珠（三錢）　肥玉竹（三錢）　燕尾草（三片，即茨姑葉）

（案3）去冬咳嗽失血，痰帶花紅，延今不已，動勞氣喘，胸脹食少。中傷肺傷，勢成肺痿。

杏苡仁（各三錢）　湖丹皮（二錢）　懷牛膝（一錢）　川貝子（去心，二錢）　淡黃芩（酒炒，一錢）　山楂肉（紅糖炒，三錢）　五爪橘紅（一錢）　雲茯苓（三錢）　枇杷葉（去毛，三錢）　白茅根（二錢）　蘆根汁、藕汁泛丸。

（案4）久咳音啞，喉痛作干，形神日瘦，飲食日少。
金水兩傷，陰不上潮，肺痿已著。所服導火歸原，金水相生，是其法程。時值午火司權，金水益虧，脈來沉數。沉者郁也；數者，火也。七情不適，鬱結化火，火灼金傷，理當補陰。奈飲食減少，寒熱往來，暫從木鬱達之。
營出於中焦，資生於胃。諸虛百損，全賴脾胃。資生化源，補土生金。擬補陰益氣加味。病勢深沉，慮難奏捷。

補陰益氣煎加左牡蠣、雞子黃

案載前方，茲不贅述。

太子參　杭白芍　生甘草　箱當歸　黨人參　玉桔梗　淮山藥　製半夏　榧子肉　南木香

咳嗽已平，喉痛未減，三日聲音未開。憎寒雖止，蒸熱未退，脈來沉數。鬱結化火，火灼金傷，真陰隨之消耗，病深難以為力。再擬一方，回府多酌明哲。

原方去黨參、半夏、當歸、木香，加北沙參、冬蟲夏草、烏梅、百合、陳黴乾菜

（案5）肺為嬌臟，不耐邪侵，犯之毫毛必咳。
內配胸中，外司皮毛，客夏傷風音啞，肺氣鬱而音不開。秋來燥氣加臨，致生痰嗽。蒂丁下垂，延今不已。間日寒戰如瘧，二氣交爭，火鬱傷金，肺痿已著。但病勢日深，形神日羸，入夏火令司權，恐嬌臟不耐燔蒸，致生歧變。

補陰益氣煎加鱉甲、貝母

進補陰益氣，間日寒熱如瘧已解。陰精走瀉於下，虛火冒越於上，咽痛音啞尤甚。厥陰繞咽，少陰循喉。咳嗽痰多，肺痿已著，金水交傷。再擬豬膚甘桔加味。

豬膚甘桔湯加生熟地、冬蟲夏草、榧子肉、阿膠、白沙參、炙蘇梗、雞子黃、黴乾菜、鮮茨姑汁

服豬膚甘桔，咽痛減，聲音開，飲食如常，咳嗽不解，天根微有硬燥，下午尤甚，顯是陰不上潮，金水交傷。草根樹皮，難治情志之病，必得息慮寧神，四大皆空，或可僥倖萬一。

原方加山藥、銀杏、牛子

（案6）咳病經年，形神稍變，午後發熱，又增喉痛難食。脈來細數不寧，右寸不來。金水交虧，中傷肺痿，極難奏捷。

馬兜鈴　清阿膠　杏仁泥　甘草　孩兒參　桑白皮　紫蘇梗　桔梗　牛蒡子　蘆根（去節）

久咳喉痛，脈形神俱虧，午後發熱，飲食不思，苔黃，火燥金痿，金水交傷。經補肺喉痛稍輕，咳嗽雖平，脈未起色，究屬不宜。再擬千金方合前法，有效乃吉，否則另請高明。

前方去馬兜鈴、桑白皮，加銀柴胡、絲瓜絡、地骨皮

服藥雖效，脈無起色，終屬不宜。再擬一方，以觀如何。

太子參　天麥冬　小牡蠣　芽桔梗　大熟地　阿膠珠　鼠黏子　絲瓜絡

（案7）始因風傷肺絡，咳嗽失紅，紅紫不一，延今二載。喉痛，食入作脹。金傷已成，肺痿實難救治，姑擬建中加減。

川桂枝　光杏仁　款冬花　地骨皮　杭白芍　紫蘇葉　酸烏梅　白茅根　炙甘草　玉桔梗　雞子清

久咳不已，痰俱花紅，肺痿已成。火令司權，難於救治。姑擬一方，聊盡人功。

桑白皮　光桃杏仁　粉甘草　大貝母　地骨皮　大麥冬　秋桔梗　白茅根


<h2>九、肺癰</h2>
中傷肺損，木火上衝，始而背痛，左腋亦然。傷力蓄瘀，氣血紊亂，晝夜無眠，咳嗽氣喘，痰帶花紅，且有腥穢，肺癰已著。脈來芤象，殊屬不宜。勉擬一方，是否，備政於通明。

桃苡仁（各三錢）　地骨皮（一錢五分）　絲瓜絡（一錢五分）　童子小便（一杯）　生甘草（五分）　桑白皮（一錢五分）　嫩蘆根（去節，一兩）


<h2>十、吐血</h2>
（案1）年經三九，幼年失血。今歲三月，舉發紅雖止，咳嗽不寧，天明尤甚，脈滑痰多，食不甘味。肺胃中傷，難於速效。

冬蟲夏草（一錢）　杭白芍（一錢五分）　杜阿膠（一錢五分）　白茅根（五錢）　川貝母（去心，二錢）　製半夏（一錢）　玉桔梗（一錢五分）　雲茯苓（四錢）　北紫菀（一錢）　研牛子（炒灰，三錢）　生甘草（五分）

失紅宿疾，紅止咳嗽，天明尤甚，夜不能寐，食不甘味，肺胃中傷，難以奏捷。

前方去甘草、桔梗、牛子，加鐵皮石斛、柏子仁、山藥

（案2）始由陰虛傷風，咳嗽白痰，四月間痰帶紅點，四五日即止。腎虛耳鳴、盜汗、脫肛，脈來虛數。肺腎兩傷，此屬內損。速遠房帷，獨居靜養。真陰來復，方能有濟。

冬蟲夏草（一錢五分）　生牡蠣粉（八錢）　大熟地（八錢）　雲茯苓（三錢）　川百合（三錢）　淮山藥（四錢）　廣橘紅（一錢）　胡桃肉（二枚）　肥玉竹（四錢）

（案3）久咳不已，三焦受傷，肺胃不展，飲食不香。暫以補中益氣加減，和胃平咳，胃開為妙。

補中益氣湯去當歸，加阿膠、牡蠣

金為水母，氣為水源。久咳不已，每咳喉中先癢。肝陽化風，木扣金鳴，本用金水六君，前因胃口未開，補土生金，擬東垣先生法，舒肺胃以展清陽，胃口已開，咳勢未平。今擬金水六君加味，冀其咳緩則吉。

金水六君煎加米炒牛子、冬蟲夏草，次加玉竹

（案4）肺無因而不咳，絡不傷血不出。客秋感冒，嗆咳不已，嘔惡，飲食不香，逮至冬日，吐血甚多，其色鮮紅。今春又吐，咳不能寐，身痛麻木，脈不安靜。氣分有火，血分有熱。

犀角地黃湯加淮牛膝、甘草、旱蓮、茅根、童便

（案5）失血多年，朝暮嗆咳，交節尤甚。現三五日一發，吐血不止，胸次作脹，氣阻中宮，不飢不納，身熱巔疼，脈象沉弦，思慮煩心。肝鬱中傷，肺胃交病。

杭生地　淮牛膝　上廣皮　女貞子　粉丹皮　穀芽　雲茯苓　山旱蓮　杭白芍　春柴胡

（案6）《經》以大怒則形氣絕，而血菀於上。鬱結化火，火載血上，狂吐之後，咳嗽不已，旬日必遺泄，脈來弦數。水不養肝，木擊金鳴，肝虛制胃，久延非宜。

六味地黃丸合二至丸加白茅根

服藥三劑，精神振，飲食增，咳仍未止，痰色黃白不一。昨日無夢而泄，宜養肝腎，仍以乙癸同源。

前方去二至丸，加冬蟲夏草、玉竹、麥冬、胡桃肉

本質不足，乙癸同源，頗合機宜。現暑濕傷脾泄瀉，咳嗽夜甚。急則治其標。

清暑益氣湯去五味、黃柏、蒼朮，加杏仁、苡仁

服清暑益氣湯，泄瀉已止，胃口漸開，咳勢已減。本質陰虧，乙癸同源，頗合機宜。暑濕瘥，未便滋膩。

清燥救肺湯去石膏，加石斛、桔梗、升麻、葛根

進西昌先生法，咳勢已松。昨早忽又咳甚，乃暑濕傷氣，肺為氣長也。擬清暑益氣湯加減。

清暑益氣湯去耆、蒼朮、黃柏、五味、升麻、葛根，加杏仁、苡仁

夜咳已止，早晚尚咳，亦不甚劇。調治以來，走泄已痊，飲食稍增。諸虛百損，全賴脾胃資生化源。虧損之病，必得清心靜養，真元來復，諸病自除。血雖不來仍當養肝腎，兼調中胃。

中生地　杭白芍　光杏仁　粉甘草　白山藥　建澤瀉　雲茯苓

如咳甚，服下方。

冬蟲夏草　潛葳蕤　酸烏梅　白淮藥　北紫菀　大麥冬　有血加生地、牛膝

初五日忽又咳甚痰多，早晚不安，痰中帶血，血多瘀紫。秋燥傷肺，火載血上，金水交傷，保重為囑。

生熟地（各八錢）　白山藥（三錢）　白茯苓（三錢）　山楂肉（三錢）　冬蟲夏草（一錢五分）　白玉竹（五錢）　白茅根（四錢）　光杏仁（三錢）　還原水（一杯）　生甘草（五分）

（案7）三陰內虧，酒濕兼傷，下有漏危，火載血上，咳嗽食少，脈來虛數。三焦俱損，必得靜養，保守太真，生氣來復，方克有濟。

大生地（八錢）　白山藥（五錢）　阿膠珠（一錢五分）　冬蟲夏草（一錢五分）　於潛術（三錢）　胡芡實（三錢）

服藥後，咳嗽略減，寐安便溏，形神日漸消瘦。左脅跳作痛。時逢暑令，暑傷氣，濕傷陰。原方加減。

原方加苡仁、白扁豆、新蓮子

進補土生金，飲食未增，咳嗽仍然，脈神形色未起，殊堪大慮。虧損之病，又值暑熱傷陰，傷陰尤為棘手。再擬一方，有效則吉。

空沙參（二錢）　淮山藥（四錢）　化橘紅（一錢）　生甘草（五分）　川百合（三錢）　杭白芍（一錢五分）　杜阿膠（二錢）　雲茯苓（三錢）　炒於術（三錢）　光杏仁（三錢）

午後服十九味資生丸三錢。

服藥後身體較前尚屬平靜。子午咳嗽稍輕，形消，脈奪，虧損已極。補土生金，或可有濟。

大熟地（二兩）　冬蟲夏草（五錢）　烏梅肉（五錢）　半夏粉（五錢）　南沙參（一兩）　獨枝歸身（三錢）　杜阿膠（一兩）　上廣皮（五錢）　川百合（一兩）　干切茯苓（一兩）　白山藥（三兩）　蜜丸。

（案8）大怒則形氣絕，而血菀於上，咳嗽帶血，起自夏初，日見其多。現咯血紫塊，食少喉燥，五更咳甚。吐血時氣火如煙，自臍而上，臍痛肋脹，此肝腎兩虧，酒濕釀熱傷肺。先以葦莖湯加減，再補肝腎，有效乃吉。

葦莖湯加生地、牛膝、山楂、參三七、絲瓜絡、童便

進千金方法，廿八日吐紅紫血數口，昨日未吐，右腰作痛，咳亦未止，左不能臥，飲食減少，喉中氣塞。肝腎內虧，氣火如煙上衝，太陰治節不行，胃氣不降，阻逆不食，五心煩熱，四肢無力。三焦俱損，殊堪大慮。仍以化瘀生新法。

參三七　杏桃仁　南山楂　老藕節　細生地　京赤芍　淮牛膝　枇杷葉　湖丹皮　生甘草

進化瘀生新法，仍吐紫血加塊，咳嗽未減，肋痛依然。肝腎內虧，停瘀不化。病實人虛，難以奏捷。

原方去桃仁、山楂、赤芍、枇杷葉、甘草，加歸身、山藥、茅根、茯苓、鱉甲

（案9）去年失血，調治已痊。現手足心熱，夜間咳嗽，痰多黃色。陰分雖虛，脾濕生痰，漬之於肺，慎防血溢。

杏蘇二陳湯加細生地、黨參、冬朮、苡仁

（案10）年逾花甲，二氣就衰。
客冬風冷，咳嗽延至今夏。痰帶紅紫，夜不能寐，身痛氣喘，動勞尤甚，飲食不香，足跗浮腫，蔓延於上。寒生濕，濕生熱，濕熱內困，土敗金傷。脈來參伍不調，生氣大損，胃敗中傷，暫養心脾胃。胃開納食，方能轉機。

歸脾湯去耆，加黑核桃肉

服藥後紅止，咳平夜能安臥，飲食加增，原方加味。

原方加陳皮、阿膠

（案11）傷力失血，咳嗽不已，中傷肺傷，謹防喉痛音啞。

北紫菀　光杏仁　大麥冬　甘草　馬兜鈴　玉桔梗　雲茯苓　茅根　杜阿膠　杭白芍　鮮紅花

（案12）曾經失血，入夜咳嗽，甚至不臥。胸次發脹，已延數月。中傷肺傷，仍防血上。

桂枝湯加杏仁、蘇梗、雲茯苓、橘紅、桔梗

（案13）年甫十八，咯血載余，乾咳血上，脈來細澀。先天本弱，臟陰營液俱耗。素有走泄，肺腎兩虧，極難調治。

太子參（二錢）　牡丹皮（一錢五分）　淮山藥（三錢）　清阿膠（一錢五分）　細生地（五錢）　白歸身（二錢）　白茯苓（三錢）　生甘草（五分）　參三七（五分）　杭白芍（一錢五分）　白茅花（二錢）

咯血略減，仍有紫色，脈之細澀較和，仍守原意。

原方加山楂肉、藕節

三日未見血跡，咳勢大減，左脈澀象漸和。原方加減。

原方去白芍，加杏仁泥

咳血與嘔血不同，咳血嗽起，嘔血逆來。嘔血者，肺血也；咳血者，臟血也。嘔血者易治，咳血難療。咳嗽發熱，午後尤甚，所服養陰是理。但胸悶嘔吐清水，肺胃中傷，從中胃調治，暢胸開懷，乃有轉機。

杏蘇二陳湯加柴胡、桔梗、山楂、參三七、茅根

咳止胸寬，原方加減。

原方加歸身、白芍

血止咳愈，胸寬食增，身熱未退，陰陽未復，原方加減。

杏蘇二陳湯去廣皮，加柴胡、地骨皮、空沙參、湖丹皮、白茅根

（案14）肝藏諸經之血，肺司百脈之氣。
年逾五六，飲食少納，體生疹塊。客歲右肩作痛，四肢無力，今正咳嗽帶紅。驚蟄節後氣逆，右脅痛脹，周身筋骨不和，脈來虛大而弦。肝為起病之源，肺為傳病之所。木扣金鳴，陽明不司束筋骨以利機關。春分節令，慎防氣喘血溢。

二至丸加丹皮、白芍、牛膝、杏仁、蘇梗、阿膠、茅根。服藥後氣疏痛止，胸次飽悶，咳嗽痰多，頭目眩暈。原方加減。

二至丸加歸身、木瓜、杏仁、雲苓、藕片

咳嗽痰多，心胸作悶，頭暈無力，早暮噁心，陽經為病。

補中益氣湯去耆加桃仁、蘇梗、薑棗

（案15）衛虛不能外衛則寒，營虛不能內營則熱。肺主皮毛而司腠理。病延月餘，營衛失調，肺衛俱病，補中益氣不應。先哲云：熱之不熱，寒之不寒，從陽引陰，從陰引陽。擬十四味建中主治。

十四味建中湯

三服建中，寒熱全解，諸病皆退，依原法以杜復萌。

原方去肉桂加半夏。服五帖。

（案16）恙由前歲瘧後腹脹，脹後音啞。客夏失血，咳嗽延今不已，午後氣逆，丹田上衝，嘔吐白沫，痰涎間有血點，臥則喉內痰聲即咳醒，每夜數十次。飲食不香，脈來細澀。金水交傷，腎氣不納，殊堪大慮。擬附都氣，引火歸元，納氣歸窟。

附都氣丸

兩進都氣丸，引火歸元，納氣歸窟，未見動靜。金為水母，氣為水源，肺腎不交，氣不生金，金不化氣。春分在邇，氣火不納，謹防血疾復萌。暫以小劑一陰煎加減。

一陰煎去丹參，加丹皮、蘇梗、牛子、冬蟲夏草

服藥後，三更咳吐鮮血帶紫，三四口即止，痰多不易出。中虛肺虛，飲食不增，胃氣不振，甚為棘手。

原方去牛膝、丹皮、麥冬，加黨參、楂肉

（案17）脈象閃爍，咳甚痰嘶，且不易出，嵐音不振，面無華色，唇白舌白，氣不生陰，陰不上潮，積痰化飲，似宜真武法。春分節令，二氣平分，且以豬膚甘桔，服一二帖，再議回府，慎調可也。

豬膚甘桔湯加太子參、塊苓、牛子

三進豬膚甘桔，春分又進一帖，下半夜咳吐稀少，血點亦止。初十日服藥後，上半夜咳吐氣衝甚勤，下半夜稍輕，痰中間有血點，其色紅紫。向來便結，近日便溏，飲食不開，噯氣不出，痰嘶未減，殊屬不宜。仍以原方疏通氣分，再議真武法。

真武湯加絲瓜絡、孩兒參、牛子、桔梗、甘草、山楂

音聲不開，痰聲略減，飲食不增，脈來細澀不起。擬孫真人法，再擬郭元先生瓊玉膏。回府靜養，不動肝怒，不起心陽，返觀內守。庶可挽神明於沖漠，請諸名哲斟酌。

豬肺（一具，洗去血水，以淨白為度）　雞子清（三個）　白芨片（三枚）　百合（一個，去皮根鬚）　細榧肉（四兩，切碎）　鮮茨姑（五個）　銀杏（每歲用一個，去殼打碎）　文冰糖（一兩）

上藥共入肺內，煮如見紅，再入白芨、雞清、文冰糖，煨腐爛，隨意食湯食肺均可。

膏方

大生地（十二兩）　雲茯苓（二兩）　西琥珀（四錢）　款冬花（一兩）　太子參（一兩）　沉水香（四錢）　川百合（二個）　冬蟲夏草（五錢）

上藥先將生地熬汁去渣，入白蜜煉稠，再將余藥研細末，和入磁罐，竹籬封口，隔湯煮六時。每早開水和服三錢。

（案18）驚則氣亂傷心，恐則氣下傷腎，氣血紊亂，致有吐血。一日寒熱兩次，陽維為病。慎防喘促呃逆。

補中益氣湯去耆、陳皮，加桃仁、棗仁、牛膝、山楂、茯苓、半夏

（案19）失血之脈，緩靜為順，洪大為逆。半產後氣血紊亂，血隨氣上，脈來洪大而弦。血不養肝，肝不藏血，氣火升騰莫制。慎防喘汗血脫。擬引血歸經法。

犀牛湯加參三七、血餘炭、牛膝、赤石脂、炮薑炭、山楂、牡蠣、卷白、還原水

（案20）怒氣傷肝，肝逆肺咳，寤寐多汗，寒熱無力，咳嗽痰紅，延今半載，中傷肺傷，慎防喉痛音啞。

補陰益氣煎加牡蠣、蘇梗、半夏

服補陰益氣，寒熱已去，咳嗽平寧，咽痛鼻乾，寤寐仍汗，肢麻足浮，病延已久，中傷肺損。春分節令，木旺土衰，仍防血上。

黑歸脾湯去耆、遠志、木香，加半夏、牡蠣、冬蟲夏草、浮小麥

寤寐汗斂，寒熱俱退，蒂丁未上，痰結咽中，病延已久，金水交傷，極難奏捷。回府靜養，撇去塵情，乃能有濟，徒事草木，功能無益。

補陰益氣煎加牡蠣、蘇梗、牛子、桔梗

進補陰益氣，汗斂寒熱俱解，飲食日增，蒂丁未上，咳嗽未減，口乾痰嘶，固由怒氣傷肝，肝逆肺病，亦由腎水不升，肺陰不降，棘手症也。以丸代煎，徐徐調養。

黑歸脾湯加半夏、廣皮、阿膠　煉蜜丸。

（案21）脈弦而數，肝鬱化火，火灼金傷。咳嗽發熱，客夏失血，紅紫不一，血止後咳嗽不寧，木扣金鳴。擬以解鬱疏肝法。

全當歸　湖丹皮　嫩柴胡（醋炒）　甘草　杭白芍　黑山梔　白茅根　白茯苓

脈仍弦數，木火刑金，失紅後咳嗽不寧，蒸熱帶下。氣虛陰虧，肝火失達。

前方加麥冬、石斛；次去山梔、丹皮、茅根，加款冬花、冬朮、杏仁、蘇梗、木香、紅糖；又去麥冬、川斛，加地骨皮

（案22）客秋寒熱干嗆，或愈或發，九月吐血十餘日，臘月又發寒熱咳嗽，今正咳嗽帶紅，晝少夜多，脈來虛數，中虛肺虛，濕熱鬱痰為患。

生地炭（五錢）　杏桃仁（六錢）　雲茯苓（二錢）　肥玉竹（四錢）　杭白芍（二錢）　參三七（五分）　炙甘草（五分）　川貝子（去心，三錢）　白茅根（四錢）

（案23）絡傷失血，秋間痰內帶紅，冬令咳嗽，今正又發，血色俱鮮，五更微汗惡風，喉中作癢，咳甚則嘔，嘔吐飲食，動勞心怯。中傷肺虛，胃氣不振。

炙甘草湯加旱蓮草

（案24）素有失紅咳嗽，昨因疾走動勞，復又狂吐，紅紫不一，肝胃中傷，火沖血上，蓄瘀為患。仍防氣喘湧逆之劇。

小生地　杏桃仁　參三七　杭白芍　山旱蓮　川牛膝　茜草根　炙甘草

（案25）肺氣鬱而音不開，咳嗽喉啞，咳血紅紫不一，風熱鬱擾肺絡。仍防血上。

假蘇炭（八分）　光桃杏仁（各三錢）　湖丹皮（一錢）　化橘紅（八分）　青防風（一錢二分）　中生地（三錢）　玉桔梗（一錢）　白茅根（三錢）

服藥五帖，咳熱俱減，咳則汗多，痰吐不爽，氣急，飲食不香，動勞頭暈心悸。原方進步。

前方加鏡面茯苓

（案26）肺為嬌臟，邪侵毫毛必咳，清晨咳甚，甚則脅痛。昨又勞碌感冒，暫以杏蘇二陳。

杏蘇二陳丸

（案27）金水兩虧，火載血上，咳嗽黃痰，春分舉發，紅止咳嗽不已。素有淋症，過勞必發。心嘈氣痛。陰虧於下，火升於上。壯水之主，以制陽光。

六味地黃丸加牛膝、牛子

（案28）客冬血吐半盆，色紫，吐後腹大如鼓。氣血雙虧，肝脾交病，已成蠱症，難以取效。

潞黨參　光杏仁　宣木瓜　雲茯苓　生於術　全當歸　香白芷　冬瓜子

（案29）始因胸胃作痛，服香燥之品痛減，三月初間發熱咳嗽。
曾服解表藥熱不退。忽又失血，繼而大吐大汗。養陰血汗斂，咳嗽常帶血不已。舌見光紅，乃陰虧也。症勢頗重，防其大吐，喘汗而脫。

次生地（八錢）　牡丹皮（一錢五分）　川牛膝（一錢二分）　清童便（一杯）　旱蓮草（三錢）　杏桃仁（各三錢）　杭白芍（一錢五分）　白茅根（五錢）　大麥冬（三錢）　參三七（五分）　生甘草（五分）

（案30）先天不足，水不養肝，肝虛易怒，怒則氣上，有升無降。火載血上，且帶紫色，精神不振，三月咳帶紅點。肝不條達，慎防木扣金鳴，血無依附，中虛氣不接續，乾嘔心悸。壯水滋肝，兼和肺胃。

二至丸合六味地黃丸，加半夏曲、山楂

三進壯水滋肝煎，兼和肺胃，尚屬平寧。平時胸次疼痛，下午咳嗽，血點未見。肝虛易怒，非肝家之有餘，乃肝陰之不足，先天薄弱，仍守原方。

六味地黃丸加南沙參、橘紅、楂肉、穀芽

（案31）《經》以喜怒傷氣，寒暑傷形，大怒則形氣絕而血菀於上，陰維為病。口苦心痛，胸脅背亦痛，痛則牽引脹滿。曾服旋覆代赭歸芍地黃，作肝腎治理路甚善。其不效者，陽明之病，氣血鬱結，肝為起病之源，胃為傳病之所。先治陽明，再養肝腎，中氣久傷，不可不理。

補中益氣湯加南山楂

（案32）幼年失血，頻頻舉發，延今多載，屢愈屢發，客冬吐紅十餘口。血止之後，今春兼憂思動怒，肝不藏血，火載血上，咳嗽口乾。木扣金鳴，脈來虛數。肝不平寧，又值火令司權，謹防喉痛音啞。

犀角地黃湯加杏桃仁、茜草根、旱蓮草、牛膝、麥冬、茅根、童子小便

服藥十餘劑，木不擊金不鳴，絡和血止，咳平熱靜，惟喉內咽津，似物阻礙，湯食並不礙入，乃舔氣也。擬養腎滋肝，清心保肺。

八仙長壽丹加桔梗、枇杷葉

肺司百脈之氣，肝藏諸經之血，腎司生命之本。咳嗽失血，痰中又帶。午後浮火時升，常多走泄，欲圖生機，必得下關速閉，舍此無濟。

二至丸加石斛、生地、白芍、杏仁、丹皮、茯苓、茅根、甘草、童便

（案33）三月初旬，風濕上受，發熱三日，吐血鮮紅。四月中旬，血又復來，至今不斷，兩脅微痛，胸次亦然，仍防湧逆。失血之脈，貴乎寧靜，脈來滑數，火犯陽絡，極難奏效。

犀角地黃湯加山旱蓮、山梔、甘草、童便、藕、赤砂糖

痰血未清，右脅痛止，左脅依然，脈之數象稍平。原方兼和肝胃。

前方去犀角、山梔、紅糖，加參三七、牛膝、杏仁、紫蘇梗

（案34）始因傷力，中傷肺虛，咳嗽痰紅，紅紫不一，未吐之先，心中作癢如蟹行，吐沫隨即吐血，已歷數載，得黃痰咳喘乃平，積飲為患。

杏蘇二陳丸加桔梗、桃仁、款冬、藕肉

（案35）年甫二旬，季春突然失血盈碗，血色鮮紅，脈見芤象，火犯陽經，血絡受傷，陽旺陰虧，陰不和諧。

犀角地黃湯去白芍，加旱蓮、麥冬、牛膝、茯苓、黃柏、山藥、鮮藕。每早童便一杯。

（案36）咳為肺病，喘為腎病，夢為心病。素有失血，痰多氣急，不耐風寒，每逢冬令，喘嗽甚則痰嘶，早晨痰沫多咸，常有夢泄。肺腎交虧，虛寒不化，氣失攝納。

附都氣丸加蘇葉

服附都氣，痰喘未發，仍是走泄。心腎交虧，以膏調治。

鹿角膠（二兩）　大麥冬（三兩）　抱木神（三兩）　梨（十個）　川熟附（八錢）　冬蟲夏草（一兩五錢）　淮山藥（三兩）　福橘（五個）　大熟地（八兩）　遼五味（五錢）　老蘇梗（一兩五錢）　白藕（一斤）

上藥用清泉水熬汁，以半夏粉收膏。

（案37）始因咳嗽失血，服歸脾而止，加熟地不受，延今咳嗽不寧，夜吐白痰，日間時吐清水紅痰，心口微痛。中傷肺損，所嫌兩顴發赤，怕春陽升動，咳逆血上之患。

白蒼膏加阿膠、白芍、白朮、半夏、山藥、杏仁、冬蟲夏草

（案38）《經》以大怒則形氣絕而血菀於上，客秋氣郁，失血兩口。
冬月操勞過極，又復失紅三次，每吐盈碗，俱屬紫血。臘月下旬出疹，胸臆兩脅兼痛。現在飲食難下，心中懊憹，難以名狀。脈象細澀，推之不甚寧靜。誦讀吟詠，多主傷陰。七情不適，水不養肝，肝不藏血，氣失攝納，載血上行，所嫌先天既虧，脾胃不振，最怕土弱，不能生金，咳嗽失血多紫，不能見血報涼。

中生地　荊芥炭　淮牛膝　炮薑炭　旱蓮草　湖丹皮　生山楂　鮮藕片　人參　三七汁　次加杭白芍、生甘草

（案39）脈象滑數而軟，左部微弦。恙因肝陰不斂，火燥氣衝，血不歸經，逆而上犯，初起為火，久則成怯。

大生地　生牡蠣　貢白芍　雲茯苓　紫丹參　淮牛膝　川石斛　嫩蘆根　沉香汁

肝火沖竅，痰涎帶紅，所喜不咳，肺未傷而血出於胃。《經》云諸血症最險，惟胃無傷，以胃為水穀之海，屬火屬濕故也。然初起為濕火，久則氣血虧，不可不慎。

小生地　左牡蠣　宣木瓜　淮山藥　玄武版　牡丹皮　金狗脊（去毛）　新絳


<h2><span class="orange">副卷二</span></h2>

<h2>一、痰飲</h2>
（案1）九峰素有水飲，因幼年嗜茶，傷中耗氣，從此忌茶四十餘年，見茶即清水上泛。
初服苓桂術甘而效，再發不應。服六君而愈。再發又不應，進參附理中而效，後亦不應，吃千金鯉魚湯而愈，再發無效，吃鯉魚米粉粥而愈。至花甲後雖發亦輕，竟能吃西瓜、水果、螃蟹等物，而茶終不能吃，見茶則清水上泛。究其理，茶動濕而浸淫，入脾胃耗氣也。

（案2）素有遺精，入房易泄，火升耳鳴，痰濕閉塞，補藥不效。
至三十六載，吟誦勞碌，疫病轉染，形體消瘦，服人乳蘊熱於中，胸次按之汩汩有聲，氣息咽喉不利，飲食不思，脈象沉弦，且數且滑。沉者，郁也，氣也。數者，火也，熱也。滑者，痰也，濕也，水也。腎陰虧則精不藏，肝陽強則精不固。香燥難投，膩補不宜，從心肝腎進步，兼調脾胃。多訪名哲斟酌。

西黨參（二錢）　焦於術（二錢）　云茯神（二錢）　廣橘紅、核（各一錢）　野料豆（四錢）　枳實炭（一錢）　當道子（一錢）　炙遠志（一錢）　冬瓜子（寒熱各半，一錢五分）

（案3）肝鬱中傷，胃寒積飲，肚口汩汩有聲，或脹至腿足，或脹至巔頂，不知飢餓。肺氣不展，肝脾不和。

六君子湯去甘草，加桂枝、蔻仁、當歸、桑白皮、蘇梗、枇杷葉、姜渣

（案4）脈來弦滑無力，腎虛真陽不旺，脾虛健運失常，虛寒積飲，清濁混淆，賁音腹脹，懊憹嘈雜，口流清涎，臂肋疼痛，橫逆左乳下，胸次寒凝。腎肝不納，虛寒鬱氣。

四君子湯加桂枝、半夏、牡蠣、姜皮

（案5）脈來沉弦而滑，肝鬱中傷，積飲吐酸，痰如蛋清，已延兩月。肺腎俱傷，食不能入，入則痛甚，兩脅作脹，肝氣犯胃。又值春令，非所宜也。

桂枝尖　雲茯苓　焦白朮　生甘草　南木香　訶子肉　早服濟生腎氣丸

（案6）寒涼客犯，肋脹攻痛，嘔吐清水，今已三月。中寒積飲。

六君子湯加肉桂、乾薑、川根樸、神麯。四帖後加炒枳實、臺烏藥。服後去川樸，加砂仁、穀芽、香附

（案7）脘中疼痛，嘔吐黑酸水，大便乾結，中脘按之汩汩有聲，延今載余。飲食不香，近日中脘申酉時微痛，次日天明方止。積寒生飲，太陰陽明俱傷。

香砂四君子湯加元金散

（案8）右脈沉弦，左脈沉滑。肝氣內郁，內有痰飲。痛吐清水，手足發冷。肝腎雖虛，從乎中治。

補中益氣湯加半夏、茯苓、薑炭

（案9）右脈滑疾，左脈細澀，肝腎內虧，酒濕傷中。積飲釀熱，食後飽脹。氣結嘈雜，嘔惡清水，久非所宜。

半夏瀉心湯加甘蔗汁

（案10）脈見弦滑，肝脾氣脹，胃氣積飲，濕熱為患，病延已久。脾腎亦虛，防其氣逆上衝。

陽八味地黃丸合二妙散加當道子、冬瓜子

服二妙、陽八味，肝脾氣脹已好，喉中作脹，頭痛耳鳴，乃氣火上升，濕熱為患。

六味地黃丸加檀香、牡蠣、薏苡仁

（案11）脈弦兼滑，中陽不健，胃寒停飲，噯氣吐酸，食後尤甚，胸悶，膈上停痰，積飲為患。苓桂術甘不應，薑朮亦不應。年在沖齡，病延已久。補命腎以建中陽，擬以腎氣法調之。

金匱腎氣丸加沉香

（案12）左脈沉弦，右脈沉滑。噯逆吐酸，胸悶嘔食。腎虛胃關不建，脾虛健運失常，積痰積飲，作酸作嘔。外飲治脾，內飲治腎。

六君子湯去甘草，加炒枳殼。每日服金匱腎氣丸。

外飲治脾，內飲治腎。腰痛眩暈，晨吐白沫，微有寒熱，咳吐酸水，心內疼痛。服腎氣已輕，原方加減。

陽八味地黃丸加半夏、沉香

（案13）脈來細澀，肝氣逆來，犯胃中傷。胃不下降，不飢不納，積飲吐酸，厥逆之氣，自下而上，中宮之氣憊矣。

六味地黃丸加肉桂、霞天曲、益智仁、伽南香

益火之源，以消陰翳。服後雖平，但氣機不利，以原方加味。

前方加陳皮

（案14）兩脈俱弦，且滑且疾。
思慮傷脾，積勞傷中，中傷停飲，嘔吐清水，氣不開暢，發甚脹痛，不耐操勞，已歷十餘載。病起於肝，損及於中。吐水多甜，脾濕生熱。腎為水之本，膀胱為水之標，土乃水之堤防。崇土滲濕，肝病實脾。

半夏茯苓湯加豬苓、白朮、黨參、澤瀉。早服濟生腎氣丸。

六進前方，氣漸平順，嘔吐未發，亦未痛脹，脈之弦滑稍平。仍崇土滲濕，佐以和肝。

六君子湯加澤瀉、枳實、冬瓜子、省頭草

午後服資生丸（丸方：溫膽湯加霞天曲、黨參、冬朮、姜渣、棗肉　和丸。）

（案15）脈來弦滑，中陽不健，肝胃不和，積寒積飲，吐食吐酸，間有苦水，木鬱中傷。曲直作酸，木鬱達之。本以苓桂術甘，現舌苔焦黃，胸中有熱，先擬左金合二陳加味。

左金丸合二陳湯加淡乾薑

昨進苦泄辛開，服後心中發熱，口有氣味。昨夜魂夢不定，如驚懼之象。積寒化熱，肝膽不平。仍以瀉心溫膽法。

瀉心湯合溫膽湯

連日胃口不佳，肌膚覺熱，陽明不和，濕熱發動。原方出入主之。

半夏瀉心湯去黃芩、甘草，加赤苓、橘紅、苡仁、車前子、採云曲、穀芽

服藥雖愈，濕熱未化，飲邪未清，胃口不佳，以丸緩治。

上防黨　製半夏（薑汁炒）　雲茯苓　上陳皮　川黃柏　馬料豆　炒枳實　穀芽　川雅連（薑汁炒）　於潛術　薏苡仁　淡菜　六和曲　石膏湯為丸。

（案16）恙因肝邪橫逆，木來侮土，土受木克，以致飲食入胃，雖然運化，生津生液者少，為火為痰者多。
細思病情，似乎諸飲成痰之狀。所服六君、金匱、資生，皆肝腎脾之要藥，理宜漸減方佳。服此藥之後，反覺有橫逆痰飲之象，又兼肢冷脈伏，嘔吐痰涎，非高年久病所宜。若論痰飲，服六君理應見功。若論腎虛肝氣，服桂附亦未有效。此棘手之症也。暫擬人參代赭石湯加減用之，服四帖後再為酌方可也。所云脈閉肢冷，皆痰飲阻塞胸中。故爾陽氣宣通，脈閉肢寒自愈。

旋覆花　上人參　製半夏　杭白芍　代赭石　禹餘糧　新會皮　雲茯苓


<h2>二、痰症</h2>
恙由勞傷心神，痰入心竅，漸入包絡，以致厥逆昏沉，頓傾方醒，痰厥症也。治宜育神化痰。

製半夏　石菖蒲　酸棗仁　花麥冬　上廣皮　朱茯神　炙遠志　生甘草

次加川鬱金（枯礬水炒）


<h2>三、反胃</h2>
（案1）腎虛中陽不建，脾虛運化失常，食入停中不運，朝食暮吐，午後脘痛，氣響轉矢氣可稍舒，晝夜如是。七情鬱結，思慮尤甚。補中益氣雖好，不若歸脾兼養心脾。

早服金匱腎氣丸

服腎氣丸尚合機宜。《經》云憂愁恐懼則傷心，思慮勞倦則傷脾。脾主中州，養心脾是其法則。

歸脾湯加冬瓜子

（案2）納食主胃。
胃陽不足，則不思食；胃陰不足，則不納食。陽賴腎火以煦和，陰賴腎水以濡潤，納食思食運食皆真氣周匝。素本火旺陰虧，木火時升，肺陰不降，常多鼻流清涕，喉痛。所服補中益氣，木鬱達之，火鬱發之，脾升胃降則健，可謂詳而盡矣。年逾古稀，二氣皆屬不足，雖有虛邪，亦當固本。

大熟地　白茯苓　福澤瀉　焦白朮　黨人參　白山藥　蛀青皮　枳實炭　廣木香　秋桔梗　每早服枳朮丸

木病春旺，土困木克，不納不運，肝脾兩傷，胃氣不蘇，素來嗜飲，濕甚中虛，氣血不生，化源日少，源頭不來，生氣必敗，諸病叢生，難以杜患，虛不受補，裡氣日衰，擬養心脾，暗和肝胃。

歸脾湯加茯神


<h2>四、呃逆</h2>
（案1）胃失沖和，氣逆作呃。

溫膽湯加刀豆子

（案2）氣痰呃逆，脈象弦滑而數，按之無力，中虛胃不和，肺氣不降，痰鬱作呃，丁香、柿蒂、人參，甘溫之品皆是。呃由暴起，所謂肺胃不和是也。擬二陳湯合杏仁、枇杷葉。一治肺，一治胃，明日再進三劑可也。

二陳湯加杏仁泥、枇杷葉，次加刀豆子（三生四熟）　服二帖。


<h2>五、膈症</h2>
（案1）右脈弦大，左象澀小。中宮失運，胃不沖和，氣痰阻食。年近七旬，肺胃液枯，八仙長壽是理。現氣痛阻逆，膩滯難投，暫宜宣劑。

生脈散、二陳湯加枇杷葉、紅糖，雪羹湯煎。

（案2）氣鬱動肝，中傷氣逆，食入作痛，噯氣不止，脈象沉弦，中州失運，非佳候也，擬補中益氣加味。

補中益氣湯加白芍、五味、海蜇、赤砂糖

三進補中益氣，痛逆平平，氣鬱傷肝，中州失運。

四君子湯加白芍、江枳實、木香、紅糖、雪羹湯（丸方：歸芍異功散加枳實、香櫞花、川鬱金蜜丸。）

（案3）食入作噎，氣痰作阻，前後心痛，已延三載有餘。現粥已難下，三陽結為之膈。擬補陰益氣加味。

補陰益氣煎加遼五味、枇杷葉

恙原已載，前方進補陰益氣，噎阻雖開，仍防旋閉，既有效機，原法出入。

前方去黨參，加枳實、花麥冬

服藥關津已利，前後心痛亦愈，以丸代煎，以免復萌。

補陰益氣煎加孩兒參、半夏粉、炒枳實、北五味、枇杷葉、荸薺粉　紅糖為丸。

（案4）脈來沉小，心肝腎三陰不足。左脈犯弦，木製中胃，清氣不展，濁陰上潛，清濁混淆，天地不泰，變生否象，不可輕視。

補陰益氣煎去黨參加五味、蘇梗、枇杷葉

脈來沉小而澀，肝腎陰虧，左脈仍弦，木製中胃，氣失沖和，天地不泰，否象生矣。不獨香燥難投，破氣更屬不利。養肝腎以納氣機，養肺胃以舒氣化。是否候酌。

八仙長壽丹加蘇梗、枇杷葉、生蜜

陰虧於下，火炎於上，肺胃枯槁，氣痰阻塞，操勞內傷，火升莫制，液化為痰，氣化為火，腎水不升，肺陰不降，乃逆候也。

八仙長壽丹加枇杷葉

（案5）先天薄弱，水不養肝，肝虛犯胃，胃不沖和，氣不下逮，反逆於上，所以食不能下，脈象虛弦，不宜香燥，當以乙癸同源為是。

八仙長壽丹服二帖

喉痛咳減，氣逆亦平，飲食尚未進納豁然。素有氣痛，亦是肝腎不和。補水抑木，清心養肺，仍守原法。

八仙長壽丹加阿膠、枇杷葉

前方服後，飲食加增，不甚嘔逆，大便不暢，此陽明氣不和，陰虧所致。擬六味合二冬加味。

六味地黃丸加烏梅、二冬膏為先。

（案6）腎虛胃關不健，氣逆中宮，食入作阻，水不養肝，肝氣中胃，兩脈俱弦，舌絳苔燥，痰多汗多，陰陽不化，香燥殊屬不宜。擬十味溫膽加味。

十味溫膽湯去棗仁，加遼五味

服藥後食入不阻，痰少汗多，舌苔已潤。養陰化燥，暢和中胃，已和機宜，原方加減。

前方加花麥冬、鮮地慄

服煎藥以來，痰少汗斂，阻礙已開，飲食較多。

十味溫膽大合機宜，仍以上病治下，納氣歸窟，不致復阻，方為吉兆，以丸緩治。

金匱腎氣丸加北五味、麥冬、竹茹、半夏粉　用枇杷膏、福橘膏煉蜜為丸。

（案7）中宮失運，胃失沖和，氣痰阻噎，食不能下，且痛且悶，吐出方定。機關不利，致有三陽結病之勢。姑擬十味溫膽湯加味，冀天相吉人而已。

十味溫膽湯加荸薺

納食主胃，運化主脾，脾升則降，胃降則和，中宮失運，氣痰作阻，胃失沖和，飲食難下。年逾六旬，大便結燥。肺胃乾槁，脈見雙弦。木製中胃，病勢深沉，慮難奏捷。

十味溫膽湯。每早服腎氣丸。養肝補腎，納氣歸元。

右脈弦大不平，胃失沖和，木犯中宮。
肝為剛臟，非柔不和，納食主胃，胃降則和。腎不吸胃，胃關不健。金匱腎氣，養肝補腎，納氣歸窟，上病治下。十味溫膽，奠安中州，未獲效機。鄙見淺陋，擬補中益氣加減，多酌。

補中益氣湯去耆，加甘蔗、自然汁

中宮失運，肺胃氣機不利，七情鬱結，胃失沖和，升降失常，天地不泰，否象見矣。擬歸脾法。

歸脾湯去耆

肺胃氣機不利，會厭開合失常，思慮鬱結，必得怡悅開懷，不致結痹為妙。

補陰益氣煎加五味子、枇杷葉

心胸已上，部位最高，清空之所，如離照當空，曠然無外。
天地不泰，否象見矣。歸脾補陰益氣，寡效者，肝鬱心不暢，鬱結之病也。必得慰以解憂，喜以勝悲。再擬上病下取法挽之。　桂附地黃丸加沉水香　據述服陽八味一帖，又服歸脾用參三帖，俱覺平和，耳鳴、頭眩、心虛減去一二分，惟胸口不寬，半夜間或心中煩躁，午後口內作黏，乃心胸胃脘不暢，木不條達。仍以暢心脾和肝胃。現交夏至節令，每劑可用老山人參五分。

歸脾湯用人參，去黃耆，加陳皮

情志抑鬱，氣勃於中，胃不沖和，氣痰作阻。心腎交虧，神志不藏，寤不成寐，神情恍惚，七情不適之病，怡悅開懷為妙。

北沙參　清阿膠　酸棗仁　上廣皮　花麥冬　白茯神　炙遠志　甘草　夜交藤　合歡花

（案8）腎虛胃關不健，飲食遲於運化，中虛健運失常，痰起中焦。
脈來弦大而數，按之無力。腎之陰虧，肝之陽強，犯中擾胃，清濁混淆，天地不泰，致生否象。胸滿頭眩，夜來陽強，夢多內熱，四肢無力。胸下臍上，左右痞塊，橫硬延年十載。操勞煩心太甚，心肝腎三陰皆虧。香燥難投，謹防氣痰作阻，法宜乙癸同源。

十味溫膽湯去竹茹、棗仁，加雪羹湯；每早服八仙長壽丹

（案9）左脈沉弦，肝鬱中傷，右脈沉滑，氣逆痰阻。中宮失運，胃不沖和。年逾六旬，五液先虧，防成關格。

六君子湯加炒枳殼、麥冬、竹茹、姜渣、枇杷葉、刀豆子（三生四熟）

（案10）思慮傷脾，鬱怒傷肝，肝胃不和，飲食減少，中宮不暢，懊憹作痛，病已多年，脈象雙弦，弦者為減，殊屬不宜。肝鬱達之，火鬱發之。擬東垣補中益氣法，調中養胃，不致三陽結病為吉。

補中益氣湯去黃耆，加檀香、白芍、赤砂糖

（案11）脈來沉滑，氣痰作阻，胸次不開，噫逆不爽，慎防堵塞。舒肺胃以展氣化，不致病結則吉。

補陰益氣煎加竹二青、枇杷葉

（案12）中宮失運，氣痰交阻，食不能下。關津不順，乃老年之逆症。姑擬一方以救之。

生脈散加半夏、訶子肉、阿膠、荸薺、白蜜、薑汁

中宮失運，氣痰阻塞，胃失沖和，關津不利，難以奏捷。

溫膽湯加黨參、麥冬、枇杷葉

左脈弦，右脈結，情懷抑鬱，氣勃於中，五志過極，皆從火化。木鬱達之，必得抑鬱開懷，心肝得太和之氣，自臻安吉，否則防其結痹。

補陰益氣煎加檀香

開上實下，輕舒肺氣，胸次漸開，天地交泰，否象自除。從心脾進步，候脈無結象，再為易方。

黑歸脾湯加檀香

中宮失運，氣失沖和，痰逆氣阻，食不能下。太陰陽明，機關不利，非高年所宜。

補陰益氣煎加檀香

（案13）喉者候氣也，咽者咽物也，開合之樞機，出入之門戶。會厭失常，阻逆飲食。肺胃乾槁，機關不利，極難奏捷。擬上病下取法，多酌。

八仙長壽丹加附子、甘蔗汁、雪羹煎

（案14）年近花甲，形瘦液枯，肺胃乾槁，機關不利，氣化為火，液化為痰，食不能下，膈症已成，難於救治。勉擬附都加味，以盡人力。

附都氣丸加枇杷葉、川白蜜、半夏粉

脈來沉小，氣脹拱痛，汩汩有聲，二便皆不通暢。前哲以溲便不利，謂之關，飲食不下，謂之格。陰陽偏勝，病之逆從也。

知柏地黃丸加火麻仁、郁李仁、冬瓜子、冬葵子、當道子

（案15）年逾六旬，操勞煩心，中胃不和，食入痛阻，機關不利，兩脈俱弦。木犯中胃，殊屬不宜。所服之方甚好，仿以為治。

杭白芍（三錢）　上廣皮（一錢）　白茯苓（三錢）　赤砂糖（二錢）　訶子肉（二錢）　烏梅肉（一個）　生甘草（五分）　雪羹湯（代水）

（案16）暴怒傷陰，酒後飲冷，氣火鬱結，肺胃不降，大渴引飲，已延一月。心慌手抖，茶水不入，大便結如羊糞，小溲全無。嘔之不出，納之不下，已變關格，難以救藥。姑擬溫膽湯加味，候酌。

溫膽湯加黨參、黃芩、五味、乾薑、甘蔗汁

昨服藥後，煩嘔已平，大便行而未暢。原方加減。

原方去竹茹，分量略增。

煩嘔雖平，氣痰未下。陽明不和，腑氣不調，仍屬逆候。擬瀉心溫膽，宣暢陽明。

半夏瀉心湯溫膽湯加生薑、荸薺、蔗漿

嘔吐已好，納食稍可，小溲行，便未解，是無糟粕也。

半夏瀉心湯加粉甘葛、炒枳實、白茯苓、生薑

服藥後，下結糞兩次，納食不吐，咽中仍干，仍嘔白痰。擬十味溫膽湯。

十味溫膽湯加麥冬、杏仁泥

納食不吐，結糞已通，小溲已行，嘔惡已愈，危症得安。乃天幸也。不可動怒亂食，復蹈前轍，前功盡棄，須當慎之。

前方去麥冬

納食已暢，腑氣已通，胸次已開。肺胃陰虧，喉內作干，陰不化燥。

生熟地　銀條參　半夏粉（地慄汁浸透）　枳實炭　天麥冬　金叉斛　新會皮　生甘草

（案17）始因消渴，變為關格，大醉引飲而起。服溫膽、瀉心，吐止便通而納食多日矣。現喉又作干，夜來飲水四次，胃陰不降，仍以前法。

半夏瀉心湯加栝樓仁、知母、枳實、茯苓、甘蔗漿

消渴之病，本屬陰傷，變為關格，陰陽俱竭。服藥後關格已通，忽又幹渴，氣不生陰，陰不化氣，仍屬危候。

生脈散、二陳湯加竹二青、枇杷葉

消渴已減，夜來安寐，飲食如常，舌後之苔，尚未全清。胃陰未復，原方加味。

原方加鐵皮石斛、經霜桑絡、黑芝麻

（案18）氣火痰結，肺胃陰虛，會厭開合失常，咽中不爽，喉中作噎，吞之不下，吐之不出。宜養陰化燥，清氣化痰，不宜動怒煩心。

八仙長壽丹加枇杷葉

肺胃乾槁，氣逆阻塞，噯氣不舒，乃中宮之逆候。

八仙長壽丹加枇杷葉、雪羹煎

諸氣膹郁，皆屬於肺。諸逆衝上，皆屬於火。氣阻逆食，會厭開合失常。情懷抑鬱，氣勃於中。

生脈散、二陳湯加枳實炭、杏仁、枇杷葉

服藥五帖，氣悶已好，原方加減。

橘皮竹茹湯加枳實

服藥以來，氣悶已開，噯逆已除，以丸代煎調養。息慮凝神，不致反復，方為佳兆。

大熟地　半夏粉　胡芡實　光杏仁（去皮尖）　孩兒參　上廣皮　白茯苓　炙遠志去心）　炒枳殼　枇杷葉　紅糖為丸。

（案19）恙因善飲過多，火結肺胃，以致妨礙阻塞，食難入胃，兼之隱隱作痛，乃痛膈之狀也。治宜和胃化痰為主。

大貝母　肥玉竹　淮牛膝　白茯苓　廣鬱金　杭白芍　大麥冬　生甘草　黑山梔　廣橘紅


<h2>六、肝胃病</h2>
（案1）恙因痛在胃中，中焦氣阻於肝，肝氣攻衝於胃。年近六旬，氣分虛，脾胃弱，治宜定痛和中為主。

代赭石　生甘草　白茯苓　白豆蔻（後下）　吳茱萸　杭白芍（醋炒）　廣鬱金　上陳皮　制香附

（案2）肝氣不調，攻衝作痛，嘔吐酸水。《經》云：酸者肝之味。又云：木旺則土虛。治宜調氣平肝，暢中和胃。

二陳湯加杭白芍、白蔻仁、鬱金、麥芽、石斛、桔梗

（案3）肝氣不調，攻衝作脹，恙因先天不足於前，脾土有傷於後，以致飲食入胃，脹悶不舒。《經》云：胃司納，脾司運。木旺則土虛，遂致脾曠其運。和胃暢中，固是一法，而平肝調氣，尤為先務。

川石斛　青陳皮　麥芽　廣鬱金　白蔻仁（後下）　杭白芍　雲茯苓

（案4）六脈往來調達，氣分虛而肝脾不足。
恙因思慮傷神，中焦失運，肝氣橫逆，木來侮土。《經》云：胃主納，脾主運，一納一運，化生津液。又兼胃中無火，不能消穀。命門火虛，釜底無薪。早進金匱腎氣，晚服十九味資生。此二方最穩。然久患肝脾，湯藥不宜多服。況年高氣弱，津液內耗，溫燥之品，亦不可多投。宜滋肝調氣，靜養怡情，庶乎相合。

黨人參　貢白芍　黃鬱金　干切茯苓　淮山藥　干石斛　新會皮　薏苡仁

每日早服金匱腎氣丸，晚服十九味資生丸。


<h2>七、祟病</h2>
陽明不足以勝幽潛，花卉與妖，登高山，入古寺，臥古塚，名曰祟病。

虎腦骨（三錢）　製半夏（三錢）　茅山術（一錢二分）　淡竹瀝（三錢）　制南星（一錢二分）　化橘紅（一錢二分）　川根樸（七分）　生薑汁（三分）　粉甘草（五分）

或加烏犀角（五分），脈數大加大古勇（五分）


<h2>八、健忘</h2>
（案1）腦為髓海。王海藏云：空則多忘，神志不藏。不能安舍，舍空則痰火居之，以致精損健忘。

大熟地　法半夏　酸棗仁　生甘草　大麥冬（去心）　秫米　炙遠志（去心）　燈心草　木茯苓神（各）　廣橘紅

未來之事，取決於心；已往之事，記之於腎。神志不藏，痰火居之，致成健忘之病。

前方去秫米、燈心，加芣苡子

（案2）心血不足，包絡有痰，謂之善忘。養陰開竅，和絡通靈，枕中丹加味。化心絡之痰，非逐濕痰之品所能獲效。

孔聖枕中丹用龍齒加血琥珀、麥冬、當歸鬚

（案3）心不下交於腎，腎不上交於心，濁火亂其神明，精氣伏而不用。心脾受恙，神志不寧，健忘之由也。肝藏魂，腎藏志。調攝心脾，滋養肝腎。

青龍齒　潞黨參　天麥冬（米炒）　杭白芍　敗龜板（酥炙）　大熟地（砂仁炒）　當歸身（酒洗）　淮山藥　九菖蒲　白茯神　炒五味　益智仁　炙遠志　酸棗仁（炒）　大有耆


<h2>九、不寐</h2>
（案1）自汗不寐，心腎兩虧。汗為心液，腎水不升，心不下交，多疑多慮，心膽自怯。法宜補坎填離，以冀其水火既濟。

生熟地（各四錢）　木茯神（三錢）　酸棗仁（三錢）　夜交藤（四錢）　左牡蠣（四錢）　阿膠珠（二錢）　杭白芍（二錢）　北小麥（五錢）

服藥雖愈，不能霍然，脈來沉數，腎不交心，心陽上亢，子午不交，寤不成寐。擬六味地黃丸加味。

六味地黃丸加熟棗仁、阿膠、雞子黃

（案2）脈來動滑，按之則弦，不知喜怒，多疑多慮，心膽自怯，郁損心陰，膽虛不寐。驚則氣亂傷心，恐則精怯傷腎。膽為中正之官，心為主宰，腎為根本。膽附肝之短葉下，肝虛膽虛，膽冷無眠，膽虛亦無眠。

十味溫膽湯

（案3）思慮煩心，心氣不能下達，腎陰不能上潮，虛煩不寐，子午不交，不宜煩勞。

川雅連　大熟地　西黨參　雀腦芎　杜阿膠　肥知母　棗仁炭　粉甘草　雞子黃　枳實炭　白茯神

（案4）傾接手書，敬念尊夫人。
服藥後心內轉覺煩擾不寧。廿三日又服一帖，精神略減，飲食未進，日日如是。《經》所謂胃不和則臥不安。《難經》云：經有十二，絡有十五，餘三絡者，陽蹻、陰、脾之大絡也。凡經絡二十七氣相隨上下。其蹻絡不拘於十二經絡，陽蹻統諸陽絡，陰蹻統諸陰絡。
越人云：絡脈滿溢，不能拘通。譬之溝渠溢滿，流注湖澤而不環周。故十二經不能拘其蹻絡，蹻絡亦不拘於十二經。是以古無治奇經八脈之法，亦未立方，只有針刺八脈之法。今厥氣客於臟腑，衛氣獨留於陽。行於陽則陽蹻盛，不能入於陰則陰蹻虛，故目不冥。
法用半夏秫米湯者，以藥力不能直入陽蹻，故治胃以泄胃氣也。半夏辛溫，入胃經氣分。秫米甘酸，入胃經血分。乃北地之膏粱、蘆慄是也。用千里長流水揚之萬遍，與甘瀾水同樣，取其輕揚不助陰邪。炊以葦薪武火也，火沸入藥。
仍徐炊令減，寓升降之法。升以半夏，入陽分，通衛泄邪。降以秫米，入陰分，通營補虛。陰陽通，臥立至，汗自出。故曰汗出則已矣。

半夏秫米湯用長流水煎，揚之萬遍，炊之以葦薪，服之令汗出。

衛氣晝行於陽，夜行於陰。行陽則寤，行陰則寐。令吐瀉後寤而不寐，嘔惡痰涎，胃氣不和，衛不行陰，以《內經》半夏秫米湯。

半夏秫米湯

服後安寐，即佳徵也。惟嘔惡未已，胃氣虛，痰不運。原方佐以益氣。　前方加西黨參


<h2>十、三消</h2>
（案1）陰虛有二，有陰中之火虛，有陰中之水虛。水火同居一窟，腎臟主之。陽不化氣，水精四布，水不得火，有降無升，直入膀胱，飲一溲二，名曰腎消，《經》載不治。擬方挽之，多酌高明。

桂附八味丸加巴戟天、肉蓯蓉、鮮石斛、石菖蒲、遼五味、花麥冬、遠志筒

（案2）《經》以二陽結謂之消，謂手足陽明與大腸經也。胃為水穀之海，大腸為傳送之官，二經熱結，則運化倍常，傳送失度，故善消水穀，不為肌膚，名曰消中。誠危候也，謹防疽發。

白虎湯去粳米，加生地汁、飛滑石、麥冬、牛膝、川木通

（案3）善食而瘦，名曰食㑊，亦名消中。熱結陽明胃府，防其疽發。擬調味承氣湯加減主治。

箱生軍（八錢）　川黃柏（二錢）　湖丹皮（二錢）　白茯苓（三錢）　川萆薢（三錢）　肥知母（三錢）　淮山藥（四錢）　福澤瀉（二錢）

大渴引飲，舌裂唇焦，火灼金傷，津液枯涸，能食脈軟，此屬上消，亦曰膈消，謹防發背。

白虎加人參湯

（案4）善渴為上消，屬肺；善飢為中消，屬胃。
飢渴交加，肺胃俱病。肺主上焦，胃主中焦，此由中焦胃火上炎，上焦肺金失其清肅，津液為之枯槁，欲得外水相救，故大渴引飲。陽明主肌肉，食多而瘦削日加，乃水穀精華不歸正化，故善食而瘦，陽消症也。《經》言：亢則害承乃制。擬白虎湯主之。

白虎湯

（案5）岐伯曰：五氣消上溢，轉為消渴，名曰脾癉。夫五味入口，藏於胃，脾為之行其津液，在脾故令人口乾也，此肥美之所發也。肥者令人內熱，甘者令人中滿。故其氣上溢，轉為消渴。治之以蘭，除陳氣也。

佩蘭葉　鮮生地　五味子　川柏片　白葵花　東洋參　天花粉　知母肉　綠升麻　大麥冬　生藕汁

消渴已止，眠食俱安，痰嗽未平，胸腹仍脹，乃木火餘威，木指金鳴，火灼金傷故也。曾經大產後，經前作痛，於茲七載，八脈有虧，現經閉二月有餘，脈象細數無力，非胎候也。有虛勞之慮，宜靜補真陰。

人參固本丸加白朮、玄武版、女貞子、玉竹　蜜丸。

（案6）善渴為上消，肺氣熱而故消也。飲水過多，中土受傷，氣機不暢，胸腹作脹，噯氣不舒，木火餘威，擊金為咳。去冬調治雖痊，今春小發。煎方暫停，以丸緩圖。

八仙長壽丹去山芋，加北沙參、白朮、橘皮　蜜丸。

（案7）脈來軟數無力，證本陰液有虧。
五志過極，俱從火化。萬物遇火則消，故飢嘈善食。食不能多者，三消未著也。前哲治消症，必先盪滌積熱，然後補陰。否則火得補而愈熾。服瀉心五帖，火勢已殺，宜補真陰。

知柏地黃丸去山芋，加玄武版、黑山梔　蜜丸。

《經》言：三陽結謂之消，有上中下之別。
下消者，小便如膏如淋，渾濁者是也。良由過用神思，擾動五志之火，銷鑠真陰，精血、脂膏、津液假道膀胱尿管而出，故小便如膏如淋。五內失其榮養，一身失其灌溉，日消月爍，殊為可慮。擬兩儀加味，以滋肺腎之源，取金水相生之意。第草木功能，難與性情爭勝，更宜屏除塵絆，恬淡虛無。俾太和之氣，萃於一身，自能勿藥有喜。

別直參（四兩）⾀大生地（十六兩）　羚羊角（用片，三兩）　淮牛膝（四兩）　南沙參（十二兩）　天麥冬（各八兩）　白歸身（六兩）　長流水熬膏。


<h2>十一、頭痛</h2>
（案1）頭偏左痛，巔頂浮腫，痛甚流淚，身半痠麻。三陽行於首面，厥少會於巔頂。此屬虛陽上冒，真陰下虧。養肝腎之陰，開巨陽之表。

西羌活（一錢）　明天麻（一錢五分）　老川芎（八分）　赤茯苓（三錢）　北防風（一錢）　羚羊片（八分）　湖丹皮（一錢五分）　次生地（四錢）　池菊花（一錢）　白蒺藜（去刺，三錢）　福澤瀉（一錢五分）

（案2）頭痛巔疾，過在足少陰、巨陽。補腎益氣，雖是一法。滋肝壯水，尤為先務。用仲景加減一陰煎治之。

大熟地　大麥冬　白山藥　黑山梔　鮮石斛　杭白芍　牡丹皮　蔓荊子

（案3）陽明胃火上炎，頭中震痛如動脈之狀，時作時止。脈洪而數，寒以取之。

白虎湯加生地、麥冬、木通、澤瀉

（案4）素本陽虛，不時巔痛，脈來細數，容色蕭然。陰翳上滯精明之府。法當益火之源。

東洋參（三錢）　淡乾薑（五分）　冬白朮（三錢）　炙甘草（五分）　製附子（五分）

（案5）宿疾陰虧，巔頂時痛，面色戴陽，脈來軟數，浮陽上擾清空。暫以壯水之主。

六味地黃丸去山芋，加白歸身

（案6）脈來沉滑，頭痛如破，痛甚作嘔，食入則吐，胸滿脅脹。濕痰盤踞中州，清氣無由上達清虛之所，名曰痰厥頭痛。主以溫中消飲，佐以風藥取之。

平胃散加北細辛、蔓荊子、川芎

（案7）頭痛兼眩，不寐，肢間逆冷，心中憒憒如駕風雲。此風痰上擾清竅，有痰厥之慮。擬半夏白朮天麻加減。

半夏白朮天麻湯去黃耆、蒼朮，加川芎、蔓荊子

怒損肝陰，木鬱化火，下耗腎水，上熏巔頂。值有妊三月，奇脈亦受其戕。少陰虛不能引巨陽腑氣則巔痛，陽維為病苦寒熱。擬逍遙散加味，以條達肝邪，治其寒熱巔痛之本。

逍遙散加川芎、制香附

（案8）頭為諸陽之會，病屬上實下虛。上實為陽明有餘，下虛乃少陰不足。擬玉女煎加味。

玉女煎加川升麻


<h2>十二、胃脘痛</h2>
（案1）胃脘當心而痛，痛則水瀉。脈滑而弦，舌有黃苔，不思穀食，胸悶不寬，積濕化熱，兼之停食，食聚中胃作楚。

粉葛根　元金散　枳實炭　赤茯苓　川根樸　南木香　甜冬朮　建澤瀉　草果肉

（案2）胃脘當心而痛，中陽不建，陰維為病。

桂苓朮甘湯加薑棗湯

（案3）年甫念三，胃病九載，痛則嘔吐酸水，脈象沉弦而滑。中陽不建，胃寒積飲。擬苓桂術甘加味。

桂苓朮甘湯加熟半夏、白蔻仁、煨薑、赤砂糖

（案4）胃脘當心而痛。客秋得後，心中頗似悲泣欲哭而不能舒氣，悶而不能升。曾服黃連藥二帖稍好。現大痛不已，痛時胸口至喉，內熱如火炭，喉內痰塞不利，午後尤甚，頭暈四肢無力，精神倦怠，飲食不香。此肝氣犯胃，土受木侮，以苦降辛通法，調之左金、戊己本是先，權以瀉心法服後再議。

半夏瀉心湯加鵝管、茯苓

（案5）肝鬱氣痛，痰多作嗽，肺有伏風，值秋燥令行，自得其位，烏足慮也。

杏蘇二陳湯加當歸、白芍

氣痛立止，痰嗽未平，咽痛似傷，非喉痹也。乃陰虛火燥，肺有伏風。仍以清開肺胃。

前方加蛤粉、炒阿膠、炒牛子

（案6）舊恙肝虛，氣鬱作痛，調治雖痊，去冬因風襲肺絡，痰嗽延今不已。形神日羸，飲食日增，腹中汩汩有聲，脈來細數無力。中虛積飲伏於肺經，乃虛勞之漸，殊堪慮也。

二陳湯加黨參、金沸草、歸身、薑、棗

痰嗽稍平，脘痛復作，按之則痛緩。
可按為虛也。經以脾絡布於胸中，肺脈還循胃口。證本木旺中虛，土不生金，風邪伏肺，氣機不展。痛則不通，不可拘痛無補法之說。通則不痛。通者，宣和也，非必通利也，補亦可通也。益水生木，培土生金，展氣化、宣伏風主治。

歸芍六君子湯加熟地、棗仁、遠志、阿膠、霞天曲、陳倉米　水泛丸。

服丸徐治，入冬以來，脘痛時作時止，痰嗽或減或增，飲食較進，細數之脈未起。脾腎雙虧，伏風未盡。腎病當愈於冬，自得其位而起。不愈者，以水旺於冬，而冬水反涸，其體因少生生之氣故也。水冷金寒，肺有伏風，外風易感，同氣相求也，必使裡氣融合，方可有濟，暫從溫散。

小青龍湯去桂枝、芍藥，加熟地、茯苓、杏仁、蘇梗、當歸、桔梗

溫散伏風，痰嗽競止。脈仍細數，脘痛依然。暫以二陳加味，以搜肺絡之餘風。服三帖，仍以甲子所擬丸方調治（方未見）。

乙丑五月診脈仍細數。
素本陰虧，木不條達，剋制中胃。中傷絡損，氣失沖和。肝鬱則痛，胃傷則嘔。陽明之氣下行則順，太陰之氣上升則和。《經》以六經為川，腸胃為海，以通為主。五六日更衣一次，陰液不濡，腸胃燥澀可知。香燥開胃非所宜也。擬以潤燥生陰，佐和中胃。

大熟地（四錢）　陳阿膠（三錢）　淮牛膝（三錢）　蘇橘紅（一錢）　吉林參（八分）　淡蓯蓉（三錢）　當歸身（三錢）　蜂蜜（八錢）

潤燥生陰，佐和中胃，服後痛嘔俱平。惟胸次不暢，大便未解，陽明傳送失職，太陰治節不行，皆緣陰液有虧也。不必強行傷氣，前方加味。

原方加郁李仁

大便已解，腑氣已通，證本陰虧當緩治。蓋陰無驟補之法。仍以甲子所擬丸方調治。逢節用人參五分煎湯送下。

丙寅二月診脈之細數如初。
飲食較前略進，形神漸振。痛吐之並作，舉發漸稀。證本肝陰不斂，剋制中胃，胃不沖和，傳化失職，津凝為飲，液結成痰，中虛清氣不展，陰霾上翳否象。呈與七方甘緩，最為妥協。服四五帖後，仍服甲子擬丸方調治。

歸脾湯去黃耆、桂圓，加半夏、陳皮、薑、棗

肝陰不斂，腎陰不滋，健運失常，中傷飲聚，痛嘔並見。
屢發不瘳，腎損傷於肺，肝病傳於脾。腎氣通於胃，脾絡布於胸。絡脈通調則不痛，胃健氣強則無痰。治病必求其本，滋苗必灌其根。若不培養真元，徒以痛無補法，印定呆法，安望成功。數載以來，病勢退而復進，脈體和而又否者，病勢苦深而少靜定之力也。蓋陰無驟補之法，草木功能難與性情爭勝。金為水母，水出高原。謹擬補腎生陰為主，清金益肺輔之。俾金水相生，從虛則補母之法，乃經旨化裁之妙，非杜撰也。

六味地黃丸加天麥冬各、白沙參、肉蓯蓉、霞天曲、阿膠　水丸。逢節用人參五分，煎湯下。

（案7）肝氣逆胃，痛嘔不能納穀，歸芍二陳，兩和肝胃。

歸芍二陳湯加薑、棗

（案8）氣虛不能傳送，液耗不能濡潤。
氣主煦之，血主濡之。腎司二陰，胃司九竅。腎水承製五火，肺金運行諸氣。二液不足，濡潤肝陽，木橫中傷，轉輸失職。血燥腸干，故大便不解，痛嘔不舒，通夕不寐。擬參麥散，行肺金之治節，治腎水之源流。冀其清肅令行，肝胃自治，病不拘方，因人而使。運用之妙，存乎一心。公議如是，敬呈鈞鑒。

生脈散加白蜂蜜

昨進生脈散，夜得少寐。
今仍痛嘔，雖體氣素壯，然病將三月之久，脾胃已困，肝木獨旺。肝在聲為呼，胃氣逾逆，不能飲食，轉輸愈鈍，大便不行。肝為剛臟，非柔不和。胃為倉廩，非谷不養。肝氣鬱極化火，火灼陰液為痰，痰凝氣結，幻生實象，非食積壅滯可下也。公議生脈散加金匱大半夏湯。

生脈散加金匱大半夏湯

痛嘔不止，飲食不進，大便不解，夜來少寐，總由水不涵木，火灼液耗，兩陽合明之氣，未能合洽，故上不入下不出，中脘痛嘔不舒也。
此時惟宜壯水清金，兩和肝胃。木欲實金以平之，肝欲急甘以緩之。水能生木，土能安木。肝和則胃開納穀，胃開則安寐便解。此不治痛、不通便，而通便止痛之法在其中矣。仍以生脈散金匱參蜜半夏湯合甘麥大棗湯。

生脈散、參蜜半夏湯、甘麥大棗湯加黃粟米　甘瀾水煎。

腑氣雖通未暢，臟氣未和，痛尚未止，總由肝氣橫逆。
夫肝屬木，賴腎水以滋榮。不思食者，胃陽不展，土受木克故也。胃為陽土，得陰始和。究其原委，皆緣平昔肝陽內熾，耗損腎陰，以致水虧於下，莫能制火，火性炎上，與諸陽相率為患。王道之法，惟有壯水之主，以制陽光。俾水能涵木，則肝自平，胃自開，痛自止矣。

生脈散合六味地黃丸

木喜條達，鬱則侮土，性籍水涵，涸則燥急，心煩口燥，母病及子。
胃氣由心陽而開，肝木得腎陰而養，中陽宜健運，金冷宜清肅。大便通，大腸之氣已順。痛嘔止，陽明之氣已和。惟是胃氣未開，尚不思食，乃痛久氣餒。中傷胃不清和，陰液未能遽復。益氣生津，俾二氣各守其鄉，庶免變生他患。

參麥散合六味地黃丸、淮牛膝

（案9）肝制中胃，不能納穀，大便復閉。
稽考各家，並無成法，擬《韓氏醫通》中或謂問：大便不通，暫服通劑可否？曰：病非傷寒痰證，豈可下乎。雖可取快於一時，來日閉結更甚，使陰虧於下，陽結於上，燥槁日甚。三陽結病，勢在必然。《經》以北方黑色，入通於腎，開竅於二陰。腎惡燥喜辛潤，為五液之長。陰液足則大便通暢。
陰液衰則大便燥結。高年血燥陰虧，每有是疾。《經》言肝木太過，令人善怒，不及令人胸痛引背，下則兩脅脹痛，痛久傷氣，氣傷陰虧，火燥便結，腸胃氣滯。外擬實象，內系枯燥。所謂大虛似實，虛極反見實象是也。轉瞬木令司權，中樞益困。急宜養陰涵木，子母相生。俾春生之氣，萃於一身，自然勿藥有喜。

野山參（一兩）　原熟地（八兩）　雲茯苓（三兩）　川牛膝（三兩）　花麥冬（三兩）　山茱萸（四兩）　甘枸杞（三兩）　歸身（三兩）　遼五味（一兩）　淮山藥（四兩）　蜜水為丸。

（案10）昔肥今瘦，神倦食減，胸痹作痛，曲直作酸。痰飲作嘔。中虛木侮，傳化失常。治宜宣補。

東洋參（三錢）　製半夏（一錢五分）　炙甘草（五分）　煨木香（五分）　於白朮（二錢）　青廣皮（各一錢）　炮姜（五分）　白蔻仁（後下，八分）

（案11）中傷積飲，食少運遲，胸次作痛，有妨飲食，午後痛勢攻衝，上下不定，痛即嘔吐。腎虛真陽不布，升降失常，益火之源，以生中土，方為求本治法。

金匱腎氣丸加沉水香　蜜丸。

（案12）木乘土位，轉化失常，清陽不升，濁陰不降，升降失司，否而不泰。脘痛如刺，嘔吐痰涎，不思飲食，脈來軟數已歷多年。正氣已虧，殊難奏捷。擬調氣法，中加以輔正之品。

歸脾湯去黃耆、桂圓，加青陳皮、草蔻仁、白芍、上沉香　蜜丸。

（案13）陰虛於下，腎不養肝，木乘土位，健運失常，不能化運精微二氣，源流不暢。痛則不通，是以痛嘔，不能納穀，延今四載有餘。春末夏初舉發，今年發在冬時。脘痛如刺，嘔吐不食，呻吟不絕，幾致汗脫，延綿四十餘日。服藥嘔雖平，飲食難進，脈尚未起，慮其來復，以丸代煎，徐徐培養。

油肉桂（後下，一兩）　高麗參（四兩）　雲茯苓（三兩）　上沉香（一兩）　大生地（八兩）　酸棗仁（三兩）　白歸身（四兩）　姜半夏（三兩）　淮山藥（四兩）　炙遠志（二兩）　杭白芍（三兩）　福橘皮（二兩）　山芋肉（四兩）　煨木香（一兩）　蜜丸。

（案14）病原前方申說，第脘痛甚則怯寒，肢尖面目不可以當風，此屬氣閉不能敷榮四末、上走清空，非真寒也。服理氣之劑，佐以山梔清氣鬱之火，痛勢雖愈，嘔平食納，數脈亦緩。證本木乘土位，中傷氣鬱，化火傷陰，不宜煩勞動怒。肝病治脾，前賢良法。擬歸芍六君加減，運中樞以暢清陽為主。

歸芍六君子湯去半夏，加煨木香、遠志、蛀青皮、省頭草、沉香　蜜丸。

（案15）肝鬱乘脾，中傷氣痛，食飲少，食入時吐，脈來細數無神。久延有虛勞之慮。《經》以怒為肝志，木鬱達之。然草木功能難與情志爭勝，使非戒怒，終無濟也。

歸芍異功散加廣鬱金、佩蘭梗　蜜丸。


<h2>十三、脅痛</h2>
（案1）脅痛本屬肝膽。二經之脈皆循脅肋。素本憂勞，憂傷肺志，勞動心陽，心肺傷而肝膽郁。法當宣補，未可作東方氣實宜疏論治。

異功散加歸身、遠志、木香、薑、棗

（案2）肝膽氣滯不舒，脅肋痛如錐刺。宜濟川推氣飲。

濟川推氣飲加薑、棗

（案3）肺郁傷肝，木乘土位。木性條達，不揚則抑；土德敦厚，不運則壅，氣道不宣，中脘不快，兩脅作痛。

香橘湯加薑、棗

（案4）暴怒傷肝，木火載血，妄行清竅，脅肋脹痛，煩熱脈洪。宜先瀉東方之實，兼助中央之土，以杜傳脾之患。

箱歸身（三錢）　焦山梔（一錢五分）　青廣皮（各一錢）　雲茯苓（三錢）　京赤芍（二錢）　粉丹皮（一錢五分）　象貝母（二錢）　白朮炭（一錢五分）

（案5）脅痛多年，屢發不已，延今寒熱宜甚，復用養血調氣等劑，遍嘗無效。第痛時一條扛起，乃食積之徵也。

每日服保和丸。

（案6）肝火內郁，脅痛，二便不爽。

大古勇（一錢）　龍膽草（一錢）　洋蘆薈（一錢）　黑梔肉（一錢五分）　吳茱萸（四分）　全當歸（三錢）　飛青黛（一錢）　廣木香（五分）

（案7）肝藏諸經之血，腎司五內之精。緣少年嗜欲無窮，損傷肝腎，精血兩虧。精虛不能化氣，血虛無以涵肝。氣血尤水源也，虛則不能流暢，凝滯不通，以故胸脅作痛，延綿不已。虛痛奚疑，法當培補精血，治其治病之本，不可泛服行氣通絡之品。

大營煎

（案8）肝膽之脈，循於脅肋。憂思過度，致損心脾。氣血不能流貫，致令厥少二經不利。心脈亦循胸出脅，脾傷故木不安，是以脅肋隱痛。培補心脾，治病之本。

黑歸脾湯去黃耆，加柏子仁


<h2>十四、腰痛</h2>
（案1）腰者，腎之府。腰間空痛，按之稍緩，能直不能曲，病在督脈也。

大熟地　鹿角膠　肥杜仲　胡桃肉　東洋參　龜板膠　當歸身　青鹽　補骨脂　自然銅　雲茯苓　雄羊腰

（案2）腰為腎府，痛屬腎虛。
腎與膀胱相表裡。太陽之脈，夾脊抵腰，督帶衝任，要會於此。素耽酒色，腎陰本虧，恬不知養，潛傷四脈，時有痛作，屢發不瘳。展轉沉涸，歲月彌深。行立不支，臥息稍緩。暴痛為實，久痛為虛。在經屬府，在臟屬腎。擬方緩治。

鹿角膠　高麗參　淡蓯蓉　淡秋石　巴戟天　補骨脂　厚杜仲　當歸身

每晚服清娥丸。

（案3）腰乃身中之大關節也。
腰痛屢發不瘳，痛則傷胃。腎乃胃之關。關津不利，皆緣腎胃兩虧，氣血源流不暢。目得血而能視，足得血而能步。血失其營養，以故頭傾視深，步履欹斜，服健步、虎潛等丸寡效，胃氣不能敷布也。擬六味二妙，腎胃兼治，以漸圖功。高年慎防傾跌。

六味地黃丸合二妙散　蜜丸。


<h2>十五、腹痛</h2>
（案1）脾虛易感腹中作痛。

補中益氣湯

（案2）瘧後脾腎兩傷，腹痛心慌，神倦懶惰，食後嘔惡酸水。五更喉干作燒，頭中一線作痛，眼生黑花，三陰不足，陰濕蘊結，致有腹痛之患。

陽八味地黃丸加青木香、陳皮、半夏、煨姜

（案3）脈象沉弦，氣鬱動肝，肝沖氣脹，已歷多年。不耐煩勞，大腹小腹脹痛。形容憔悴，血不榮色，心脾營損，肝氣橫逆。養心脾以合肝胃。

歸脾湯加白芍、陳皮

進養心脾以和肝胃，痛定神安，容色漸轉，既獲效機，依法進步。

前方加肉桂

腹痛已痊，飲食已香，夜來寐安，脈神形色俱起。不宜煩勞動怒，原方損益。

黑歸脾湯加白芍

（案4）當臍疼痛，痛則作脹作嘔，已歷數載。腎氣不和，積寒為患。

桂附八味丸去地黃，加木香、沉香、茴香、桂水炒白芍、紅糖

每早服金匱腎氣丸。

（案5）少腹脹痛拒按，上攻胸脅，便黑不爽，溲赤而渾，血蓄下焦已著。昨進通瘀之劑，脹痛反甚，非藥不對症，乃藥淺病深，況病久正氣已虛，無能斡旋藥力。正治之法從緩，暫以養營喧絡主之。

全當歸（五錢）　明乳香（一錢五分）　赤茯苓（二錢）　淮牛膝（二錢）　青陳皮（各一錢）　沒藥（一錢五分）　建澤瀉（一錢五分）

瘀停少腹，脹痛不舒，火在二陽，自汗不寐。
血為熱搏，滯澀難行。嘔吐心嘈，二便不爽。病延日久，二氣交虧。屢進扶正通瘀之劑，證勢退而復進，瘀血行而又止。蓋血為熱搏，乾澀於中，有非氣復津回不能融化之勢。今擬清輕之品，以澈三陽之火。待腸胃清利，再議行瘀可也。

中生地（四錢）　福澤瀉（一錢五分）　淮牛膝（二錢）　黑山梔（一錢五分）　粉丹皮（一錢五分）　雲茯苓（一錢五分）　車前子（二錢）　全當歸（三錢）

兩進清輕澈火之劑，諸症俱減，少腹脹痛依然，心下反竟不快，按之則痛，時嘔痰涎。此恙久脾胃兩傷，轉輸失職，不能運化精微，以故中央不快，脾傷不能為胃行其津液，凝滯成痰作嘔，胃虛不能斡旋藥力流暢諸經，停瘀不散作痛。欲培脾胃守補之劑，非宜欲散停瘀胃弱不勝攻劑，暫以通澈陽明主治。

二陳湯加生地、孩兒參、歸身、棗仁、遠志


<h2>十六、積聚</h2>
據來恙源，細參一切始原，遍身發冷，出汗不止，服真武加減未效。
後便血，臍左右有硬積二塊，頭暈夜煩。兩脅心腹作脹，筋骨疼痛不舒。肝主筋，脾主四肢。陰液本虧，陽明郁痰悶結，氣積凝而成塊，連服溫膽小效。後服下劑，更兼礞石丸，據云症勢已減六七，惟硬積跳動不消。此症雖在肝脾，總由腎之水虧，肝之陽強，陰液不充，是以氣積不化。《素問》云：陽在外為陰之使，陰在內為陽之守。氣行血流如風行水動也。仲景謂養正而積自除，正充而塊自解，攻乏之劑不過一時，恐未能豁然。擬養正消積，固氣和陰，久服可效，但不知脈象何如耳。

制首烏　延胡索　春柴胡　半夏曲　明黨參　肥牛膝　杭白芍　建橘紅　茜草根　蓬莪朮　全當歸　黃鬱金　上丹參　大生地　淮山藥　白茯苓


<h2>十七、鼓脹</h2>
厥陰肝氣勢結，太陰脾濕不宣，胸悶腹脹而大，並有積塊中滿之症，慮其食減、脹喘生變，多酌。

野於術（土炒，一錢五分）　霞天曲（一錢五分）　雞內金（一錢五分）　水紅花子（二錢）　沙枳殼（麩炒，一錢二分）　雲茯苓（三錢）　上沉香（五分）　陳香櫞皮（五分）　縮砂仁（後下，一錢五分）

服兩劑加制香附（一錢五分）　乾蟾皮（一錢五分）

<u>熨腹法</u>　官桂（三錢）　香附米（五錢）　制沒藥（三錢）　枳實（五錢）　豬牙皂（三錢）　香櫞皮（五錢）　水紅花子（四錢）

共搗末，蔥汁、米醋、燒酒敷勻臍上，旁以面圍之，燒熱鞋底熨藥上。並治積聚。


<h2>十八、蟲症</h2>
（案1）蟲以濕土為窠穴，治脾燥濕以化之，乃治蟲通套法也。然有五臟之別，形狀之異。寸白與扁蟲不同。寸白無妨，扁蟲類螞蝗能大能小，嘴尖尾禿，接續可長數寸，與寸白異，害人甚速。惟養腎氣，先杜布子之患。

大熟地（八錢）　製附子（八分）　川黃柏（一錢）　雲茯苓（二錢）　野黃精（五錢）　烘白朮（二錢）　烏梅肉（三個）　淨黃土（一兩）　川楝子（二錢）　榧子肉（一兩）　萹蓄（二錢）

每早服黑錫灰丸三錢。

（案2）臟氣實者，蟲無以生。
蟲生，必臟氣虛也。證本腎虛於下，木失敷榮，木乘土位，脾困於中，蘊生濕熱，化生蛔蟲。蟲蝕脂膏，痛如錐刺，時作時止，脈反浮洪。痛甚頰青唇赤，是蟲之驗也。治宜固腎扶脾為主，追蟲滲濕助之。

大生地（四兩）　使君子（三兩）　淮山藥（三兩）　雲茯苓（一兩五錢）　東洋參（三兩）　生木香（五錢）　當歸身（二兩）　冬白朮（三兩）　白蕪荑（一兩五錢）　川黃柏（一兩）　川椒目（三錢）　荔枝核（一兩）

上藥水丸。

（案3）腎屬水，虛則熱。膽移熱於腦則辛頞鼻淵，涕冷而腥，痰多思睡，起自去秋，屢下寸白蟲，此肝腎兩虧。

六味地黃丸加黃精、萹蓄、榧子肉

病原載前方，腦漏鼻淵，六腑之病，俯首即暈，痰多思睡，飲食作飽，每日下寸白蟲甚多，脾腎所積，非泛泛之蟲可比。

大熟地（五錢）　川黃柏（一錢）　榧子肉（一兩）　淡乾薑（五分）　炒白朮（土炒，三錢）　淡黃芩（四錢）　烏梅肉（三個）　扁竹（三錢）　野黃精（五錢）

（案4）蟲以濕土為窠臼，治脾土以化之，此論治蟲之統法也。下扁白蟲甚多，養腎元以化之，不致布子為妙。

大熟地（五錢）　野黃精（五錢）　細榧子肉（一兩）　萹蓄（三錢）　蒼白朮（各三錢）　川黃柏（一錢）　酸烏梅（三個）　乾薑（五分）　白茯苓（三錢）

服藥以來，下蟲日減，頭暈全好，肌膚不熱，原方加減。

原方去白朮

<u>丸方</u>　私鹽鹼（二兩）　枯礬（七錢）　鉛灰（三錢）　榧子肉（八兩）　北麥鈣（八兩）　黃土（四兩）　紅糖為丸。

補脾腎以來，扁白蟲已淨念餘日。五月初旬，喉癢痰多，現交夏至節令，暑濕將動，濕濁必甚，恐有布子之患，仍養脾腎以淨根株。

大熟地　川黃柏　榧子肉　製半夏　冬蒼朮　野黃精　烏梅肉　雲茯苓　生苡仁　化橘紅

適接來札。服藥後，腹內平靜無聲，此蟲蠱何疑，後忽嘔吐泄瀉，並有青黑磚瓦色，茶杯口大數塊，蟲蠱化而未盡，更恐夾以暑濕積食，亦未可定，未見症不能懸揣，且實系蟲化，亦當下行者順，上行者逆。逆則脾陰大傷，正虛積不能化，甚為險要。但不知脈象如何耳，姑擬固正下積，靜以待動。

人參　川椒炭　煨木香　赤茯苓　川雅連　烏梅肉　臺烏藥　建澤瀉　大丹參　板藍根


<h2>十九、風濕腳氣</h2>
（案1）脈來沉滑而疾，濕痰內郁，化熱生風，先是腳面麻木，引延兩手，右手食指跳動，井肩環跳俱癢，入暮潮熱。當理太陰陽明，化濕熱，以杜風患。

二妙散加於朮、桑葉、黑芝麻、赤茯苓、熟地、甘草、車前子、豨薟草

進二妙加味，理太陰陽明，化濕熱杜其風患。手足麻痹俱蘇，潮熱、井肩、環跳癢患俱已。尚覺跳動，餘波未息，以丸緩圖。

桑麻地黃丸、二妙散加冬朮、潼蒺藜、豨薟草、苡仁、威靈仙　蜜丸。

脈來滑疾，風濕鬱於陽明，肝腎不足，兩腿兩手脊筋作痛，寐來更甚，兩耳作響。濕熱鬱結，氣化為火。

左秦丸（一錢）　白蒺藜（三錢）　石菖蒲（八分）　赤茯苓（四錢）　宣木瓜（一錢）　茅山術（三錢）　遠志肉（一錢）　通木通（八分）

接來恙原，服藥已效，將木通減去三分，加車前子二錢、黨參三錢。服數帖便中，來商再為診脈。擬方順候近安。知名恐呼，奉返謙簡，每早服二妙丸。

（案2）腎虛真陽不旺，脾虛濕熱不化。風濕發於四肢，浸水裂皮，癢多痛少，皆屬於虛。年甫四旬，陽不振作，利濕傷陰，祛風耗氣，速當固本。

六味地黃丸加白蘚皮、枸杞、桂圓肉、大胡麻


<h2>二十、痿痹</h2>
（案1）脈來虛數而弦，三陰內虧，濕熱鬱而不化。腎氣不衡，肝不榮筋，精血大虧，腿瘦，脛彎，痛無寧息，病勢不一，股內熱痛，大腿如針刺痛。膝蓋脛彎俱酸冷脹痛，魄門墜脹疼痛，左腿形如鶴膝，坐臥不寧，飲食不甘，病延已久，下痿已成，慮難奏捷，多酌。

六味地黃丸加川黃柏、蓯蓉、菟絲子、巴戟天

兩進平補三陰，逗留微陽而化濕熱，胃口漸開，諸痛稍減，扶持可以步履。心內不時嘈雜，似覺空懸無倚，食物即定。小便頻數，拖延多日。虧損已極，服藥應手，已見生機。原方加減。

原方去黃柏，加麥冬、黨參、天冬

服藥三帖，飲食漸增，大便通行，小溲色黃不數，左右皆能平臥，步履能行，精神已振。惟左腿外臁久坐仍有微痛，久立亦然。病雖見痊，精神未充。以煎方十劑作丸，回府慎調為妙。

（案2）脈來虛數，肝腎兩虧，酒色內傷，腰痛肋脹。延今兩腿麻木，步履無力，口乾便結。少腹作墜，謹防下痿。

六味地黃丸加巴戟天、蓯蓉、黨參

每日服虎潛丸。

（案3）風寒濕三氣合而為痹，周身痠痛，右腿及曲池痛甚，已歷三年。寒濕凝筋，先擬蠲痹湯加味。

嚴氏蠲痹湯加威靈仙、木瓜、金毛狗脊


<h2>二十一、疝氣</h2>
（案1）《經》以任脈為病，男子內結七疝。
衝任同源，為十二經脈之海，起於腎下，出於氣街，並走陽明經，夾臍上行至胸中而散。症因思慮煩勞，損傷中氣，虧及衝任。任虛則失其擔任之職。沖虛則血少不能榮筋。肝主一身之筋，與腎同歸一體。前陰為宗筋之會，會與氣街。以故睪丸下墜，不知痛癢，名曰㿗疝。前哲治法頗多，效者甚鮮，暫從中治。

補陰益氣煎加白朮、茯苓、川芎、製半夏　蜜丸。

（案2）肝藏諸經之血，腎司五內之精。
疾走、恐懼、飢食、渴飲，致傷肝腎，精血兩虧。精虛不能化氣，血虛無以榮筋，致令氣滯寒凝筋攣，血積因而成疝。六載以來，日以益大，不知痛癢。此為㿗疝。七疝之中，茲其最甚，溫通氣血，以散凝寒，培補肝腎，以舒筋絡，古之成法也。

（未見方）

（案3）二天不振，八脈有虧，任脈不足，睪丸下墜。偏於左者，肝也。腎氣通於耳，水不濟火則耳鳴，火熾陰消則精滯。脈來虛數少神，脾腎雙補為主。

大熟地（八兩）　東洋參（三兩）　遠志肉（一兩五錢）　煨木香（八錢）　山茱萸（四兩）　歸身（三兩）　酸棗仁（三兩）　福橘皮（二兩）　淮山藥（四兩）　炙甘草（八錢）　雲茯苓（三兩）　蜜丸。


<h2>二十二、陰痿</h2>
（案1）未冠先傷，乾破為離，左尺散右尺細，根蒂大傷。現火令司權，水不配火，涸澈燎原，理宜補坎填離。火氣發泄之時，天時暑熱為動，地之濕濁必勝，下虧體質最易觸犯，不能不前後兼顧。

大熟地　線魚鰾　淮山藥　干石斛　太子參　沙苑子　南山楂　白茯苓

心有所思，意有所歸。意淫於外，精搖於內，神志不藏，根蒂大虧，必得息慮。保守太和，水源生則龍相寧，水升火降自有懷欣之舉。

原方加二至丸

（案2）精也者，神依之如魚得水，氣依之如霧覆淵。先天氤氳而無形，後天有形而可見。男女媾精，萬物化生，得自然之氣，生子必壽。養先天煉後天，水升火降則為和會，見歡娛之舉，自然入谷，不可徒事於補陽。燥熱竭陰，致有亢制之弊，非徒無益而又害之。

鯉魚子（一具）　大熟地（八兩）　焦於術（三兩）　當道子（一兩五錢）　鹿角膠（四兩）　薯蕷（四兩）　雲茯苓神（各三兩）　覆盆子（三兩）　黃魚鰾（三兩）　甘枸杞（四兩）　半夏粉（一兩五錢）　蓮子肉（四兩）　肉蓯蓉（四兩）　益智仁（三兩）　菟絲子（三兩）　胡桃肉（四兩）　巴戟天（三兩）　雞頭粉（四兩）　山芋肉（四兩）　東洋參（四兩）　文武實（四兩）　用二至丸、鮮橘，熬膏和丸。

（案3）思為脾志，心主藏神，神思過用，病所由生。
心為君主之官。端拱無為，相火代心司職。曲運神機，搖動相火，載血上行，下為遺瀉。因循怠治，病勢轉深，更增虛陽上越眩暈等症。諸風掉眩，皆屬於肝。面色戴陽，腎虛故也。
不能久立久坐者，肝主筋腎主骨，肝腎不足以滋榮筋骨也。眼花耳嘯者，腎氣通於耳。肝開竅於目，水弱不能上升，血少不能歸明於目也。胸背之間隱痛如裂者，二氣無能流貫，脈絡不通也。嘔吐黃綠水者，肝色青，脾色黃，青黃合色則綠，乃木乘土位之徵也。前陰為宗筋之會，會於氣街，而陽明為之長。
心脾不足，衝脈不充，宗筋不振，陰縮不興。滋陰降火，苦堅之法，最是良謀。惜少通以清寒之品，以故無效。不受溫補熱塞之劑者，蓋壯年非相火真衰，乃抑鬱致火不宣揚，膻中陰瞑，離光不振也。相火不足，宜益火之源以消陰翳。相火不宣，則宜斡旋中氣，以暢諸經。譬如腎火蔽障則微，透風則翕然而起矣。

七福飲加煨木香、沉香、琥珀、黃柏、茯苓、元參　蜜丸。


<h2>二十三、遺精</h2>
（案1）心旌上搖，相火下應，意淫於外，精滑於內。精傷無以化氣，氣虛無以生神，形神慵倦，肢體無力，陰不斂陽，浮火時升，寐中口燥，間有妄夢而遺，症屬陰虧。

二至丸、六味地黃丸加石蓮肉

（案2）未冠先傷，乾破為離。陽升莫制，陰精下損，夢泄頻仍。眉稜骨痛如刺，厥少之風，擾動陽明，當培其下。

彩龍齒（三錢）　大熟地（八錢）　沙苑子（三錢）　淮山藥（三錢）　玄武版（三錢）　女貞子（三錢）　石蓮肉（二錢）　大麥冬（二錢）

（案3）心主藏神，腎主藏精。神傷於上，精滑於下。五日一遺者，非獨心腎不交，乃中土大虧之明驗也。五為土之生數，生氣不固，殊屬不宜。

黑歸脾湯去桂圓、木香　蜜丸。

（案4）肝司疏泄，腎司封藏。二經俱有相火，其繫上屬於心。心為君火，心有所動則相火翕然而起。此遺泄之所由生，先服荊公妙香散加減，安神秘精。

東洋參（八錢）　白茯苓神（各五錢）　炙遠志（五錢）　益智仁（五錢）　花龍骨（八錢）　丹砂（二錢五分）　炙甘草（五錢）　為末，酒調服。

（案5）恙原疊載，前方茲不贅述。
惟心腎不交，求其所致，緣少年真陰不固，真陽不守。目有所見，因有所慕，意有所樂，欲想方興不遂所致。蓋心有愛則神不歸，意有想則志不定。心藏神，腎藏志，脾藏意。意不和遂致三經否隔，此心腎不交之本末也。二十餘年，病多變態，近服歸脾獲效，是求本之功，豈泛治所能瘳也。心腎不能自交，必謀中土，擬媒合黃婆，以交嬰奼。

歸脾湯加煨益智仁　水丸。

精之藏制雖在腎，精之主宰則在心。
精之遺泄聽命於心君。心為君火，腎為相火。君火上搖，相火下應。二火相煽，消爍真陰，情迫於中，莫能自主。腎欲靜而心不寧，心欲清而火不息，致令嬰奼不交，夜多惡夢，精關不固，隨感而遺。二十餘年前，進媒合黃婆以交嬰奼。數月以來，頗為獲效。第病深藥淺，猶慮來復，仍須加意調養。通志意以御精神，宣抑鬱以舒魂魄，方克全濟。

大熟地（八兩）　白茯苓（三兩）　石蓮肉（二兩）　酸棗仁（三兩）　東洋參（四兩）　於白朮（三兩）　淮山藥（四兩）　炙遠志（一兩五錢）　菟絲餅（三兩）　粉黃耆（三兩）　芡實粉打糊為丸。


<h2>二十四、溲血淋濁</h2>
（案1）年甫廿三，據述六歲時夏天癃閉急脹，淋滴色紅，乃血鬱也。
以後每年或發一二次，十歲之外漸次較重。血餅、血絲，疼痛不已，十日、半月方止。今年三月舉發，血色鮮紅，痛甚覺熱。完姻後所服犀地湯，理路頗好。熱伏閉門，火掩精關，溺血則血去不痛，有痛者則為赤淋。擬七正導赤散加減。

中生地（八錢）　淡竹葉（一錢五分）　西滑石（三錢）　真毛珀（三分）　細木通（一錢）　芣苡子（一錢）　燈心草（三十寸）　側柏葉（一錢二分）　甘草梢（二錢）　扁竹（三錢）　龍膽草（一錢五分）　海金砂（三錢）

三進導赤七正，未見進退。濕熱傷陰，心移熱小腸也。火掩精關，久非所宜，原方增損。

前方去生地、側柏、海金砂，加太子參、黑山梔、雲茯苓

又方：用豬溺臍（一具）　孩兒參（三錢）　卷柏（三錢）　長流水煎，炭火煨爛食。

（案2）脈左弦右軟，氣虛陰虧，肝之陽強，必由鬱怒所傷。氣失調達，心火濕熱下注，火掩精關，疼痛淋濁，乃濕傷氣，熱傷陰。補陰益氣，棋之先著，擬方候酌。

六味地黃丸去山芋肉，加太子參、毛柏、甘草、節滑石、山楂、木通、升麻、柴胡

怒傷氣，濕熱不化，肝失調達。濕熱下注，疼痛淋濁，肝主疏泄，腎司秘藏，補陰益氣。夜間淋濁已少，尚有精疼，夜黃晝清，行動腿膝無力，呵欠神倦。正氣、腎氣俱虧，濕熱余分未淨，原方加減。

前方去山楂，加麥冬

兩進前方，淋濁已轉白色，漸漸減少，溲黃變白，飲食未香，呵欠神倦，腰膝軟弱，日晡幽門氣墜，正氣、腎氣虧而未復。

六味地黃丸去山芋肉，加生地、麥冬、孩兒參、茯神

精傷無以生氣，氣虛無以生神，淋濁雖好，腎氣已虧。午後呵欠神倦，精傷不能化氣也。

六味地黃丸加生地、孩兒參、野料豆

（案3）濕熱傷陰，溺管疼痛，間或血淋。腎之陰虧，血不化精，精不化氣，色酒二字宜戒。初起宜清，久則宜斂，已延四月，自患之後，小便仍有白濁，溺痛不解，小溲黃赤，管痛尤甚。養肝腎之陰以化濕熱。

小生地　大麥冬　粉丹皮　建澤瀉　太子參　川黃柏　白茯苓神　益元散

濕熱傷陰，溺管疼痛，血淋之後，陰陽未復，脈來數象，水部有火，濕熱有餘，熱瀝不盡。

前方加甘草梢、千里馬

進補養肝腎與化濕熱，溺管痛舒，血淋亦止。四五日間有疼痛，脈來虛小。肝腎精血未復，餘氣未盡，以丸緩圖，清養為妙。

大、小生地（八兩）　牡丹皮（三兩）　木茯苓神（四兩）　建澤瀉（三兩）　太子參（二兩）　大麥冬（三兩）　鮮石斛（四兩）　甘草梢（八錢）　烏犀角（磨汁和，三錢）　潛葳蕤（四兩）　川黃柏（一兩）　水丸。

服丸以來，溺管痛止，黃赤俱無。惟小便後管中間有噓縮之氣，乃陰虛未復，腎元不固，原方加減。

生熟地黃湯加川黃柏、麥冬、孩兒參、烏料豆、蓮肉、燕根、豬脊筋

（案4）海藏云：忍精則淋，忍溲則癃，忍大便則痔。至於淋濁，有痛不痛、先後痛之分；有黃白赤色之異。陽舉則痛，腎囊潮黏，淋系赤色，皮外作癢。勉飲大醉後，兼之夢遺。素來忍精，濕留精關，不宜過利，亦不宜溫補，當治陽明。

補陰益氣煎加冬瓜子

五進補陰益氣，淋濁已止，陽舉不痛，皮外不癢，脈來左大，晨舌作干，陰虛不能上潮，以乙癸同源。

六味地黃湯加桔梗、陳皮

（案5）始由溲多不暢，管中如火球上下滾痛，尿後更甚。

四陰煎去百合，加參三七、黃柏、旱蓮

（案6）脈來弦大，兩尺不靜，濕熱傷陰，心相不靜，欲火凝結，濕鬱不化。考五淋治法，不越虛火、實火，必得清心絕欲，方能有濟。

孩兒參　山梔　甘草頭　萹蓄　老式琥珀　大麥冬　青竹葉　小木通　鮮石斛　瞿麥穗

心之動為意，意有所歸，心相不靜，欲火不散，精液不息，陽強不倒，寐則尤甚。陰不化氣，氣即火也。治之不易。心如鐵石，耳目清淨，心意不動，庶幾可效。

前方去木通，加小蓮子

清心保腎，寡欲固精，乃生生之道，原方加減。

前方去瞿麥、琥珀、小蓮，加蓮鬚、五味、炙桑螵蛸


<h2>二十五、癃閉</h2>
（案1）膀胱為州都之官，津液藏焉，氣化則能出。
小便淋漓不暢，少腹、大腹微脹，舌絳口乾，固由濕熱傷陰，亦由精不化氣，氣化無權，服藥或效，或不效者，裡氣空虛也。肝主疏泄，腎主閉藏。州都無約，水泉無束。考古名家虛火虛氣，濕熱不化，補中兼開，隆冬閉藏。年逾六旬，脈不應指，似無通利之法，恐傷生髮之氣。

補陰益氣煎加冬瓜子，每日晨服老六味地黃丸，午後服十九味資生丸。一助乾健，一法坤順。

（案2）脾司清陽，胃司濁氣。腎司二便，肺主治節。年逾花甲，二氣漸衰，濕熱內傷，臟不行腑，氣化無權。但兩脈俱弦，按之無力。真陽虛衰，真陰亦傷，脾胃困頓，小溲不通，氣化不及州都。

補陰益氣煎、六味地黃丸改金匱腎氣丸

法助乾健坤順，升清降濁，濕熱漸化，二便已暢，氣墜已減，精神未健，久病真元難以振作，原方進步。

前方加穀芽

補命腎以建中陽，健脾胃以化濕熱，補陰益氣，升清降濁，腑氣已調，小溲暢行。臟已安適，脈之雙弦已和，面色已開，精神漸起，以丸徐徐調養，自臻安吉。

金匱腎氣丸加半夏、橘紅、桑筋、白沙參　蜜丸。


<h2>二十六、便結</h2>
（案1）《經》以腎開竅於二陰，主五液而司開合。
飲食入於胃，津液輸於脾，歸於肺，注於膀胱，是為糟粕轉入小腸，傳送大腸，出於廣腸，是為大便。其中醞釀氤氳之氣，化生精血，滋潤五臟，營養百骸。蓋大腸傳送，相傅為之斡旋，故肺與大腸相表裡。肺為傳送之官，治節出焉。腎之液涸，賴州都為之藏蓄。故腎與膀胱相表裡。
膀胱為州都之官，津液藏焉，小溲多而大便結，正與小溲秘而大便泄同歸一體。便瀉、便秘乃清濁相混，溲多便結乃清濁太分，過猶不及。脈來軟數無神，尺部尤甚，證本陰虧水不制火，火灼金傷，寒熱如瘧，注泄之後，五液耗干。肺不清肅，無由下降，致令開合失司，傳送失職。州都津液少藏，故大便秘而小便數。擬清上實下主治。清上則肺無畏火之炎，實下則腎有生水之漸。冀其金水相生，肺腎相資。清歸於肺，潤歸於腎，則大腸無燥閉之患。愚見未識，高明以為然否。

鮮首烏（二兩）　羚羊片（三錢）　淮牛膝（五錢）　當歸梢（三錢）　南沙參（八錢）　甜杏仁（一兩）　分三次服。

（案2）六脈細軟，按之少神。恙由肝腎不充，氣虛不健，以致小溲勤而短，大便反結。《經》云腎開竅於二陰，陰不足則氣反虛而不運，法宜益氣以清陰。

制首烏　肉蓯蓉　當歸身　桑螵蛸（鹽水炒）　楮實子　枸杞子　杭白芍　於白朮　生牡蠣


<h2>二十七、便血</h2>
（案1）寒生濕，濕生熱，熱生風，風擾陽明之絡。血絡瘙癢無度。臟寒生熱，便血多年，黑地黃、黃土湯皆是法程。但濕熱傷陰，陰不化燥，氣不攝血，血虛生風，宜養心脾。

歸脾湯去黃耆、桂圓、木香，加生地、犀角、冬桑葉、三角胡麻

每早服桑麻地黃丸。

（案2）便後血乃遠血也。色紅脫肛，半時乃上，已歷十餘年。頭暈神倦，暑熱脫肛不上。腎司二便，中虛、腎虛，補中、歸脾是理。奈肝腎陰虧，氣失攝納。

補陰益氣煎加阿膠、赤石脂、乾荷葉

（案3）脈數且滑，濕熱傷陰，腸風便血。

六味地黃丸加炒槐米、荊芥炭、黃芩，次加側柏葉、炒枳殼、炮薑炭

（案4）便血多年，先後不一，先紫後紅，並有血塊，腹中隱痛，脈來滑數，按之無力。三陰內虧，濕熱不化，陰絡受傷。肝不藏血，脾不統血，氣不攝血，滲入大腸而下。

生熟地（四錢）　側柏葉（三錢）　箱當歸（三錢）　黑薑炭（五分）　赤石脂（三錢）　炒冬朮（三錢）　杭白芍（三錢）　酸棗仁（三錢）　槐花炭（三錢）　阿膠珠（二錢）


<h2>二十八、泄瀉</h2>
（案1）暑熱濕痰，滯傷於脾胃。腹響痛瀉，小溲色赤。進平胃加減，雖輕未已，原方進步。乘此驅逐，¦則久延正虛，防生歧變。

制根樸　赤茯苓　南木香　上廣皮　範志曲　建澤瀉　淡乾薑　甘草

脾喜燥而惡濕，濕滯脾土，痛泄嘔惡，進理中、胃苓，痛止嘔平，瀉勢欲止，舌苔漸化，夜寐已安，脾胃漸和，慎調為妙。

六君子湯加木香、蔻仁、穀芽、乾薑

（案2）脈左緊右緩緊，是腹痛之徵，緩是脾玩之候。暴起寒濕，水氣作瀉，溫熨是理。已延月餘，繞臍作痛，氣虛作墜，痛則作瀉，濕鬱化熱之象。精通之歲，陰未和諧，久瀉又傷，以香連歸芍湯加減，是否候酌。

廣木香　杭白芍　南山楂　當道子　川雅連　銀條參　赤茯苓　甘草　全當歸

每日早晨服老六味地黃丸，午後服十九味資生丸。

（案3）面浮肢腫，入谷則出，腹脹胸悶，大便溏泄，小水不暢。
六脈沉緊而澀，舌根白色不起。風濕抑鬱，食填太陰，臟寒生滿，濁氣逆上，則生䐜脹，清氣反下，則生泄瀉。總由出納之官應運不靈，是以二陰開竅不爽。擬溫里以開通上下。延久脾陰大傷，牽及腎氣，更為棘手。

製附子　黑炮姜　廣橘皮　建澤瀉　川根樸　採云曲　肥牛膝　赤茯苓　枳實炭　冬瓜皮


<h2>二十九、七竅</h2>
（案1）頭寒鼻塞流涕，漸成淵症。

蒼耳散去白芷，加桔梗、杏仁、當歸、陳皮、首烏

（案2）鼻塞流涕，腦已發空。此腦寒淵症也。

細生地　肥玉竹　白蒺藜　辛夷　潤元參　大麥冬　玉桔梗　蒼耳子

（案3）腦為髓海，鼻為肺竅。腦滲為涕，膽移熱於腦，則辛頞鼻淵。每交秋冬，鼻流腥涕，不聞香臭。肺有伏風，延今七載，難於奏效。

孩兒參（三錢）　杏仁泥（三錢）　淡黃芩（一錢五分）　蒼耳子（二錢）　細生地（三錢）　甘菊花（一錢）　生甘草（五分）　辛夷（一錢）　桑白皮（一錢五分）　白蒺藜（去刺，三錢）

（案4）鼻涕稠濃，且有腥味。年甫十九，鼻息不利，有息肉腦空之患，脈來滑疾，已延七載，難於奏捷。擬清上實下主治。

瀉白散去粳米，加孩兒參、黃芩、茯苓、杏仁、甘葛、蘆根、野菜花

（案5）膽移熱於腦則辛頞鼻淵。蒼耳、辛夷，乃是本方。風熱濟於陽明，肺氣不展。

桑白皮　羚羊皮　白蒺藜　雲茯苓　廣藿香　中生地　淡黃芩　野菜花

（案6）《經》以膽移熱於腦，則辛頞鼻淵。
膽為甲木，腦為髓海，鼻為肺竅。素本酒醉，肥甘過當，或為外感所乘。甲木之火由寒抑致生濕熱，上熏巔頂，津液溶溢而下，腥涕常流，為鼻淵之候。譬如火暑濕熱，鬱蒸乃能雨，源源不竭。髓海空虛，氣隨津去，轉熱為寒，亦猶雨後炎威自卻，匝地清陰而陽虛，眩暈等症所由生也。早宜調治，久則液道不能扃固，甚難為力也。

薄荷尖（八分）　防風根（一錢）　白蒺藜（三錢）　辛夷（一錢五分）　香白芷（一錢五分）　雀腦芎（一錢）　茅山術（二錢）　炙甘草（五分）

（案7）身懷六甲，火犯陽絡，血溢清空，由竅而出，名曰鼻衄。治宜清金和絡。

烏犀角（五分）　杭白芍（二錢）　淡黃芩（五錢）　生甘草（五分）　小生地（八錢）　大麥冬（三錢）　白茅根（五錢）

（案8）先天不足，火犯陽絡，血溢清竅為衄。

六味地黃丸加淮牛膝、淡黃芩、黑山梔、白茅花

（案9）風濕擾犯陽明，火乾血絡，血溢清竅而出，乃鼻衄也。

桑麻地黃丸加牛膝、麥冬、茅根、蘆根

（案10）目為肝竅。
《經》以五臟六腑之精氣皆上注於目而為之睛，睛之窠為眼，骨之精為瞳子，筋之精為黑眼，血之精為絡，氣之精為白眼，肌肉之精為約束。曾經目赤，因循未愈。近乃白睛赤縷參差，浮紅成片，時多淚出，內眥凝眵而瞳子黑睛無恙。此腎水下虧，不能生木。木燥生火，火甚生風，風火相搏，肺金受制。白睛屬肺，肺熱故白睛發赤。時多淚出，譬如熱生風乃能雨，熱耗津液，故多眵。脈來軟數而空，有赤脈貫瞳子之慮。治宜壯水生木，升陽散火，不可泛服滌熱之劑。《經》有上病下取之旨，擬明目養肝丸加減。

明目養肝丸去川連、膽草、青鹽、防風、羌活、肉桂，加霜桑葉　用羊肝煮爛搗加蜜丸。

（案11）肝有風熱，翳膜遮睛，曾有紅腫，失於調治，致令水不濟火，木燥生火，風火相搏，髓液潛消。《經》以諸髓皆屬於腦。髓熱則腦熱，腦熱則脂下流為翳，偏於左者屬肝也。宜先清髓退翳為主。

羚羊角（一兩）　草決明（一兩五錢）　青葙子（一兩五錢）　木賊草（一兩五錢）　黑山梔（一兩五錢）　白蒺藜（三兩）　大白芍（二兩）　銀柴胡（一兩）　蔓荊子（二兩）　黃菊花（一兩）　全當歸（一兩五錢）　炙甘草（八錢）　蟬衣肚（二兩）　川芎（一兩）　蜜水丸。

（案12）水虧於下，火升於上，水不制火，陰不勝陽。
緣少年嗜欲太過，水失所養，木燥生風，風火交併於上，陰液潛消於下，致令黑睛暗淡，瞳子無光，色兼藍碧，此為內障。《經》以五臟六腑之精氣皆稟受於脾，脾明於目，脾為諸陰之長，目為血脈之宗，腎為先天之源，脾為後天之本。脾土之強健賴腎氣之充盈，腎氣虛脾亦虛，脾虛則臟腑之精氣皆失所司，不能歸明於目。肝虛則血不歸原，腎虛則水不濟火，以故暗淡無光。治宜壯水濟火，補陰潛陽，冀其水升火降。

濟陰地黃丸去巴戟、菊花，加牛膝、菟絲子、東洋參、元武版、丹皮、茯苓、白朮、天麥冬、福澤瀉、橘皮、甘草　用長流水、桑柴火熬膏。

服膏以來，脾腎尚未充足，睛光頗有聚斂之機，視黑睛外一道藍圈，如月暈之狀。
夫月之有暈，乃太陰之精不振，而陰霾之氣蔽之。陰霾蔽月為之暈，為陰精尚在，無月則無暈矣。被光黑水蘊於中，射於四維圍於外，雖失明無視為根本，尚未頹殘，猶可治也。舌者心之官也，服補陰潛陽之品，舌反乾燥者，乃腎水枯涸之徵，不能上濟心火。心為君火，腎為相火。君火以明，相火以位，君火上搖，相火下應。腎欲靜而心不妄，心欲靜而火不息，腎水何由而升，心火何由而降，殊為可慮。是宜澄心靜養，恬淡無為，假以歲月，助以藥餌，方能有濟。

左歸丸去鹿角膠加天麥冬、蓯蓉、歸身、五味、冬朮、西洋參、鮮石斛、覆盆子、野黃精　熬膏。

（案13）白眼屬肺，黑眼屬肝，瞳人屬腎，目胞屬脾，目系屬心。
精滑四載有餘，腎水陰精交損，不能上注於目，卒然瞳人背明，腎實精空，尾閭穴痛，形容頹敗，食少多眠。服藥以來，飲食稍加，精神漸振，遺泄漸稀，能間二三日。目光如電光，神光不斂，可之黑白分明，瞳人之中，並無煙障之氣，混綠之色，非內障可比。仍以固腎填精、斂精化液之品，為丸緩治。第少壯年華，服藥寡效，非其所宜。

還元丹去地骨皮，加東洋參、羚羊角、紫河車、白朮、芡實粉、牡蠣粉、菟絲子、五味子、煅靈磁石、辰砂、歸身　金櫻子膏和丸。

（案14）腎虛有火，耳鳴失聰。

炙龜板　大熟地　肥玉竹　九節蒲　石決明　沙苑子　制首烏　粉丹皮　左牡蠣　建澤瀉

（案15）《經》以十二經脈、三百六十五絡，其血氣皆上注於目而走空竅，其彆氣走於耳而為聽。
心開竅於耳，腎之所司也。腎為藏水之臟，腎虛則水不能升，心火無由下降，壯火食氣，氣虛不能上走清空。陰液下虧，脈絡為之乾涸。氣血源流不暢，是以耳內常鳴。素多抑鬱，五志不伸，水虛不能生木，肝燥傳脾，土虛不能生金。肺病及腎，腎氣不平，五內互克，展轉沉疴，歲月彌深。壯歲固不足慮，恐衰年百病相侵，故不僅耳閉已矣。是宜沉志靜養，遣抱舒懷，補以藥餌，方可有濟。擬局方平補正心丹，去上病下取之意。

平補正心丹去車前子、山藥、硃砂、柏子仁，加白朮、丹皮、龜板、元參、山梔　蜜丸。

（案16）齒痛上引太陽，因眩暈左肢麻痹而起。
金水二臟素虛，眩暈乃肝邪所致。金虛不能平木，水虛不能制火。故肝陽內擾，陰火上升，肝位於左，氣虛則麻，兼以酒酪肥甘過當，濕熱蓄於腸胃，上壅於經，故見手足陽明、手太陰、足少陰四經之症。夫齒痛屬陽明之有餘。眩暈、麻痹屬太少之不足。按《靈樞·經脈》篇，手陽明之脈，其支者從缺盆上頭貫頰入下齒中；足陽明之脈下循鼻外，入上齒中。齒痛之由本此。第久於歲月，病勢已深，調治非易。爰以清胃玉女加味，從陽明有餘、少陰不足論治。

清胃散、玉女煎加澤瀉、鹿銜草

（案17）《經》以南方色赤，入通於心，開竅於耳，外候於舌。七情不適，傷乎心也，盛怒不解，傷乎腎也。腎虛水不制火，心火上熾，舌為之糜。法當壯水之主，佐以介類潛陽。

六味地黃丸去芋肉，加二至丸、炙鱉甲、龜板、五味子、牛膝　蜜丸。

（案18）腎水不足，心火有餘。舌為心苗，火性炎上，水不濟火，舌為之糜。脈來軟數無神，緣五志乖違所致。上病下取，滋苗灌根，法當壯水之主，以制陽光。

六味地黃丸去山芋肉，加牛膝、麥冬、地骨皮、武版　水丸。

（案19）誦讀勞心，心火刑金，金溶不鳴，聲嘶語言難竟。治宜壯水清金，行其清肅之令。

天王補心丹去桔梗、天冬，加南沙參

（案20）腎水不足，肝木失榮，木燥生火，火甚生風，風火交併，上冒清空，聲啞舌強，視聽不聰，脈來軟數無力。治宜益氣壯水調中，冀其水火既濟，天地交通。

六味地黃丸、六君子湯　蜜丸。

（案21）音聲本於臟氣，氣盛則聲揚，氣虛則聲怯。
腎為音聲之本，舌為發聲之機，氣為聲音之戶。腎主藏精，精化為氣，肺司氣化，氣主發音。證由誦讀太過，損於臟氣。河間以五志過極，俱從火化。火盛刑金，金溶不鳴。舌為心竅，腎為水臟。火性炎上，火旺水虧傷其本而失其機，是以聲啞語言難出。脈來滑數而空，爰以鐵笛加減。

大生地（八兩）　紫菀茸（三兩）　訶子肉（三兩）　桑白皮（二兩）　天麥冬（三兩）　薄荷葉（一兩）　連心翹（二兩）　炙甘草（一兩）　北五味（一兩）　甜桔梗（二兩）　大貝母（二兩）　竹葉水丸。


<h2>三十、婦人</h2>
（案1）《經》以任脈為病，女子帶下，客秋小便有血，秋後帶見五色，每逢小便作痛，夜寐不安，飲食不甘，心移熱於小腸，濕熱、肝火內郁。病延半載，極難奏效。

山梔子（一錢五分）　海金砂（一錢）　甘草節（一錢）　扁竹（三錢）　太子參（三錢）　湖丹皮（一錢）　龍膽草（一錢）　蓮子心（八分）　赤茯苓（三錢）　側柏葉（一錢）　燈心草（三寸）

服藥四帖，赤帶仍多，白帶微解，寒熱已輕，小便痛亦微止，臥稍安，飲食亦甘，原方加減。

七正散加生地、丹皮、燈心

寒熱已解，帶亦減，溲痛亦寧，欲食漸增，原方分量略更。

疊進七正散加味，帶下已痊，溲痛已愈，飲食亦甘。惟血虛頭痛，兩腿痠楚，乃氣血兩虛，肝腎濕熱未清，歸芍地黃湯加減。

歸芍地黃丸去芋肉，加草梢、萹蓄、竹葉、燈心

帶下溲痛俱愈，惟右脅作脹，血虛頭痛，精神不振。宜補三陰，佐化濕熱。

歸芍地黃丸、桑螵蛸、草梢

（案2）日來帶下，頻頻不止，大便艱痛，小水色黃不暢，腹內有硬塊，腰膝痠痛。《經》云腎氣開竅於二陰。陰虧陽不斂，虛寒之質，液絡精氣枯涸，大為可慮。東垣謂連桂同功，能交心腎於頃刻，納氣下降，導火歸原，亦前賢之良法也。立方呈政，須與貴處諸同道切脈驗證，服三四帖仍祈賜酌。

六味地黃丸加大古勇、上卷桂、淮牛膝、川杜仲、杭白芍、左牡蠣、雞頭實

（案3）《經》以女子二七天癸至，任脈通，太衝脈盛，月事以時下。
又二陽之病發心脾，有不得隱曲，女子不月，其傳為風消，其傳為息賁者危。汛閉年餘，飲食日少，形體日羸，脈來絃動，乃郁損心脾，木乘土位所致。心為生血之源，肝為藏血之臟，脾為統血之經。心境不暢，肝不條達，脾失斡旋，氣阻血滯，痞滿生焉。五志不和，俱從火化。火灼真陰，血海漸涸，故月汛不以時下，必致血枯經閉而後已。將治心乎，有形之血難培；將治脾乎，守補中州易鈍；抑治肝乎，條達滋柔均皆不受。當以干運中樞為主，俟脾胃漸開，以四物、逍遙養肝舒郁，再以歸芍地黃補陰養血，和調衝任，冀其經通，方為佳兆。

（方未見）

（案4）左脈弦出寸口，志意隱曲不伸，抑鬱損心陰。陰虛血少，血不榮脾，脾傷不能為胃行其津液，胃病不能容受水穀而化精微。精血日以益衰，脈絡為之枯澀。經閉半載有餘，腹中虛脹作痛，榮色憔悴，飲食減少，擬歸脾法。

歸脾湯去黃耆，加柏子仁、阿膠、澤蘭葉

服藥五帖，病勢似有退機。
因循怠治，停藥月餘，遂至䐃肉全消，喘鳴息肩。症本隱情曲意，郁損心脾，病傳於胃。所謂二陽之病發心脾是也。心為生血之源，胃為水穀之海，脾為化生之本，海竭源枯，化機衰憊。血枯經閉，氣鬱化火，火疾風生，消灼脫肉，故瘦削如風馳之速也。火灼金傷，氣無依附，故喘息如逝水之奔。犯《經》旨風消、息賁之忌，雖倉扁復生，無如之何。姑擬一方，以副遠涉就醫之望。

大生地（三錢）　大麥冬（一錢五分）　柏子仁（二錢）　澤蘭葉（二錢）　東洋參（三錢）　陳阿膠（二錢）　白歸身（三錢）　白茯苓（三錢）

（案5）經血乃水穀之精氣，調和於五臟，灑陳於六腑，源源而來，生化於心，統攝於脾，藏受於肝，宣布於肺，施泄於腎，上為乳汁，下為月水。經秘五載有餘，飲食起居如故，無骨蒸痰嗽等症，乃任脈經墜滯塞，非血枯可比。手指腫，腫色紫，不時鼻衄，經血錯行可知，營氣不從，逆於肉裡，遍體瘡癢，脈來滑數而長，有癰疽腫滿之患。擬子和玉燭散。多酌。

玉燭散

（案6）汛愆，胸腹相引而痛，痛時手足逆冷，食生冷寒涼即發，腹中雷鳴，脈來沉細，顯是命火中陽不足以煦和五內而敷榮四末，由產後氣血雙虧、虛寒為祟。治宜益火之源，以消陰翳。

桂附地黃丸加黨參、歸身、川芎、炮姜

（案7）素本月事不調，今正晡熱，巔疼脛腫，經居三月，脈來滑數。年甫廿四，肝脾不和，胃不開暢，濕鬱不行，理脾胃以觀動靜。

白朮炭　淡黃芩（酒炒）　肥知母　須穀芽　全當歸　縮砂仁　川杜仲　老蘇梗　白茯苓　淮山藥

（案8）腹中作痛，痛連胸口，手足發冷，不宜寒涼生物，腹中氣鳴，月汛愆期，皆由產後失調，氣血交病，虛寒為患。

四物湯加炮薑、香附、茯苓、白朮、甘草、砂仁、紅糖、益母膏

（案9）坤道首重調經，經不調，來時少腹作痛，病在厥陰。肝病善痛，肝傳脾，脾病善脹，脾傳胃，胃病善嘔，飲食不甘，脾胃並病，有妨孕育。

香砂六君子湯加艾葉、紅糖、香附、歸身

<u>又五花酒方</u>　紅白荷花、月季花、玫瑰花、桃花、益母花　浸百花酒。

<u>又丸方</u>　六君子湯加砂仁、香附、茺蔚子、澤瀉、蘄艾、當歸　紅糖為先。

（案10）年已四五，生育多胎，氣血皆虧，月不及期，顏色紫黑，精神倦怠，夜來少寐，早起作嘔，痰不易出，兼之氣鬱傷肝，悲哀動中，左腹氣瘕，飲食減少，心肝脾三經俱病，先以解鬱疏肝，兼養心脾。

歸脾湯去黃耆、桂圓，加阿膠、茯苓、金橘餅、紅糖

解鬱疏肝，以養心脾，已服二帖，鬱結化火，心煩作渴，六日未更衣，頭眩浮火內擾，木鬱達之，火鬱發之。

補中益氣湯去黃耆（一本用逍遙散加山梔、丹皮、天麻、石斛、生地）

（案11）月不及期，少腹作脹，手足麻木，飲食不甘，心膽自怯，氣血不調，心肝脾三經受病。

歸脾湯去黃耆、棗仁，加白芍、柏子仁

（案12）痛經症緣陰不濟陽，氣血兩損，加以痼冷沉寒，則月信不獨作痛，亦且愆期。經者，常也。氣血反常，宜陰陽兩固，擬八珍湯佐以溫里達下，久服自可獲效。

八珍湯加熟附子、丹參、黑薑炭

（案13）素有痛經症。陰液本虛，今春腹痛作瀉，寒熱嘔吐脹悶頻頻不止，感邪夾濕，胃脘久傷，六脈沉澀，左部尤甚。胃為水穀之海，陽明阻塞，清不能升，濁不能降，脾濕生痰，肝木侮土，最為險要。況當經期猶須防內因、外感二者交病，恐生厥搐、呃逆、肢冷之險。

臺烏藥　於白朮　煨木香　炮姜灰　白茯苓　建澤瀉　蘇橘紅　紫丹參　六神麯　生苡仁　廣鬱金

血分暢行，痛脹已定，脾胃不和，食仍不暢。土為萬物之母，火為生化之源。補土和陰，脾腎兩固，經常也。經不反常，土能自潤，土潤則水流，緩緩培養，乃能獲效。擬益母八珍加以宣劑。

益母丸、八珍湯加黑薑、橘紅、遠志

（案14）保元之法，先在調經。經前痛脹，是以艱於生育，此謂痛經。益陰濟陽，總宜氣血和平，平則陰陽不爭，和則榮衛不乖。宜溫補達下，以調氣血。擬益母勝金丹和烏雞丸法加減。

鹿角膠　大熟地　茺蔚子　黑薑炭　龜板膠　雀腦芎　枸杞子　白茯苓　清阿膠　箱當歸　川杜仲　黃酒　左牡蠣　杭白芍　於潛術　童便　烏骨雄雞　熟附子　紫丹參　煉蜜丸。

（案15）女子以肝為先天，肝為血海，經前痛脹，肝不平寧，血不和暢。始因痎瘧，邪留肝腎，腿足常腫，發則痛不可奈。腳氣類傷寒，寒熱氣衝，濕熱鬱結，隨氣上衝心則厥，沖胃則吐，當治陽明，調氣血以化濕熱。

六味地黃丸加冬朮、苡仁、沉香

（案16）肝鬱氣聚，氣聚血結，胸脅跳痛，一日數次，嗆咳氣促。經閉半載，日哺寒熱，寅汗而退，飲食不甘，頻頻白帶。七情鬱結之病，必得心境開舒，肝氣方能條達。

佛手片　淮牛膝　炙甘草　酸棗仁　全當歸　湖丹皮　白茯神　炙遠志　茜草根　銀柴胡

早服調氣丸：臺烏藥　花檳榔　蓬莪朮　廣鬱金　降香屑　新絳屑（以上俱醋炒）　紅糖為丸。

晚服調血丸：生地黃　京赤芍　當歸身　川芎　蘄艾葉　紅糖為丸。

左脈尚緩，右脈尚大。氣鬱填胸，氣血俱病，五損之病，宜從中治。調其飲食，適其寒溫，心暢肝和，脾胃健運，方能有濟。

黨人參　白茯苓　炒穀芽　五穀蟲　炒白朮　上廣皮　蓬莪朮　雞內金　玫瑰花露　荷葉包陳倉米

三更腹痛，四更經行，淡紅而少，五更紫色而多，小腹墜而痛，氣結血凝。原方加減。

前方去內金、谷蟲，加當歸、川芎、白芍、延胡索、紅糖

色仍紫，少腹仍痛。

雀腦芎　淮牛膝　上肉桂　上陳皮　全當歸　炮薑炭　延胡索　紅糖

（案17）本有經前後疼痛，現病有兩旬未止，右腿、右肋俱痛，右腹硬痛。氣血凝結，肝脾不和。

廣木香　全當歸　雀腦芎　益母草　砂仁米　杭白芍　白茯苓　赤砂糖　制香附　延胡索　炙甘草　又加檀香

（案18）痛屬於肝，脹屬於脾。汛來腹痛而脹，乳房墜痛，堅硬如石。氣鬱動肝，肝胃不和，氣血凝結。

歸芍異功散去黨參，加元金散（砂仁、川芎、香附、山楂、檀香　水丸。）

（案19）九載月事不調，尚未生育，喉內作干。腹中沉墜，肝脾氣血失調，病延已久，治之不易。

六味地黃丸、膠艾湯加茺蔚、白芍

（案20）肝為血海，脾為血源。結婚以來，未能生育，月信不調，腹中沉墜，年已廿七，經來先後不一。病在至陰，肝脾俱病，治之實難。

歸芍地黃丸去丹皮，加香附、生地、阿膠、茺蔚子、甘草、月季花　紅糖為丸。

（案21）女子首重調經，經調方能有孕。經先期，少腹脹痛，不時嘔噦，脈見雙弦無力。少腹主於肝。肝病善痛，肝傳脾，脾病善脹，脾傳胃，胃病善嘔。飲食不甘，肝脾胃俱病，以丸緩治。

八珍湯加益母花、煨木香、艾葉　水丸。

（案22）經斷復來，老年防脫。

四物湯加木瓜絡、丹參、香附、益母草

（案23）十七歲天癸至，咳嗽失血，乃倒經重症，法順氣導血。

白蘇子　鬱金片　黑山梔　鉤藤（後下）　降香末　山楂炭　牡丹皮

（案24）經者，常也，失其常則病，離其經則瘀，瘀行下紫黑色。氣不攝血則湧，宜固正和瘀，養陰調氣。

四物湯加牛膝、黨參、棗仁、益母草、茯神、丹皮（參）、血餘炭、蒲黃炭、阿膠、澤瀉

（案25）經阻二載，少腹堅硬，大便不爽，不時咯出紫血塊，此屬血蠱之象。

製大黃　川桃仁　鮮生地汁　生薑自然汁　上桂心　郁李仁

（案26）《經》以齒乃骨之所終，手足陽明之脈上循於齒，地癸主於衝脈。沖為血海，並足陽明經而行。陰虛無以配陽，水弱不能濟火。經事先期，不時齒痛。當以陽明有餘、少陰不足論治。

玉女煎去石膏，加丹皮、澤瀉、佩蘭葉

<u>丸方</u>　照煎方去牛膝、佩蘭，加鮮石斛、焦梔、當歸　蜜丸。

（案27）氣不衛外則寒，血失中營則熱，經無約束則愆期。二氣素虛，奇經復損，督行一身之陽，任行一身之陰。任督猶天之子午，衝脈從中直上，若地之云升。法當靜補真陰，以充八脈。

生脈散加熟地黃、魚鰾、山芋肉、山藥、歸身、左牡蠣、白蓮花　熬膏。

（案28）經以應月，月以三旬而一盈，經以三旬而一至，象月滿則虧也。
虧極則病，陰虧則火盛，火盛則逼血妄行。《經》以陰虛陽搏謂之崩也。服藥以來，崩漏雖止，巔頂猶痛，腹中䐃䐜脹。厥陰之脈上出額，與督脈會於巔頂，下絡少腹。水不涵木，陰不斂陽，巔痛腹脹，脈尚軟數無神。仍以壯水潛陽為主，冀其血氣各守其鄉，方無來復之患。

烏賊骨丸、生脈散加生地、知母、玉竹、棗仁、牡蠣、歸身、白芍　蜜丸。

（案29）沖為血海，下司肝腎，上隸陽明。經行飲冷，瘕聚胞中，延今十餘年。經來臍下硬痛，連及兩腰，任脈亦病，病深難於痊愈。

生化湯去熟地、甘草，加牛膝、山楂、艾葉、赤砂糖、童子小便

（案30）腹中素有血癥，大如覆杯，脈絡阻礙。經血循環失其常度。經不及期，經前作痛。氣鬱傷肝，木乘土位，飲食減少，悲哀傷肺，治節不行，胸次不暢，腰如束帶，帶脈亦傷。年逾三旬，尚未妊子，必得經候平調，方能孕育。

四物湯、歸脾湯去黃耆、桂圓，加艾葉、新會皮

動則為瘕，瘕者，假也，氣也；不動為癥，癥者，真也，血也。血癥盤踞居於中，經血循常道阻，月不及期，期前作痛，素多抑鬱悲傷，生生之氣不振，調肝脾以暢奇經，宣抑鬱以舒神志。

歸脾湯去桂圓、黃耆，加生地、白芍、川芎、會皮、艾葉、薑、棗　水泛丸。

左脈澀，右脈弦。肝鬱中傷，氣血凝結，經不通行，氣脹腹痛，飲食不思。二陽之病發心脾，有不得隱曲，女子不月，其傳為風消，其傳為息賁者不治。

歸脾湯去黃耆，加阿膠、紅糖

（案31）月不及期，腹痛腿痠，飲食減少，胸脅瘕塊。氣鬱傷肝，悲哀動中，胸中作悶，腰如束帶，病在至陰，肝脾俱病。

歸芍異功散加木香、艾葉、紅糖

（案32）瘕屬氣聚，癥屬血結，月不及期，胸有癥塊，氣鬱悲傷動中，中傷積飲，汩汩有聲，寐來中州虛寒。肝脾胃俱病，治之不易。

香砂六君子湯加香附、歸身、薑棗

又歸芍異功散加砂仁、油桂、薑棗，次加遠志、棗仁

（案33）年甫三一，未經生育，胸有癥結。服藥五帖，腹脹減半。夜來濁痰甚多。月不及期，點滴淋漓，四肢無力，氣血雙虧，肝脾俱病。

歸芍六君子湯加生地、薑棗

（案34）脈來滑數而空，似有胎而不果腹，無堅硬之處，非停瘀可比。素本經事不調，日晡熱，頭痛時作時止，陰虧血少，病在肝脾，木不調達，土運郁壅。崇土培木，宣補中州，觀其動靜。

佛手散加於朮、陳皮、砂仁、茯苓、制香附、炒黃芩

（案35）脈左澀右弦，肝虛氣血凝結，經居四月，似有胎而不固，心悸脘痛，漏淋不已，氣聚為瘕。肝為起病之原，胃為傳病之所。養心脾兼和肝胃。

歸脾湯去桂圓、黃耆，加山楂、紅糖

頃閱來原，淋漓已止，諸恙悉痊。胎漏之傷，元神未復。

黑歸脾湯加杜仲

（案36）診得六脈細數而弦，每胎墮總在二三月，腹內積有硬塊。《經》謂妊娠，司胎一月在肝，二月在膽，三月在心，四月三焦，五月在脾，六月在胃，七月在肺，八月在大腸，九月在腎，十月膀胱。此症總在二三月胎漏，只緣肝膽，血熱傷及心脾，太少二陰受恙，是以氣不充血，積塊頻頻，不化遵程。法養正消積合養陰滋降，以補天一之水，和陰清熱，以瀉地二之火，擬益母勝金丹加減。

潞黨參　茺蔚子　箱當歸　京三稜　於潛術　大熟地　杭白芍　蓬莪朮　丹皮參　制首烏　雀腦芎　制香附　人中黃　雞爪黃連　川黃柏

脈不應指，胎元不長，服回春丹安住亦必胎長為妙，仍防流滑。

北沙參　於白朮　淮山藥　酸棗仁　細生地　厚杜仲　粉甘草　南棗肉


<h2>補遺</h2>
（案1）霍亂轉筋，陰陽乖隔，寒暑交爭，肢冷煩躁，苔黃脈閉，內陷之症。姑六和加減，恐難挽回。

六和湯去砂仁、木瓜

（案2）飲食自倍，腸胃兩傷，經脈橫解，腸澼為痔。素本善飲，濕甚中虛，腸澼延綿不已，虛氣下墜，升降失常，滯下甚多，脹而不痛。此屬虛也，氣血交虧，濕鬱化熱。

白頭翁湯去川黃柏，加冬朮、生地、阿膠、黃芩、甘草、炮薑、伏龍肝

（案3）寒飲侵脾，濕熱在胃，脾受寒故多痰。胃挾熱故下痢。惟治未得法全，以久痢不痊，輒用攻克諸藥，以致中土受傷，漸成脾虛下陷之症。急宜化痰去濕，調和脾胃，佐以暖腎之品，則飧泄可瘳。擬香砂六君合四神丸。

香砂六君子湯、四神丸加薑棗

（案4）嘔吐清水，痛則欲絕，脈象細軟而澀，大非所宜。

陳海皮　使君子　淡乾薑　烏梅肉　新會皮　蘇荸薺

（案5）恙因肝鬱夾濕，木旺土虧，胸悶作嘔，氣逆痰不升，間有寒熱，此肝虛濕患，非客感也。脈來細軟而滑，速宜固正和中，調脾滲濕。煎丸並進，尚可收功。

制首烏　製半夏　杭白芍　白茯苓　左牡蠣　上廣皮　建澤瀉　生苡仁　野鬱金

（案6）肝邪犯胃，食入不爽，日久防隔。

天台烏藥　沉水香　箱歸尾　上廣皮　黃鬱金　杭白芍　桃仁泥　白茯苓

<u>丸方</u>　赤石脂　歸身　沉香　乳香　狗寶　老式琥珀　麝香　大玉紅為丸，硃砂為衣。

（案7）恙因病後傷脾，中焦欠運，以致目面黃瘦，四肢冷，中氣虛，食難消化，兼之便溏，乃脾胃虛弱，無火不能消穀，胃難納，脾難運，納化皆難，症勢危也。速宜補火生土為佳。但桂附之品，一時難以驟用，擬方候酌。

廣木香　於術炭　淮山藥　杭白芍　炒米仁　炒穀芽　建澤瀉　白茯苓　廣陳皮

早服香砂丸，晚服加味六君煎。

（案8）氣積上衝則膨脹，咳逆多痰，此脾濕生痰，痰延傷肺，以致肝血不能榮潤，故積塊亦覺堅硬。治宜扶土和肝舒肺。

白蔻衣　臺烏藥　杭白芍　建澤瀉　沉水香　淮山藥　蓬莪朮　製半夏　當歸尾　生苡仁

（案9）恙由三陰瘧後，腹右成塊，胸悶不舒。此邪熱之傷肝脾，逆成瘧母，治宜養正消積。

制首烏　京三稜　全當歸　廣橘白絡（各）　紋黨參　淮牛膝　杭白芍　冬瓜皮　於白朮　川鬱金

（案10）兩脅及胃不舒，肌膚時熱，自汗。《經》云：汗者心之液。又云：寒熱起於肝膽。況兩脅皆屬肝部。和榮衛益肝脾，調養久而自健。

大熟地　箱當歸　金釵斛　金毛狗脊（去皮切）　麻黃根　杭白芍　白茯神　淮山藥

（案11）酒濕傷陰，心脾腎三陰不足。手足振掉，莫能自主。巔眩目中生花，脈細數無力。非少壯所宜，有陰痱之患。宜壯水生陰，助土滲濕。

七福飲去當歸，加枸杞、澤瀉、茯苓、牛膝

（案12）濕熱傷陰，中虛濕勝，脾主四肢，戰慄動搖，火之象也。濕熱化火，蘊於中州，以致兩手動無寧息。診脈軟數無神，治宜培補心脾，參入甘溫壯水之品。

黑歸脾湯去桂圓，加川黃柏、廣陳皮

（案13）兩手攣搐，一哭而解，前屢服和肝調氣不效，繼加以化痰瀉肺，漸竟稍愈。《經》雲精氣並於肺則悲，仍以平肝加以清肺熱，久服自可獲效。箱當歸　化橘紅　酸棗仁　苦杏仁　杭白芍　大麥冬　炙遠志　玉桔梗　川雅連　炒子芩　白芥子　白茯苓

用鮮竹二青煎水調勻。

（案14）脾濕侵肺，浮腫喘促，夜不能臥，胸膈欠舒。

白蘇子　製半夏　枯穀芽　甜杏仁　葶藶子　廣橘紅　白茯苓　生苡仁　冬瓜子

（案15）脾有濕痰，肺有積火。雖咳久面浮，非虛症也。

製半夏　化橘白　光杏仁　薏苡仁　赤蘇子　白茯苓　淮山藥　鮮石斛

（案16）足腫漸消，發黃不透。脾虛生濕，濕積傷脾，乃燥脾滲濕主治。

西茵陳　焦冬朮　冬瓜子　生苡仁　桂枝木　青廣皮　當道子　黑薑炭　赤茯苓

服扶脾燥濕之劑，黃漸外達。濕鬱傷脾，先宜通利達下，從小腸膀胱出。《經》所謂開潔淨者是也。

前方去冬瓜子、桂木，加歸尾、甘草梢、澤瀉

（案17）服調氣暢中，木榮土漸旺，六脈稍覺和緩。緣陽在外為陰之使，陰在內為陽之守。扶陽即所以固氣，氣和而胃自調，照前煎方主治。

白首烏　全當歸　冬瓜皮　白扁豆　黃耆皮　杭白芍　於白朮　白茯苓　上桂心　廣橘絡　穀芽須　遠志肉

（案18）陰液不充，腎之水虧，肝之陽強。精氣並於肝則怒，滋水緩肝培養，久能獲效。

大生熟地　全當歸　杜阿膠　炙遠志　鮮首烏　杭白芍　冬青子　棗仁炭　沙苑蒺藜　霜桑葉　胡芡實　白茯苓神　左牡蠣　黑芝麻　牡丹皮　珠麥冬


<h2>集方</h2>
四君子湯：人參　白朮　茯苓　甘草

香砂四君子湯：四君子湯加木香、砂仁

歸芍四君子湯：四君子湯加當歸、芍藥

五味異功散：四君子湯加陳皮

歸芍異功散：五味異功散加當歸、芍藥

六君子湯：五味異功散加半夏

香砂六君子湯：六君子湯加木香、砂仁

歸芍六君子湯：六君子湯加當歸、芍藥

金水六君煎：二陳湯加熟地、當歸

苓桂朮甘湯：茯苓　桂枝　白朮　甘草

半夏茯苓湯：半夏　茯苓

二陳湯：半夏　陳皮　茯苓　甘草

杏蘇二陳湯：二陳湯加蘇葉、杏仁

歸芍二陳湯：二陳湯加當歸、芍藥

益氣健脾丸：五味異功散加枳實

外臺茯苓飲：益氣健脾丸去甘草，加枳殼

何人飲：何首烏　當歸　人參　陳皮　煨姜

六味地黃丸：地黃　山芋肉　山藥　茯苓　丹皮　澤瀉

桂附地黃丸：六味地黃丸加附子、肉桂

知柏地黃丸：六味地黃丸加知母、黃柏

歸芍地黃丸：六味地黃丸加當歸、芍藥

桑麻地黃丸：六味地黃丸加桑葉、巨勝子

濟陰地黃丸：熟地黃　山藥　山芋肉　當歸　枸杞　巴戟　麥冬　蓯蓉　五味　甘菊

八仙長壽丹：六味地黃丸加五味、麥冬

金匱腎氣丸：桂附地黃丸加牛膝、車前子

附都氣丸：六味地黃丸加五味、附子

地黃飲子：熟地　巴戟　山芋　蓯蓉　附子　肉桂　石斛　茯苓　遠志　麥冬　五味　石菖蒲

左歸丸：熟地　山藥　枸杞　山芋　牛膝　菟絲子　鹿角膠　龜板膠

七福飲：人參　熟地　當歸　白朮　甘草　棗仁　遠志

一陰煎：生地　熟地　芍藥　麥冬　甘草　牛膝　丹參

四陰煎：生地　麥冬　白芍　百合　沙參　甘草　茯苓

大營煎：當歸　熟地　枸杞　甘草　杜仲　牛膝　肉桂

還元丹（一名延年益壽不老丹）：人參固本丸加地骨皮、茯苓

人參固本丸：人參　天冬　麥冬　生地　熟地

三才湯：天冬　地黃　人參

生脈散：人參　麥冬　五味

二至丸：冬青子　旱蓮草

歸脾湯：人參　白朮　茯神　棗仁　桂圓肉　黃耆　當歸　遠志　木香　甘草

四物湯：生地　當歸　芍藥　川芎

八珍湯：四物湯　四君子湯

十全大補湯：八珍湯加黃耆、肉桂

十四味建中湯：十全大補湯加附子、半夏、蓯蓉、麥冬

補中益氣湯：人參　黃耆　甘草　白朮　陳皮　當歸　升麻　柴胡

補陰益氣煎：人參　熟地　當歸　陳皮　山藥　甘草　升麻　柴胡

天王補心丹：生地　人參　元參　丹參　茯苓　桔梗　遠志　天冬　麥冬　當歸　柏子仁　棗仁　五味

孔聖枕中丹：敗龜板　青龍骨　九節石菖蒲　遠志筒

平補正心丹：人參　龍齒　白茯苓　茯神　麥冬　五味　當歸　遠志　天麥　山藥　熟地　硃砂　棗仁　菖蒲　柏子

明目羊肝丸：古勇　人參　麥冬　柴胡　當歸　牛膝　防風　熟地　羌活　枸杞　青鹽　黃柏　肉桂　九孔石決明　龍膽草　家菊花　羯羊肝

麻黃湯：麻黃　桂枝　杏仁　甘草

桂枝湯：桂枝　芍藥　甘草　生薑　大棗

小青龍湯：麻黃　桂枝　細辛　乾薑　芍藥　五味　半夏　甘草

小柴胡湯：柴胡　半夏　黃芩　人參　甘草　生薑　大棗

玉屏風散：黃耆　防風　白朮

升麻葛根湯：升麻　葛根　芍藥　甘草

定喘湯：麻黃　白果　半夏　蘇子　款冬花　杏仁　黃芩　桑白皮

九味羌活湯（一名羌活沖和湯）：羌活　防風　蒼朮　細辛　川芎　白芷　生地　黃芩　甘草

人參敗毒散：人參　羌活　獨活　柴胡　前胡　桔梗　川芎　茯苓　甘草　枳殼

清暑益氣湯：人參　白朮　神麯　葛根　青皮　陳皮　甘草　麥冬　五味　當歸　黃柏　澤瀉　升麻　黃耆　蒼朮

藿香正氣散：藿香　白芷　白朮　半夏　茯苓　紫蘇　川樸　桔梗　陳皮　甘草　大腹皮

達原飲：檳榔　厚朴　草果　芍藥　黃芩　甘草　知母

六和湯：藿香　砂仁　厚朴　杏仁　半夏　扁豆　木瓜　人參　白朮　甘草　赤茯苓

平胃散：川樸　蒼朮　廣陳皮　甘草

參附湯：人參　附子

六味回陽飲：人參　附子　熟地　歸身　炮姜　甘草

溫膽湯：二陳湯加枳實、竹茹

十味溫膽湯：溫膽湯加人參、遠志、棗仁、熟地

半夏瀉心湯：半夏　川連　黃芩　人參　甘草　乾薑　大棗

半夏秫米湯：半夏　秫米

橘皮竹茹湯：橘皮　竹茹　人參　甘草　半夏　麥冬　赤茯苓　枇杷葉

小陷胸湯：雅連　栝樓　半夏

左金丸：黃連　吳茱萸

大半夏湯（一名參蜜半夏湯）：人參　白蜜　半夏

甘麥大棗湯：甘草　小麥　大棗

白虎湯：石膏　知母　甘草　粳米

人參白虎湯：白虎湯加人參

犀角地黃湯：犀角　生地　白芍　丹皮

清燥救肺湯：人參　石膏　麥冬　杏仁　桑葉　阿膠　胡麻　甘草　枇杷葉

玉女煎：石膏　熟地　麥冬　知母　牛膝

百花膏：百合　款冬花

豬膚湯：豬膚　白蜜　白粉

甘桔湯：甘草　桔梗

葦莖湯：葦莖　苡仁　桃仁　瓜瓣

雪羹湯：海蜇　荸薺

復脈湯（一名炙甘草湯）：炙甘草　桂枝　人參　麻仁　生地　阿膠　麥冬　薑棗

二妙散：蒼朮　黃柏

二冬膏：天冬　麥冬

七正散：龍膽草　山梔仁　甘草梢　芣苡子　木通　赤茯苓　萹蓄

芍藥湯：芍藥　歸尾　黃芩　肉桂　大古勇　大黃　檳榔　甘草

白頭翁湯：白頭翁　北秦皮　川連　川柏

瀉白散：桑白皮　地骨皮　甘草　粳米

清胃散：生地　丹皮　黃連　當歸　升麻

四神丸：破故紙　遼五味　肉蓯蓉　吳茱萸

蠲痹湯：黃耆　當歸　赤芍　羌活　防風　片子薑黃　甘草

蒼耳散：白芷　薄荷　辛夷　蒼耳子

半夏白朮天麻湯：半夏　白朮　天麻　麥芽　神麯　蒼朮　人參　黃耆　陳皮　茯苓　乾薑　黃柏

玉燭散：生地　歸尾　赤芍　川芎　甘草　生軍　芒硝

真人養臟湯：罌粟殼　訶子　木香　肉蔻　安邊桂　白朮　甘草　白芍

桃花湯：生地　赤石脂　乾薑　粳米

導赤散：生地　木通　甘草梢　淡竹葉

三陰煎：當歸　熟地　甘草　芍藥　棗仁　人參

斑龍丸：鹿角膠　鹿霜　熟地　菟絲子　柏子仁

理中湯：白朮　人參　乾薑　甘草

蘇合香丸：蘇合香　龍腦香　熏陸香　丁香　原寸香　安息香　沉水香　香附　廣木香　烏犀角　於白朮　硃砂衣

虎潛丸：川柏　牛膝　白芍　陳皮　虎脛骨　知母　龜板　鎖陽　當歸　羯羊肉　熟地

青娥丸：破故紙　胡桃肉　杜仲

保和丸：山楂　神麯　半夏　陳皮　萊菔子　連翹　茯苓

十九味資生丸：人參　山楂　蓮肉　苡仁　云術　茯苓　山藥　甘草　桔梗　麥芽　芡實　白蔻仁　陳皮　藿香　神麯　白扁豆　川連　厚朴　澤瀉　（一本無厚朴）

減連資生丸：十九味資生丸去川連

枳朮丸：白朮　枳實

逍遙散：柴胡　當歸　芍藥　白朮　茯苓　甘草

推氣散：桂心　枳殼　甘草　片子薑黃

佛手散（一名芎歸湯，亦名一奇散，亦名君臣散）：川芎　當歸

益母丸：益母草

香橘湯：香附　橘紅　半夏　甘草　

元金散（一名金鈴子散）：川楝子　延胡索

膠艾湯：阿膠　蘄艾

生化湯：當歸　川芎　焦姜　桃仁　甘草　熟地

香砂丸：木香　砂仁

烏賊骨丸：烏賊骨　蘆茹　雀卵　鮑魚





<h2><span class="orange">王九峰醫案（二）上卷</span></h2>

<h2>時邪</h2>
寒傷營分，發熱頭重，骨疼，咳嗽，腹脹便泄，邪傷中表，散寒導滯。

柴胡　葛根　薄荷　荊防風　前胡　蘇梗　杏仁　黃芩　淡竹茹　青陳皮　姜

中脘痛連少腹，氣滯寒停，寒熱時作，感冒溫邪，左脈弦數，右脈遲細，宜疏散暢中。

柴胡　蘇梗　薄荷　佩蘭葉　荷葉　砂仁　半夏　青皮　延胡索

表邪漸達，里邪漸清，仍然骨痛發熱，腰背痠痛，皆緣平素肝腎兩虧，刻當扶正祛邪為法。

當歸　茯苓　青皮　車前　荷梗

溫邪旬余不解，耳聾溺赤，中脘按之覺膨，便閉旬日，腑氣不通，表邪未撤，解肌導滯。

柴胡　葛根　枳殼　黃芩　杏仁　棗仁　半夏　木香　雪羹

溫邪三日，頭重骨疼，舌苔厚膩尖紅，脈來弦大，按之微數，少陰陽明合病，柴葛解肌加白虎湯。

柴胡　葛根　石膏　豆豉　蒼朮　竹茹　茯苓　蔞皮　甘草　半夏

時感九朝，胸悶寒熱，口渴腹痛，舌白脈伏，有內陷之慮。

桂枝　柴胡　葛根　黃芩　赤芍　當歸　陳皮　甘草

時邪夾有濕熱，恙防內陷，得汗方解，囊大如斗，濕熱下注，小便通利為佳。

四苓加葛根　生地　苡仁　車前　半夏　通草　川柏　桑葉

斑疹隱隱，發而未透，喉疼，手足麻，頭身皆痛而喘，脈伏邪閉，肺胃皆病，防其呃喘之患。服方是理，仍依法治。

升麻　羌活　防風　葛根　甘草　大力子　桔梗　蟬衣　茅根　蘆尖　胡荽　陳皮

時邪八日，身發白㾦，舌苔厚黃而潤，口乾不渴，脈息沉數，有化熱之勢。熱在血分，所以不渴。擬方候諸高明酌之。

瓜蔞　生地　赤芍　山梔　枳殼　歸身　丹皮　川貝　熟軍　牛蒡　連翹　竹茹　觀音柳

昨已更衣，通身有汗，熱未退盡，舌強，舌心漸干，脈數少力。飲茶較多，邪勢難解，仍防陷變。

生地　竹茹　麥冬　枳殼　當歸　甘草　柴胡　黃芩　膽星　貝母　瓜蔞

時疫四朝，壯熱無汗，胸悶舌白，身痛腹瀉，嘔惡，神煩口渴，脈來浮數，妊娠兩月，斑尚未透。

蘇梗　薄荷　蘆尖　陳皮　升麻　柴胡　乾葛　荊芥　桔梗　赤芍　黃芩　甘草　觀音柳

春溫九朝，頭暈身疼，發熱不退，口乾鼻衄，邪乾血絡，最怕神昏譫語，內陷之變。

赤芍　丹皮　小生地　葛根　柴胡　當歸　甘草　麥冬　茅根

妊娠足月，感冒時邪，身疼煩躁，壯熱口渴，脈數舌絳，邪郁陽明，謹防熱甚傷胎，氣急譫語之變。

當歸　葛根　川貝　知母　蘇梗　甘草　黃芩　白朮

風溫不可發汗，而亦宜微汗，否則邪從何出。大抵風溫之邪從上有，風從陽，溫化熱，上焦近肺，肺先受邪，肺為嬌臟，兩陽薰灼，津液受劫。古方有萎蕤湯，以玉竹之甘潤滋柔之品，以保胃液。俗醫輒投羌活柴葛，以發汗劫津，失其旨矣。當與辛涼輕劑，清解為先，擬梔豉合涼膈方法。

黑梔　豆豉　蔞皮　薄荷　連翹　黃芩　象貝　橘紅　杏仁　桑葉　梨

春溫十一朝，頭痛骨疼，胸中脹悶，惡寒發熱，入夜譫語，表裡合症，謹防內陷。

柴胡　葛根　豆豉　獨活　秦艽　當歸　赤芍　陳皮　枳殼　車前

秋邪壯熱，大汗渴飲，背微惡寒，桂枝白虎湯。

桂枝　知母　石膏　生草　竹葉

肝腎陰虧，中虛濕痰不化，左肋痞硬年餘，前日觸不正之邪，寒熱疊作，旋即自汗肢冷，前師投以參附，汗止陽回。詎知邪乘虛陷於陽明，與濁痰交併胃中，內熱神識，明昧不清、溲赤，便閉，胸痞，舌苔灰黑，四肢指節蠕動，陰傷熱熾，風木鴟張，慮其轉入心胞，有神昏痙厥之變。議用苦降辛開，兼育陰以迴護心胞，速退乃佳。當延高明酌裁。

黃連　乾薑　半夏　黃芩　鬱金　北沙參　麥冬　蔞仁　青皮　枳實　竹茹

復診　昨用苦降合清營之法，內熱稍緩，苔亦較化，脈亦較和，惟脘痞格拒，腑氣不通，日晡熱甚，陽明之滯未下，火邪劫爍陰津，慮陰津消亡，發為陷症。議甘寒泄熱，佐和中潤下治之。

北沙參　麥冬　鬱金　青皮　蔞皮　半夏　鮮石斛　丹皮　川貝　茯苓　海蜇　荸薺

三診　神識漸清，胸痞漸解，舌苔雖化，惟中脘覺燥，心煩時動，慮風火相煽，痙厥再至，則為患非淺。擬以甘寒潤導，兼泄汗熱。

生地　蔞皮　青皮　川貝　柏子仁　茯苓　麻仁　鮮斛　天麥冬　海蜇　荸薺

四診　恙勢較退，滯氣已出胃腑，是屬佳兆。惟脈來細數，臟陰、營液俱虧。若得腑氣宣通，陰氣來復，方保無虞。

前方去海蜇　荸薺　加鮮梨　阿膠

吳　神迷不能語，牙關緊閉，發熱面紅，口甜，痰沫黏膩，小溲自遺，四肢不舉，脈浮洪，舌苔滑膩。據述在軍前甫回，旋即寒熱，復食生冷，竊思病情，始因驚恐，復感秋邪，痰熱蒙閉，先用至寶丹、石菖蒲、竹油汁湯下，一時許，神即清爽，再用煎方。

葛根　連翹　川貝　蔞皮　枳實　丹參　玉竹　半夏　竹瀝　菖蒲

病後復勞感邪，虛邪襲入，始發寒熱，今則寒去而熱蒸蒸，蘊於脾肺兩經，舌苔白厚，有汗而熱不清，溺赤似痛，脈數而濡，腠理空疏，是以多汗，陰虛夾痰，蘊戀於絡，議景岳服蠻煎加竹葉石膏湯主之。

生地　橘白　木通　半夏　知母　丹皮　麥冬　竹葉　石膏　澤瀉　茯苓　蔗皮　荸薺

斑出而神昏譫妄如故，溫邪內陷，猶未解也。反以為斑已發出，可以無慮，此語大謬。勉擬葉氏之法，輕清涼血以透斑，芳香逐穢以開竅，必得汗出神清，庶可勿藥有喜。

犀角　元參　連翹　鮮石斛　牛黃清心丸　銀花　金汁

邪入血分則不渴飲，舌苔變黑，神昏譫語。犀角地黃湯加味主之。

犀角　地黃　天竺黃　連翹　元參　赤芍　丹皮　竹葉　甘草

秋邪伏熱，月餘不解，人汗淋之後，熱退不清，口乾舌燥，渴不欲飲，不思飲食。伏邪傷陰耗氣，少陽陽明不和，所服之方，俱在理路，顯然邪陷於陰，不能外達，擬黑逍遙散加減。

柴胡　青蒿　生地　當歸　丹皮　甘草　澤瀉　山藥　茯苓　陳皮　穀芽

疫邪兩候，陰分已虛，熱糊不清。口渴多飲，舌黑底絳，譫語不寧，痰咯不爽，脈象弦滑，伏邪化熱，熱鬱不達，傷陰損精，正虛邪實，暫擬養陰化痰，兼開太陰。

鮮地　羚羊　赤芍　丹皮　赤苓　知母　黃芩　元參　半夏　車前　地慄　陳米

時感十朝，日前寒熱如瘧，目今已止，惟胸胃不開，精神萎頓，五更作嘔，溲黃內熱，脈來弦滑，且不寧靜，伏邪未化，少陽陽明皆不清楚，未可言愈，不生風波即吉。

柴胡　葛根　半夏　陳皮　川樸　甘草　炒荊芥　赤苓　神麯

時感六朝，胸中悶結，口吐白沫，有汗熱仍不解，邪滯陽明為患，謹防內陷。

柴胡　川樸　半夏　藿香　枳實　甘草　葛根　神麯　瓜蔞　生薑


<h2>風火</h2>
脈來沉弦而數。沉者，郁也。肝鬱不暢，氣化為火，少陽不寧，右脈滑疾，濕熱生痰，心腎兩虧，厥陰之氣鼓動火炎於上，上盛則下耗，養心腎以和厥陰。

生地　麥冬　丹皮　茯苓　柴胡　燈心　澤瀉　萸肉　菊花　蒺藜

心肝之氣鬱結，化火刑金，陰不化氣，喉痛生疴，頸項結核，兩耳閉氣，少陽厥陰用事，風火相煽，清心涼肝，兼解鬱結。

生地　石決　當歸　菊花　柴胡　木通　薄荷　麥冬　甘草　赤芍　茯苓


<h2>濕熱</h2>
經以風勝則動，熱勝則縱，燥勝則乾，濕勝則溏泄，左顧右盼，尚未自如，深秋入臘，濕熱作祟，暫和陽明，兼化脾濕。

補中益氣去姜　加葛根　木瓜　車前

濕熱生痰，近入初冬，兩尺滑數不靜，以三補三瀉法。

生地黃湯加橘紅　苡米

少壯年華，濕熱久郁，今夏大腿曾患濕痰潰膿之症，雖已愈合，而濕熱傷陰，脈尚未靜，以補其不足，瀉其有餘。

原方加車前　料豆　歸身　用芝蔴油熬膏為丸

精不化氣，氣不生陰，脈不安靜，陰中之陽不運。陽腑之氣不調，舌有裂紋，氣分有熱，陰中有濕，所服之方，俱在理路，輕可去實，每朝服豬膽丸三錢。

洋參　料豆衣　通草　橘皮

濕熱傷陰，氣化無權，利濕傷陰，清熱耗氣，無形幻出有質。補則氣聚，破則氣滿，輕可去實，澀以固脫。肝腎內虧，心腎不交，每朝服六味地黃丸，合十四味資生丸。一助坤順，一法乾健。午後服豬膽丸三錢，化脾腎濕熱。

料豆　茯苓　沙苑　連翹　苡米　車前　夜交藤　枳殼　冬瓜子　北沙參

脈沉而滑，濕熱鬱肺，肺氣受傷，腎氣不納，濕熱上衝，喘咳不止，清火化痰，防其氣衝厥逆之患。

蘇杏二陳合百合花　桔梗　炒芩


<h2>黃疸</h2>
黃為土色，脾為土臟。脾為濕熱薰蒸，則中央正色發越於外。脾虛不能統血，肺與大腸相為表裡，火盛灼金，迫血妄行、血去陰傷，宗氣上浮，虛里穴動。疾因酒後濕熱內生，血在便後，腹中䐜脹，是血離營位，脾失統攝之司。黃如草木將凋，非黃之正氣，乃中土久虧，無以奉秋收之令，脈來滑數無神，當從蓄血發黃論治。

熟地　雲苓　澤瀉　冬朮　川斷　地榆　歸身　荊芥炭　黃芩　車前子　烏梅肉　蜜丸


<h2>腫脹</h2>
腎為水之下源，肺為水之上源，膀胱為水之導引，脾土為水之堤防。胎前水腫，氣化無權，治水之法，禹功疏鑿雖善，然非羸弱所宜。虛則崇土，一定成法。如甘遂、大戟、芫花、商陸等，行水雖速，堤防不固，正氣不支，終屬不濟。現在腹大如箕，腰圍倍昔，脈渺如絲，喘鳴肩息，生氣殘矣。

人參　冬朮　茯苓　炙草　廣皮　豬苓　澤瀉　油桂

腫為水溢，脹為氣凝。
腎主藏水，肺行諸氣，肺腎雙虧，氣不運行，溢於皮膚則腫，留於臟腑則脹。夫水非氣不行，非土莫制。症本脾元先虧，不能制水，肺失所主，不能行水，氣水相持，不歸正化。然脾虛必由腎火不足，是以古法補脾必先補火，以火能生土，補腎宜兼補脾，以脾為生化之源。治水必先治氣，以氣化水亦化，治氣宜兼治水，以水行氣亦行。此脾腎氣水之不可分，而治當兼顧，必復其所主，先其所因，此腫脹之所以不易治也。公議嚴氏實脾飲主之。

製附子　川樸　冬朮　炮姜　煨木香　草豆蔻　大腹皮　木瓜　雲苓　炙草　每晚服金匱腎氣丸。

腎統諸經之水，肺司百脈之氣，脾為中土之臟。脾虛不能制水，腎虛不能納水，肺虛不能行水，氾濫皮膚則腫，流注臟腑則脹，脈來沉數無神，症勢危如朝露，勉擬金匱腎氣丸法，宗《經》旨「塞因塞用」之例。

金匱腎氣丸作煎

濕熱為病，非是一端，腫脹不越肺、脾、腎三經，其治不一。脾司清陽，胃行濁氣。東垣論「塞因塞用」，納氣歸窟，最為詳細。仲景欲升陽氣，必降濁氣，欲降濁陰，必升清陽。高年之恙，實難著手，偏寒偏熱，皆有太過之弊。

補中益氣加黃耆皮　甘草皮　乾蟾皮

臟寒生滿病，脾虛生氣脹，濕熱不行，腫滿見矣。左脅脹甚，脾腎俱虧，清濁混淆，升清降濁，補陰益氣，開太陽以走濕邪諸法，服之皆不應驗。鄙見淺陋，當訪諸高明。晚腎氣服丸三錢，早服資生丸三錢，一助坤順，一助乾健。

五苓散加乾蟾皮　羌活

復診　開太陽以走濕邪，調氣血。已服二劑，尚屬平平，右邊氣逆，腫脹隱痛，臍上下腫脹，動勞則喘，左右能臥，俯仰不能，陰陽皆病，氣血不化也。小溲已行，氣血未暢，氣屬無定，左右上下不一，升降無常，氣血不足，雖曰虛象，不能再補，湯藥難投，腫脹中滿，尚有開通陽氣之法。

茯苓　赤豆　豬苓　蘇子　椒目　通草　蜜楂　生熟萊卜子

三診　細思腫脹無非水、濕、氣病，肝、脾、腎三經次之。治腫治脹，不外著眼氣、血、水、濕。金匱腎氣、濟生腎氣，氣血濕熱，無不統治，毫無一效，危危待斃，《內經》雞矢醴，尚未用過，又思一法，盡人事而已。

五靈脂　生蒲黃　榧子　白果　蕪荑　雷丸　使君子　堅檳榔　宣木瓜　冬朮　川椒　錫灰　鶴蝨　萊卜子　白薇

四診　男怕著靴，女怕戴帽，著靴者腿先腫也。戴帽者頭面先腫也。藥醫病不能醫命，命由天定，非人力所能挽也。久已言明，擬力盡人事。

麻黃　赤小豆　椒目　茯苓　大腹皮　防己　車前草　豬苓　澤瀉　冬瓜仁

金匱腎氣不效，腎為水之本，膀胱為水之標，肺為水之上源，水濕侵脾，脾虛困耗，又值肝木司春，侮其所不勝，殊屬堪慮。以胃苓加減。

冬朮　川樸　豬苓　陳皮　澤瀉　車前　苡仁　麥冬

左邊能臥，覺氣升脹疼較舒，腫脹未消，腫自下起，上至缺盆，難療之疾，盡人事以待天時，不能早更暮改，腫脹系脾肺腎病，不能一例調治，見貌辨色，隨機變化而已，開太陽以走濕邪，通霜氣而消陰翳。

郁李仁　火麻仁　茯苓　生熟萊卜子　千里駒

氣滿中虛，腹大如鼓，內外皆脹，古方甚多，得效者少，金匱腎氣、濟生腎氣、敗鼓之皮、琥珀安神、木香化氣、牛溲馬勃、分清等飲，皆不能用。液化為氣，氣化為火，惟有調五臟、安六腑。除此之外，更無良方。每服小溫中丸五錢。

西瓜皮（三錢）　冬瓜皮（三錢）　砂仁（一錢）　赤小豆（三錢）　茯苓（三錢）　冬葵子（三錢）　香櫞皮（錢半）　琥珀（五分）

又用千里馬右腿一隻，火麻仁，郁李仁煎服。

諸濕腫滿，皆屬於脾。脾土虧殘，濕邪深入，腎氣因傷，脾腎交虧，精華日敗，濕勢益彰。譬如土為水侵，物何以立，勢已危篤，擬方挽之。

東洋參　熟地　雲苓　澤瀉　懷膝　炮姜　製附子　車前

脾胃為中土之臟，倉廩之官。
容受水穀，則有坤順之德，化生氣血，則有乾健之功。素飲澗水沉寒，水流濕而就下，腎氣先傷，傳之於脾，漬之於肺。腎虛則真陽不足以煦和，真陰不以濡潤，脾傷健運失常，肺傷無以行水，致令精華腐敗於中，乃至氣虛中滿。前服脾腎雙培，崇土生金等劑，病似退而復進。近則秋感纏綿，脾、肺、腎三經益病。是以中滿益甚，輾轉沉疴，歲月彌深，殊難奏效，使非屏除塵絆，恬淡虛無，終無濟也。

附桂八味湯去澤瀉，加沉香　冬白朮　甘草　陳皮　肉果　炮姜　牛膝

始因瘧邪留肝，致成痞塊，延今多載，加之氣鬱傷中，肝脾兩傷，胸腹痞脹，兩腿浮腫，二便不暢，飲食日減，精神日羸，脈見兩弦，木來乘土，清濁混淆，勢成中滿，不可輕視。每服小溫中丸錢半，擬東垣先生升清降濁法，不致中滿則吉。

黨參　冬朮　甘草　苡仁　陳皮　當歸　木香　木瓜　柴胡　升麻　川樸

木乘土位，健運失常，清陽無展舒，陰霾上翳，以故食入反吐，腫脹頻仍，脈來弦數無神，久延有三陽結病之慮。治病必求其本，《金匱要略》曰：見肝脈之病，當先實脾。爰以歸脾、六君加減，資坤順之德，助乾健之功，仍宣抑鬱以舒神志，否則徒恃藥餌之能，一曝十寒無益。

洋參　焦白朮　雲苓　炙草　姜夏　陳皮　歸身　生木香　柴胡根　升麻　澤蘭　水疊丸

瘧後風邪為弊，濕熱歸囊，肚臍突，青筋暴露，形如抱甕，小便點滴。《經》云：諸腹腫大，皆屬於熱。已成膨脹，難以挽回。服滋腎丸三錢。

大橘皮湯加柴胡　木通　條芩

脾為生痰之源，肺為貯痰之器。年逾七一，陰陽就衰，肺脾腎三經皆病，腫自下起，蔓延於上，腰大如圍，下體重著，二便不利，濕不運行，少食則脹，清濁混淆，氣化無權，勢入老境。金匱腎氣固是正理，脈見滑數，脾虛生濕，漬之於肺，有喘滿之慮，暫以蘇杏輕通，化濕化熱，再進腎氣可也。

蜜蘇梗　杏仁　檳榔　於朮　茯苓　豬苓　益元散　香櫞皮

服數帖後去杏仁加人參　橘紅　冬瓜子


<h2>痰飲</h2>
子後清水氾濫，濁飲沖逆欲嘔，飲邪為患也。痰飲阻塞則不寐不便。潔古治法，通陽始能逐飲。

苓桂術甘合大半夏湯

暮夜濁飲沖逆，交子後清水氾濫，議真武法，以逐飲邪。

熟附子　白朮　炙草　茯苓　白芍　薑汁

痰飲之作，必由元氣虧乏，及陰盛陽衰兩起，以致津液凝結，不能輸布，留於胸中，水之清者悉變為濁。
水積陰，即為飲，飲凝陽，則為痰。若果真元充足，胃強脾健，則飲食不失其度，運行不停其機，何痰之有。《金匱》曰：外飲治脾，內飲治腎。臨症權變。痰飲忡悸欠寐，嘔吐膠痰色紅，投溫膽法，雖能安寐，而膠痰不盡，或欠寐心煩，後加黑山梔，服一劑，煩定寐安，去山梔。惟氣逆作吐，改用旋覆代赭湯。服兩劑，氣逆遂減，而痰仍未盡，仍用二陳加白芥子、海浮石。三劑膠痰已清，飲食不多，改用理脾法。

二陳湯加山藥　北沙參　歸身　蔻衣

一劑覺煩擾不安，食入於胃，帶飲嘔吐，吐盡方安，改用大半夏湯早服，煩少定，嘔仍未止，原方加當歸、茯苓。又一劑，仍復煩躁氣逆不納，或寒或熱、脈躁指黑，鼻生煙煤，改用四君子加附子粳米湯。一劑，嘔未盡止，稍能納穀，脈靜肢和，黑氣已退，似覺胸膺痹窒。此虛氣上逆，濁飲上升，原方加芍藥、桂枝以斂虛氣，以開脾郁。

胃之大絡，名曰虛里。
宗氣跳躍，躉嗽有年，肺腎交傷，氣足似喘，常吐清痰。氣虛夾飲，發則喉疼。肝陽擾動心火，水虧不能制陽。五臟諸飲，大旨溫腎調脾，熟腐五穀，淡滲以運三焦，薛立齋有人參二陳為主藥。仲聖內飲治腎，外飲治脾。六君子、《金匱》、《外臺》三方，初效後不效，皆是中虛氣不宣化，痰鬱生飲，二天不振，補後天以培先天，觀其進退。

六君子湯加蘇梗　沙苑　胡桃肉

脾為生痰之源，肺為貯痰之器。
痰之標在脾，痰之本在腎。年逾六旬，腎水不升，肺陰不降。七情傷其內，六淫感其外。咳痰如膠，五更多汗，口如麻布，食不甘味，肺胃亦傷，恐成勞象。先為蘇杏六君，補土生金，再培胃元。

蘇杏六君加南沙參

外強中乾，氣火併於上。
病因前年受寒咳嗽，曾服麻黃數劑，未經得汗。又服杷葉、款冬，似覺稍輕。素來善茶，故成茶飲，發則咳嗽痰多，嘔吐清水，背脊發寒，手足發燒，服金匱腎氣，口鼻出血無休時。服半夏飲，兩耳鳴不寐。繼又考試，操勞鬱悶，且相火素旺，木火易興，大便燥結，右手伸而難屈。相火內寄於肝，聽命於心。
心為一身之主宰，腎為十二脈之根本。操勞不寐，心腎不交，陰不斂陽，不能和氣，氣有升無降，所以耳閉不聰也。肺為相傅之官，秉清肅之令。六葉兩耳，二十四節，按二十四氣。風寒內伏，清肅不行，上輸之津不能敷於五臟，而痰飲生焉。且茶飲苦寒，最能傷胃。脾虛生濕，水積不行。輾轉相因，遂成痼癖。化熱傷陰，苦寒敗胃，外強中乾，恐傷生髮之氣。擬歸脾、二地、二術，以養心脾，兼和肝調中，化痰治飲。　

黨參　茯苓　棗仁　木香　杏仁　半夏　橘紅　於朮　當歸　麥冬　遠志　豆豉　神麯　羚羊　竹茹　枳實　生地　熟地　枇杷葉　茅朮（玄參拌蒸五次）

脈弦兼滑，偶感暴寒，咳嗽。手足發燒，服神麯湯已解。咳嗽未已，痰飲舉發，水停心下為飲。風寒傷於外，七情傷於內，茶飲傷氣耗陰，思慮傷其肝脾，驚恐傷其心腎，治飲兼解七情。現在感冒未清，治宜先標後本。

蘇梗　杏仁　車前　茯苓　半夏　豆豉　生薑

左脈弦澀，右來濡滑，按不應指。
寒能生濕，濕能生飲。內飲治腎，外飲治脾。腹為太陰，太陰者脾也。臍屬少陰，少陰者腎也。少腹屬厥陰，厥陰者肝也。腎病帶動肝胃，胸鄉氣滿脹痛，揚揚有聲。上焦如霧，中焦如漚，下焦如瀆。清濁混淆，臟病帶動六腑。所服之方，井井有條，無庸他歧，仍請一手調治。

安桂　茯苓　於朮　甘草


<h2>哮喘</h2>
肺為嬌臟，內配胸中，為五臟之華蓋。清虛之所，不耐邪侵，外司皮毛，下蔭於腎。哮喘十載，脈來滑疾，兩尺不靜，郁濕、鬱熱、郁痰、伏風為患，極難脫體。

蘇子　杏仁　橘紅　茯苓　豆豉　兒參　白前　白果　半夏曲

前因咳甚，哮症復萌，痰多氣阻，額上有汗。腎司五臟之精，肺司百脈之氣。肺氣不降，腎氣不納，中氣不能樹定中樞，肺虛不能主揚諸氣。調中養腎，納氣歸窟，子母相生。

蜜炙麻黃　蜜炙蘇梗　黨參　茯苓　半夏　海參（連土瓦上炙枯）　姜　棗

痰喘不時舉發，邪戀肺俞，胸結窠囊，每遇勞碌，觸邪即咳，溫肺化痰。

三子養親湯合溫肺飲去桂枝　加半夏　橘紅　前胡　生薑　金沸草

腎不納，則諸氣浮。
脾不健，則諸濕聚。濕聚痰生，氣浮肺舉。素本操勞易飢，精神疲倦，哮喘即發。發則巔疼不寐，陰虛可知。喉間水雞聲，胸左高起一塊，有時作痛，至今未平，乃老痰凝結於肺絡，即濕痰流注之屬。總由正氣不能營運，結喉旁生結核，齒衄數日一發，陰虧不能制火，血少無以榮筋。金匱腎氣引火歸元，納氣歸窟，是其大法。桂無佳者，反助其熱。病真藥假，為之奈何？勉擬一方，多酌高明。

熟地　茯苓　杏仁　山藥　半夏　陳皮　枇杷葉　白芥子　於朮　五味　炙草

髫年咳嗽，冬秋舉發，延今廿餘載。胸次痞悶，寒束肺俞之外，火鬱肺絡之中，寒包熱蘊則金傷，痰凝飲聚為患。

杏仁　茯苓　冬朮　姜夏　前胡　廣皮　白芥子　甘草

髫年宿哮，秋冬舉發。發則不能安臥，豁痰乃平，於茲廿餘載。現在舉發，氣促痰鳴不得臥，痰未豁，食不甘，脈弦兼滑。肺有伏風，為外風所引，液敗為痰，痰成窠臼，慮難脫體，先小青龍加減。

麻黃　桂枝　細辛　半夏　五味　乾薑　赤芍　炙草　杏仁　豆豉

髫年哮喘，起自風寒，風入於肺，液變為痰，風痰蟠踞清空，每遇秋冬即發，喘兼咳嗽，痰帶涎沫紅絲，竟夕無寐，齁䶎聲聞四近，形豐脈軟，外強中乾，補則風痰愈結，散則正氣不支，邪正既不兩立，攻補又屬兩難，少壯若此，年衰何堪，暫以崇土生金，是否觀其進退。

孩兒參　冬朮　茯苓　炙草　半夏　橘紅　蘇梗　杏仁　桔梗　胡桃

哮喘起自髫年，延今廿餘載，六味，六君、三子、八仙、小青龍等，遍嘗無效者，伏風痰飲迴搏，肺胃曲折之處為窠為臼也。必待真火以煦和，真水以濡潤，中氣為之斡旋，以漸消磨，方克有濟。以金匱腎氣、嚴氏歸脾，更益宣風豁痰之品，候酌貴邑高明。

金匱腎氣加歸身　黃耆　遠志　木香　棗仁　車前　牛膝　洋參　冬朮　炙草　海浮石　防風　醉魚草花

服十餘劑，更以十劑或廿劑為末，以桂圓肉煎水泛丸。

脈滑而數，肺蘊風痰鬱熱，清肅不行，哮喘痰鳴，舌燥唇乾溲混，巔疼食減，宜先清燥救肺。所服之方，井井有條，仍請原手調治，何必遠涉就診。第肺為嬌臟，惡寒惡熱，苦寒雖效，未宜常服，恐戕生髮之氣。

羚羊角　炙草　兒參　半夏　蘇梗　橘紅　苦杏仁　地骨皮　桔梗　蘆根

清上源之水，導州都之熱，服後溲色已清，諸恙悉退，形神復振，眠食俱安。哮喘既平，自宜補正，現交秋令，燥氣加臨。雖曰肺旺於秋，自得其位而起，然有無制之弊，仍加清上之品。　

生地　丹皮　茯苓　山藥　澤瀉　麥冬　羚羊角　杏仁　骨皮　砂仁　陳皮　沉香　蘆根煎水泛丸。

陰陽兩傷，脾腎雙虧，以致風伏肺經，哮喘屢發，不扶其土，無以生金，不固其下，無以清上，治宜固腎扶土，清上實下輔之。爰以六味六君加減，守常調治，或可圖功。質之高明，未知當否！

六味六君去萸肉，參用洋參，水泛丸。

素來善飲善怒，土為木侮，脾為濕侵，漬之於肺，動勞則哮喘，不能安臥，痰豁乃平，不時舉發，不宜煩勞動怒，怒則氣上，所謂氣升則痰升也。

熟地　當歸　半夏　橘紅　蘇梗　葶藶　炙草　南棗

肺司百脈之氣，為至嬌之臟，不耐邪侵。邪侵毫毛必咳，庚辰寒客肺俞，宜服小青龍化邪外達。因循怠治，致令邪郁肺絡，變生哮喘，發則不能安臥，延今四載，終身之累也。

蜜炙麻黃　熟地　半夏　桂枝　白芥子　五味子　炮姜　杏仁

脈來沉滑而疾，童年哮喘，風伏肺絡，延今廿餘載，正氣腎氣俱虧，不能化邪外達。前進補土生金法，久病宜和養肺胃。至於三子養親、蘇子降氣、小青龍等，取效一時，非常服之品。太陰濕土司令，濕侵漬肺，又當一論。現在大氣發泄，用藥尤難，多酌高明。　

兒參　冬朮　茯苓　炙草　半夏　陳皮　蘇梗　牡蠣　胡桃肉　冬蟲夏草

哮喘遇冷則發。東垣參蘇溫肺湯。

黨參　蘇梗　白朮　半夏　陳皮　茯苓　桂枝　桑皮　杏仁　炙草　薑汁

實喘治肺，虛喘治腎。肺主出氣，腎主納氣。衰年下元虛乏，動則氣喘，宜用填補。所謂上實下虛，上病則下治也。

炙熟地　萸肉　茯苓　山藥　龜版　五味　磁石　車前

便溏浮腫，喘咳不得臥，脾肺虛也。脾為氣母，肺為氣龠，土旺自能生金，補脾可以寧肺。

西潞黨　霞天曲　冬朮　茯苓　半夏　大腹皮　炙甘草　橘皮　苡米　建蓮

產後下虛最多，痰飲易於上泛，喘咳食減，有浮腫脹滿不得臥之虞，不可小視。

茯苓　白芍　乾薑　五味

脈沉喘咳浮腫，鼻竅黑，唇舌赤，渴飲，少腹脹急，大便解而不爽，此秋風化燥，上傷肺氣，氣壅不降，水穀湯飲之濕，痹阻經隧，化為痰涎，最多坐不得臥之慮。法宜開太陽之裡，用仲景越婢、小青龍合方。若畏產後久虛，補以溫燥，客氣散漫，三焦閉塞則危矣。

桂枝　杏仁　生白芍　乾薑　五味　雲苓　炙草　熟石膏

腎納五內之精，肺司百脈之氣。
症本腎水下虧，子竊母氣，致令肺虛於下。《經》以邪之所湊，其氣必虛。肺合毛皮，風邪易襲，皮毛先受風邪，邪氣以從其合。肺中津液，不歸正化，凝結為痰。屢有傷風咳嗽氣促之患，喉間作癢，金水枯燥，可以知而無疑。發時宜宣風豁痰，暫治肺咳之標，平復後宜溫養真陰，常服補腎精之本。

熟地　歸身　茯苓　炙草　杏仁　半夏　橘皮　蘇梗　常服腎氣丸　又補養方

熟地　山藥　萸肉　歸身　菟絲　枸杞　冬朮　龜版（牡蠣炒）　鹿角（牡蠣炒）

腎虛精不化氣，肺損氣不歸精，氣息短促，不能相續，提之若不能升，咽之若不能下，呼吸之間，渾如欲斷，下損於上，元海無根，子午不交，孤陽上越，慮難奏功，多酌明哲。

熟地　歸身　炙草　人參　肉桂

脾肺氣虛，上焦微熱，作咳作喘。

洋參　麥冬　五味

諸逆衝上，皆屬於火。自覺氣從少腹上衝則喘，乃水虛不能制火。火性炎上，肺失清降，法當壯水之主，以鎮陽光。

六味地黃湯加黃柏　炙龜版

肺為氣之主，腎乃氣之根。腎虛則氣不歸根，肺損則氣無所附。致使孤陽浮泛，無所依從，喘鳴肩息，動勞益甚，脈來細數兼弦，誠為剝極之候。

附桂八味加沉香

火燥金傷，上焦熱甚，煩渴多飲，肺虛則喘。

生石膏　肥知母　甘草　生地　懷膝　麥冬　沙參

食少飲多，水停心下，喘呼形腫不得臥，臥則喘甚。
此腎邪乘肺，肺氣不布，滯澀不行，子病及母。《經》云：不得臥，臥則喘者，是水氣之客也。夫水者循津液而流也。腎者水臟，主津液，主臥與喘也。擬《直指》神秘湯加減。

陳皮　半夏　茯苓　炙甘草　洋參　蘇梗　桔梗　桑皮　煨姜

諸氣膹郁，皆屬於肺。肺合皮毛，為氣之主。風寒外束，肺衛不舒，氣壅作喘。《經》以虛邪陽受之，陽受之則入六腑，入六腑則身熱不得臥，上為喘呼是也。當以清劑揚之。

麻黃　桂枝　乾薑　細辛　五味　赤芍　半夏　杏仁　茯苓　炙草

痰火內郁，臟腑受傷，喘促，脈洪而滑，法當清肅上焦。

麻黃　黃芩　半夏　杏仁　桔梗　生薑　枳殼　炙草

外受風寒鬱遏，內因胃火上升，寒熱相搏，肺臟失其清肅，氣機壅滯作喘，治宜涼散。

蜜炙麻黃　生石膏　桂枝　杏仁　甘草　姜

血隨氣行，氣賴血輔，產後亡血過多，氣無依附則喘，謹防汗脫。

附桂八味加洋參

水不配火，腎不納氣，氣不歸原。
氣有餘便是火。右腎熱氣上漫，常多走泄，精神不振。腎屬水，虛則熱，補陰不易，補陽尤難。脈象六陰按之虛數不靜，兩尺尤甚，心腎兩虧。今擬斑龍、歸脾、起元、兩儀合為偶方，培補命腎之陰陽，冀其水火既濟，自然納氣歸窟。

人參　黃耆　遠志　棗仁　冬朮　麥冬　歸身　熟地　木香　茯苓　杞子　菟絲　鹿茸　鹿角膠　龜版膠　柏子霜　橘皮　蜜丸


<h2>咳嗽</h2>
肺主咳屬金、金空則鳴、金實則啞、金破則嘶。素本操勞過度，肺虛招風，氣機不展，音聲不揚，已延一載，上損於下，防成肺痿。

太子參　杏仁　牛蒡　蘇梗　桔梗　半夏　廣陳皮　雲苓　炙草

復診　服藥四劑，音聲漸揚，痰咳漸減，肺之治節已行。現在溽暑流行，宜加養陰益氣之品，以行清肅之令。

太子參　五味子　麥冬　生地　銀花　甘草　半夏　蘇梗　桔梗　山藥　扁豆

肝陰素弱，肺有伏風，肺為嬌臟，不耐邪侵。肺不和則鼻不聞香臭，冒風則咳，咳甚難臥，喉中水雞聲。肺虛治節不行，肝虛氣不條達，先以清疏為主。

蘇梗　杏仁　葶藶　姜夏　陳皮　赤苓　炙草　蜂蜜　薑汁　北棗

實火宜瀉，虛火宜補。
風火宜清宜散，鬱火宜開宜發。格陽之火，宜衰之以屬，所謂同氣相求也。水虧於下，火越於上，厥陰繞咽，少陰循喉，久咳音啞喉痛，口乾不欲飲冷，脈洪豁，按之不鼓，格陽形證已著。清火清熱取一時之快，藥入則減，藥過依然，所謂揚湯止沸，終歸不濟，導龍入海，引火歸原，前哲良謀無效者，鄙識淺陋也。小陡暫清肺熱之法，尚屬平穩可服，再擬金匱腎氣，竭其所思，未知當否？多酌明哲。

金匱腎氣丸

久咳音啞，每咳痰涎盈碗，食減神羸，苔白厚，脈雙弦，中虛積飲，土敗金傷，水濕浸淫，漬之於肺，傳之於脾，注之於腎，三焦不治，殊屬非宜。

真武湯

復診　連服真武雖效，亦非常法。第三焦不治，肺腎俱傷，當宗《經》旨，治病必求其本，從乎中治，崇土既能抑木，亦可生金，脾為生化之源，補脾即能補腎。爰以歸脾六君加減，徐徐調治。

六君子湯加遠志　木香　棗仁

脈來細數兼弦，症本臟陰營液俱虧。木擊金鳴，下損於上，精血膏脂不歸正化，悉變為痰，咳嗽痰多，喉痛音啞，乍寒乍熱，自汗盜汗，氣促似喘，腹鳴便泄，二氣不相接續，藩籬不固，轉瞬春動陽升，有痰湧喘汗暴脫之慮。姑以從陰引陽，從陽引陰，質之明哲。

熟地黃湯加鹿角霜　五味　胡桃肉

咳嗽已歷多年，去春失血之後，痰嗽延今益甚，乾嘔噫氣不除，顏色憔悴，形容枯槁，左脅作痛，不能左臥，左臥咳甚。左右者，陰陽之路。肝氣左升，肺氣右降。陰虧木火擊金，清肅不行，二氣偏乘，難於奏捷。

六君子湯加川貝　桔梗　茅根

症緣秋燥傷肺，痰嗽不舒，繼又失血。入春以來，痰嗽益甚，氣促似喘，內熱便瀉，形神日羸，飲食日少。腎損於下，肺損於上，上損從陽，下損從陰，上下交損，從乎中治。脈來細數無神，虛損之勢已著。謹防喉痛音啞，吐食大汗。

東洋參　冬蟲夏草　生地　白朮　山藥　陳皮　甘草

肺為水母，腎為水源。補土則金生，金生則音展，壯水則火靜，火靜則咳平。壯水濟火，崇土生金，頗合機宜。原方加減為丸，緩緩圖治。

生地黃湯加洋參　白朮　陳皮　半夏　甘草　阿膠　共為末，以百合煎水泛丸

雞鳴咳嗽，痰多食少，病歷多年，五日前吐血，動作氣促。肺腎兩虧，三焦俱傷，脈數形羸，虛勞已著。

生地　阿膠　獲芥　萸肉　姜夏　歸身　麥冬　鮮藕　炙草

清金保腎，乙癸同源，已服六劑，結喉腫痛全消，弦數之脈已緩，每朝咳嗽痰多，聲音不振，午後心煩，總屬陰虧水不濟火，原方加減。

北沙參　麥冬　大貝　杏仁　茯苓　苡米　牛蒡子　桔梗　甘草

暑濕司令，厥少陰液益傷。厥陰繞咽，少陰循喉，以致結喉腫痛復萌，逆氣上衝則咳，午後口渴心煩，陰虧不能制火也。昨議清養肺胃，以御暑濕，但能清上。今擬實下為主，清上輔之。

熟地黃湯加兒參　麥冬　桔梗　炙草　蘆根

清上則肺不畏火之炎，實下則腎有生水之漸。腎水承製五火，肺金運行諸氣，金水相生，喉之腫痛全消，胸中逆氣已平，飲食亦進，夜來安寐。惟平明痰嗽猶存，脈仍微數，肺胃傷而未復，仍顧其本。

前方去甘草

肺胃傷而未復，又緣心動神馳。陰精下泄，虛火上升。子水竊氣於金，不能承製五火。神傷必移枯於肺，無以運行諸氣，致令諸症復萌，仍以前日獲效之方，更益填精之品為丸，緩圖為是。

熟地黃湯加洋參　麥冬　龜版　鹿膠　蜜水疊丸

腎主納氣，肺主出氣。咳為肺病，喘為腎病。恙緣先天虧弱，後天生氣不振，母令子虛，金水兩傷。肝臟之虛陽上僭，是以咳嗆咽痛，動勞則喘。擬金水六君加味。

炙生地　洋參　麥冬　陳皮　半夏　沙苑　茯苓　紫菀

肺主氣，為水之上源，膀胱為津液之腑，氣化乃能出焉。久咳肺虛，清肅之令不降。日中溲短，臥則清長。夫人臥則氣歸於腎，腎司二便故也。議培土生金，兼滋腎水，俾天氣得以下降，兩陰濁自化矣。

沙參　料豆　沙苑　杏仁　橘紅　夜合花　枇杷葉　女貞　山藥　百合　茯苓　車前　蓮子

脈滑而數，風傷肺。
痰鬱肺胃，夏令脈洪數。前月初診，脈沉滑而數。沉者，陰也，郁也。滑者，陽也，痰也。數者，火也。邪伏化熱生痰，所以用蘇、杏、甘、桔開提，蔞、夏理肺胃，不治咳嗽而咳嗽自解，不治痰而痰自出。用梨汁、萊卜汁以調肺胃，展其氣化，清肅漸行，咳少緩矣。

蜜蘇梗　杏仁　桔梗　甘草　前胡　牛蒡　梨汁

言乃心之聲，賴肺金以宣揚。
肺如懸鐘，配胸中為五臟之華蓋，空則鳴，實則咳，破則啞。肺為仰臟，出而不納，二十四節，按二十四氣。最嬌之臟，不耐邪侵，邪侵毫毛必咳。肺主氣，為水之上源，受邪入絡，必順歸於腎，為痿、為咳、為啞。凡如此者，人皆不知，總曰癆症。六淫之邪不去，皆可成癆。
病延載余，音聲不出，金已破矣。病者不知，醫須揣其本情，以木火通明。《經》以營出中焦，資生於胃，下益腎水，來濟五火。火不灼金，金不泄氣，燥不耗水為妙。今日喉痛已止，咳減痰少，聲音稍開，仍原方加減候酌。　

孩兒參　甘草　山藥　馬兜鈴　桔梗　杏仁　茯苓　大力子（元米炒）　蘇梗　花粉　南沙參　豬膚　雞子清　瓜子殼　黴乾菜

病原前方疊次申明，不復多贅。
金水難調之候，全在靜養工夫。天命為主，非人力所為，叨屬親誼，敢不盡言。病由外感內傷，必由中而外達。郁久不達，非升麻不可。病將一載，聲音不出，水源不生，邪不去也。權用補中益氣加減，候酌。

補中益氣湯去耆，加山藥　陳乾菜　服三劑，加兒參，又服三劑，加參鬚。

脈細如絲，按之如無，中傷肺損。不能言語，語則喘咳不寧，足腫身熱。謹防大汗陰陽脫離之變。

黨參　南沙參　山藥　茯苓　款冬　百合　杏仁　新會皮　胡桃肉　蘇梗

脈來沉滑而疾，濕痰蘊結肺胃之間。痰嗽氣促，胸次不爽，面色戴陽，腎虧子盜母氣。暫以《外臺》茯苓飲加減。

黨參　杏仁　姜夏　蘇梗　冬朮　枳實　茯苓　橘皮　炙草　姜

進《外臺》茯苓飲，喘促已平，痰嗽較減，氣機已展，濕痰已運。第恙久腎虧，子盜母氣，擬清上實下，培土生金。

熟地　歸身　姜夏　枳實　廣皮　黨參　冬朮　茯苓

素有疝氣，不受溫補。肺為嬌臟，不耐邪侵，去秋瘧後中傷，濕痰上僭，餘風未清，乘虛犯肺，痰嗽不舒，日以益甚。冬來齒痛，虛火上升，肺金益損。入春以來，胸脅隱痛，面色戴陽，顯系腎虛，子盜母氣，非其所宜。

生地　白芍　麥冬　苡米　蘇梗　杏仁　桃仁

脈來沉澀，推之則移，痰鬱陰虧。肺氣不展，久嗽不已，三焦俱傷，慎勿輕視。舒肺胃以展氣機，現在火令司權，慎防音啞。

沙參　杏仁　茯苓　麥冬　地骨　桑皮　炙草　冬花　桔梗

脈來滑數，肺有郁痰。喘咳不安，口乾神倦食減，恙久體虛不受補，極難奏效。

杏仁　赤芍　姜夏　葶藶　酒芩　廣皮　桔梗　草炙

病原已具前方。服藥以來，喘雖減，飲食未增，便泄未止，土敗金殘已著，殊難奏捷。

黨參　冬朮　茯苓　甘草　姜夏　廣皮　百合　款冬

咳嗽痰多，脈象濡弱，氣虛痰鬱，脾受濕侵，漬之於肺。

茯苓　姜夏　橘紅　炙草　白朮　杏仁　桔梗　款冬

營衛不和，往來寒熱。熱後咳嗆無痰，四肢甲錯無汗，形神疲倦，食少無味，土弱金傷，肺胃俱困，虛勢漸著。勉擬東垣法。

孩兒參　冬朮　茯苓　廣皮　炙草　杏仁　蘇梗　白歸身　柴胡　升麻

復診　服三劑，諸恙悉退，惟咳嗆尚未全止。照方去兒參加阿膠、麥冬。未久咳嗆復萌，左脅作痛，暑傷氣，清肅之令不行也。

孩兒參　杏仁　桑皮　桔梗　蘆根　阿膠　麥冬　白芍　炙草

進清燥救肺，咳嗆未平，脅下忽痛忽止，肺氣不展，清肅不降，舒肺胃以展氣機。

象貝　杏仁　紫菀　桔梗　炙草　白蜜　蘆根　牛蒡　蘇梗

服藥四劑，痰嗽已平，脅痛亦止。症本土不生金，金令不肅，木無所畏，扣金為咳。脅痛者，木橫之徵也。崇土生金，亦可抑木，前方加減，為丸緩治。

六君子湯加歸身　懷藥　升麻　柴胡　蜜水泛丸

久咳痰多，喉腫且痛而癢，耳鳴頭眩，寤而不寐，飲食少進，脈來弦數，陰虧已極，水不上升，心火刑金，清肅不降，慮難奏捷。

生地　麥冬　象貝　玄參　桔梗　牛蒡　桑皮　烏梅　豬膚　榧子肉

服藥三劑，痰嗽、耳鳴、頭眩俱減，夜寐稍安，喉間痛癢亦緩，惟食少神倦依然。病本火灼金傷，益水之虧，制火之炎。

生地黃湯加牛蒡　阿膠　麥冬　豬膚　烏梅肉

服地黃湯加味六劑，諸恙亦安，頭目尚覺不清，夜來寐則易醒，喉間痛止癢存，微咳，飲食尚少，脈沉弦數。

原方加川貝

痰嗽已止，諸恙亦平，惟頭眩未愈，夜寐易醒。病延三載之久，三陰虧損已極，豈能一旦豁然，陰難驟補，以疊效煎方加味為丸。

熟地黃丸加貝母　北沙參　五味子　麥冬　共為末，煉蜜丸

久嗽不已，虛里穴動，動則應衣。宗氣無根，孤浮於上，乃金殘水涸之危症也。

六味地黃萸肉減半，加川貝　麥冬　五味

脾虛濕鬱，大便濡泄，痰嗽食減，行動氣促，脾傷傳肺。

六君加澤瀉　木香　生薑　南棗

脈沉而小，按之頗不流利。外寒內熱，久嗽不已，喉間淫淫作癢即咳，夜來少寐，胸滿食減。

二陳湯加東洋參　冬朮　阿膠　生地　歸身　蘇梗　百部

肺合皮毛，主咳。
《經》言皮毛受邪，邪氣以從其合也。其飲食入胃，從脾脈上至於肺，則肺寒。肺寒則內外合，邪因而客之，則為肺咳。乘春則肝先受之。蓋肺咳不已，傳於他臟，際此發陳之令，則必先傳於肝，當以和解法中佐以肅降之品。

二陳加前胡　杏仁　蔞皮　澤瀉　蛤粉　姜

素有咳嗆，冬令即發。自秋季咳嗽，延今不已，動則氣逆，痰不易出，上熱下寒，兼食洋菸，胃陰消爍，下耗腎水，引動肝木，氣有上而無下。故上熱下寒，腎虛則喘，肺虛則咳，氣耗陰傷，故痰不爽。議養陰肅肺，兼柔肝納腎之治。

沙苑　麥冬　牛膝　毛燕　橘紅　川貝　桑皮　紫菀　蛤粉　夜合花　枇杷葉

先天薄弱，水不養肝，肝火易動，心相不寧。三陰內虧，火沖血上，下有痔漏，常多夢泄。失血後干嗆作嗽，喉痛聲啞之患，草木之功，不能補有情之精血，必得撤去塵情如鐵石，靜攝天真，精血復得下，病可減去三分，此機宜從。否則有仙丹亦屬無濟。擬丸代煎，徐徐調治。

河車（一具洗去血絲）　北沙參（八兩）　川貝（四兩）　白及（八兩）　鰻魚（一條）　懷藥（八兩）　燕根（四兩）　茯神（四兩）　牡蠣（八兩）　蛤粉（八兩）　芡實（八兩）

老尿壺一具，以長流水浸三日夜，去臊味。將牡蠣、鰻魚投入壺內，童便灌滿，以黃泥封固，以文火燒一日夜。次日取出鰻魚骨，用麻油炙研，再入群藥，和勻搗作餅，曬乾烘脆，研細末，用兩儀膠作丸和服，無兩儀膠即用玉竹膠。

脾濕生痰，漬之於肺，清晨咳嗽，得黃痰即平寧，否則不已。兩脅微痛，背心隱酸，肝胃之氣不展，得噯方舒。手足無汗，或時手足發冷，脾腎不足，不易驟復。

於朮　米仁　菟絲子　茯苓　橘紅　半夏　炙草　白蔻


<h2>咳血</h2>
肝藏諸經之血，肺司百脈之氣。水弱肝虛，火載血上。肺虛不能下蔭於腎，腎虛子竊母氣，下損於上，痰嗽帶血。相火內寄於肝，君火動則相火隨之，心有所思，神有所歸，則夢遺之病見矣。有情精血易損，接以草木，聲勢必難相應，宜速屏除塵絆，恬淡虛無，水升火降，方克有濟。

熟地黃湯去萸肉加白芍　麥冬　川貝　血餘

金水虧殘，龍雷震盪，載血妄行，上溢清竅。木扣金鳴為咳，腎虛水泛為痰。營衛乖違，往來寒熱，脈來細數無神。數載屢發不已，虛勞之勢已著。勉擬甘溫壯水，以制陽光，不可過服沉寒，致戕生氣。蓄瘀雖為陰類，運之者，其惟陽乎！

熟地黃湯加歸身　白芍　麥冬

年近四旬，幼年失血。今春舉發，血雖止，痰嗽不已，平明尤甚，脈來滑數，痰多食少，陰傷子盜母氣。現在溽暑流行，謹防狂吐。

生地　丹皮　茯苓　澤瀉　當歸　白芍　阿膠　川貝　紫菀　百部

失血多年，早暮咳嗆，交節尤甚。現在三四日一發，血發甚湧，胸次作脹，食少運遲。巔疼身熱，脈來弦數，陰虛火載血上，木擊金鳴為咳，不宜思慮勞心，當思靜則生陰之理。

生地　牛膝　陳皮　旱蓮　丹皮　白芍　茯苓　炙草　女貞子

《經》以大怒則形氣絕，而血菀於上。鬱結化火，火載血上，狂吐之後，咳嗽延今不已。十餘日必遺泄，脈來弦數，水不養肝，木擊金鳴，肝虛侮胃，久延非宜。

熟地黃湯加二至丸

服藥三劑，形神稍振，飲食漸增，咳仍未止，痰色黃白不一，昨日無夢而遺，腎虛肝損，仍以乙癸同源主治。

前方加麥冬　胡桃

乙癸同源，頗合機宜。復感暑濕，脾傷泄瀉，痰嗽較甚。急則從標，暫以清暑益氣。

孩兒參　澤瀉　杏仁　白朮　陳皮　神麯　茯苓　女貞　炙草　當歸

加減清暑益氣，治標治瀉。瀉止，痰嗽亦減。症本陰虧，從乙癸同源例治，頗合機宜。第暑濕新瘥，未便滋補。

孩兒參　升麻　麥冬　甘草　石斛　桔梗　茯苓　淮山藥

痰嗽帶血，起自夏初，日以益甚，延今半載，食少喉干，平明咳甚。氣隨血耗神虛，血由憂煎，氣隨怒減，吐血時言語錯亂。胸喉之間，若煙障霧迷，懊憹莫能名狀。七情之火，酒濕之熱，灼陰耗液，積損為頹，謹防大汗。

熟地　杏仁　桃仁　三七　牛膝　蘆根　藕汁　童便

年逾六旬，二氣就衰，冬客風冷，咳嗽綿延不已。今春痰帶紅紫，夜不能寐，身痛氣急，動勞尤甚，飲食少思，足跗浮腫，蔓延於上，陰分大虧，兼有濕熱，脈來停止，土敗金殘，生氣大損，慮難奏捷。擬補腎開胃法，胃開則吉。

生地　山藥　茯苓　杞子　歸身　白朮　胡桃

失血之脈，緩靜為順，洪大為逆。半產之後，二氣素亂，血隨氣上，痰嗽帶血，痰少血多，脈來弦洪，且大且數，血不養肝，肝不藏血，氣衝血逆，致有妄行之患。所服之方甚可，奈時令肝木用事，氣火上騰，慎防喘汗血脫，金殘肺痿。

生地　三七　牛膝　犀角　丹皮　血餘炭　牡蠣　麥冬　童便

先天不足，知識早開，水不養肝，肝虛易怒，怒則氣升，有升無降，火載血上，紅紫相間，形神不振。木扣金鳴為咳，腎水上泛為痰。始則痰少血多，延今則血少痰甚。陰虧水不制火，中傷氣不接續，壯水滋肝，兼和肺胃。

熟地黃湯去萸肉，加女貞子　旱蓮草　沙參　麥冬

素有失血之患，心營肺衛俱傷，近乃復感寒邪，已經表散未解，身熱憎寒，短氣自汗，痰嗽帶血，聲嘶脈軟，正虛邪實，殊為棘手。

柴胡　孩兒參　黃芩　甘草　半夏　陳皮　當歸　白芍

昨服小柴胡湯加減，表邪已解。本症陰虛，曾經咳血，龍雷內熾，五液交枯，虛熱往來，渴不欲飲，自汗不收，痰嗽帶血，面色戴陽，聲嘶脈軟。所幸胃氣尚存，猶慮復感寒邪，變生難治。用藥大旨，迎夏至一陰來復，以滋金水之源。

六味去萸肉，加麥冬　阿膠　小麥

進補金水之劑，諸症悉退，惟喉癢咳頻仍然，夫肺屬金而主咳，金之所畏者火也，金之化邪者燥也。燥甚則癢，癢甚則必咳。症本陰虧，水不制火，火灼金傷，精不化氣，則肺病燥。法當潤補為宜。

六味去萸肉加五味　麥冬　杏仁　胡桃肉

肝藏諸經之血，肺司百脈之氣，腎為藏水之臟，水虧不能生木，木燥生火，載血上行。木擊金鳴為咳，腎水上泛為痰。陰偏不足，陽往乘之，舌絳咽乾，蒸熱夜甚，脈來細數無神，虛勞已著。勉以壯水之主，以鎮陽光。現在木火上升之令，慎防狂吐。

六味去萸肉，加白芍　麥冬　牛膝　山梔

思為脾志，心主藏神，神思過用，病所由來。
心為君主之官，脾為後天之本，二經受病，五內心虛。水虛不能生木，木火載血上行，木擊金鳴為咳。木乘土位，津液凝滯成痰，陰液不足以滋臟腑，二陽之病發自心脾。心煩意亂，形容枯槁，病魔不去，精神不生。輾轉沉痼，歲月彌深，所服之方，卻是法程。胃者衛之源，脾乃營之本，衛外失司則寒，營內失守則熱。
失位之血，離經遠來則紫，吐後色紅者，近血也，漸淡為痰，合而為一者，血迫近而未及化也。痰血本為同類，臟氣盛則痰即化紅，臟氣衰則血即化痰。前論痰為精血所化，譬如亂世之賊盜，即治世之良民。舌上白苔，丹田有熱也。足得血而能步，血少故難行。中州不運，食欲少思，內宮運動，心有循持。
未吐血前，脈強而硬，既吐血後，脈弦而軟，顯系血從肝來，營弱心虛則口難言。血化為痰，吐出方快，時或思臥，土困於中，心腎不交，竟夕不寐。脈來時弦細而急，或凝滯若不能自還，此三五不調，近乎澀革，兩關尤甚，又似勁脈。總之脈緩則平，脈急則甚。左右者，陰陽之道路。陰陽互相剋制，脈亦左右偏強。
脾屬坤土，主治中央，最宜服食，土不制水，水溢高源，涎吐不禁，清氣在下，則生飧泄。昔黃帝問於歧伯曰：形弊血盡而功不立者，神不使也。精神不振，志意不治，精壞神去，營衛不可復收。何者？嗜欲無功，而憂患不止。誠能屏除塵絆，恬淡虛無，補以藥餌，何憂不已。

熟地　洋參　茯苓　白朮　甘草　歸身　棗仁　遠志　枸杞

血富於沖，所在皆是。賴絡脈之堤防，從隧道以流注。久咳肺絡受傷，血隨咳上，鮮瘀不一，脈來浮數兼弦，症本陰虧，水不濟火，火灼金傷，木擊金鳴，清氣不降，絡有停瘀，未宜驟補。昔肯堂治失血之症，必先蕩盡停瘀，然後培養。余宗其法，多酌高明。

當歸　白芍　丹參　側柏　三七　牛膝　糖楂　桔梗　茜根　桃仁　藕節

傷風致損，必是腎虛，咳嗽痰多，微帶鮮血，耳鳴盜汗，脫肛不收，脈來虛數，下損於上，肺腎兩虧。速遠房幃，獨居靜養，真陰來復，方能有濟。

生地　茯苓　生牡蠣　淮藥　百合　冬蟲草　桃肉

肺無因而不咳，絡不傷血不出，客秋感冒，痰嗽食減，甚則嘔吐，至今吐血甚多，鮮紅可畏。今春又吐，較前略少，痰嗽益甚，夜不能寐，身痛肢木，血不榮筋，面色帶黃，陽盛水不濟火，腎虛竊氣於金，精損移枯於肺，脈帶數象，尤非所宜。

犀角　白芍　茅根　生地　丹皮　甘草　懷膝　童便

三陰不足，酒濕內傷，下有漏瘍，火載血上，痰嗽食少，便溏，舌絳中有槽，左脅有動氣，脈來虛弦。法宜清補，仍防狂吐。

大生地　懷藥　白朮　芡實　蛤粉炒阿膠

去年咳血，調治已痊，近乃五心蒸熱，痰嗽在夜，痰色多黃。陰虧脾濕生痰，漬之於肺，慎防血溢。

孩兒參　杏仁　生地　赤苓　陳皮　冬朮　苡米

暴怒傷陰，肝陽化火，載血上行，咳喘帶紅，脈來弦勁，法當清以降之。

大生地　白芍　丹皮　澤瀉　黑梔　青皮　川連

肝藏諸經之血，肺司百脈之氣。失血後咳不止，氣微促，食減，脈細數，由盛怒傷腎，水不濟火，火載血上，木擊金鳴。腎不納，肺不降，故氣促。前賢以諸端皆為危證，殊屬不宜。擬方多酌高明。

雲苓　法夏　歸身　炙草　共為末，水泛丸


<h2>失血</h2>
右脈弦而洪，左脈弦大而芤。水不養肝，肝不藏血，氣逆血上，血不歸絡，衝犯陽明，致有狂吐之患。天下無逆流之水，水由乎風；人身無逆行之血，血由乎氣。脈不安靜，波濤不定，防其壅逆，慎之。

犀角地黃湯加青鉛　青麟丸　還魂草　赤芍　糖楂　茜草炭　牛膝　荊芥炭　柴胡　童便

上年失血，得於醉飽之後，全屬胃病。
今次失血，因嗽而起。夫咳血與嘔血不同，咳因嗽起，嘔是逆來。脈象左關右尺洪而有力，餘部細數。陰分素虧，交春生之氣，龍雷鼓動，故不時頭烘面熱，耳鳴咳嗆，誤視頭風，竟以辛溫升散，致陽火獨狂，衝破血脈，咳吐兩晝夜未寧止。用犀角地黃，清心解熱，未能制及龍雷。鄙意大劑育陰，兼以苦降之法，必得龍藏澤中，雷潛海底，方可向安。

細生地　黃柏　洋參　天麥冬　肥知母　丹皮　木通　玄參　玄武版

女子以肝為先天，蓋肝藏血，且為血海，又當衝脈，此汪訒庵創論，實千古之確論也。
肝藏血，情懷不遂，氣動於中。人身氣血，譬如權衡，一勝則一負，氣旺則陰愈傷，陰傷而絡血不注衝脈，此月事稀少所由來也。既肝無血養，而肝木愈燥，則化氣化火。氣火妄動，則血絡不安，兩脅或脹或痛。離經之血，必賴雷火以上升，由肺胃而出，咯嘔夾紅，止後覺頭眩心悸，津津汗出。心主血，汗為心液，液耗陰傷，故精神萎頓，肢面虛浮，下體氣墜，眼皮倦於開闔。木旺則土衰，脾失轉輸，清陽下陷，不能達於肢腠，故見症若此。刻當先養心脾，兼柔肝木，後議乙癸同源之法。鄙見如斯，敢質明眼。

山藥　當歸　丹參　白芍　龍齒　柏子仁　茯苓　沙苑　洋參　蓮子　料豆　夜合花

先是腹痛䐜脹，卒然吐血盈碗，血去脹消，精神飲食俱減，由思慮傷脾，抑鬱傷肝所致。肝為血海，脾為血源，脹本肝脾之病，肝虛不能藏血，脾虛不能統血，血無所依，致有妄行之患。以養肝脾為主，佐以引血歸經，從血脫益氣例主治。

熟地黃湯去萸肉，加洋參　於朮　牛膝　當歸　三七　車前

《經》以中焦取汁，變化而赤，是為血。積勞積損，中氣大傷，化機不健，致敗精華。所吐黑瘀，即經中敗血，繼吐血涎，即未化之血也。《靈樞》謂白血出者，不治也。勉擬理中湯，從胃論治，多酌高明。

理中湯

血吐如傾，氣隨以脫，危急之秋，當先從其急，固氣為主。蓋有形之血，不能即生，無形之氣，所當急固。使氣不盡脫，則血可漸生，所謂血脫益氣，陽生陰長是也。公議十全大補去川芎、肉桂，加杞子、麥冬。

陰液不足，木火有餘，載血上行，每吐盈碗，服壯水潛陽等法，病勢平復，年餘不發。近因起居飲食失宜，加以調治之心懈怠，遂致前症復萌，仍以壯水潛陽主治。

生地　歸身　龜版　丹參　丹皮　地骨皮　白芍　五味　麥冬　鱉甲膠　煎膠服之。

長夏失血，肺腎兩傷，金水交虧，龍雷震盪，五液神魄之病生焉。
神情恍惚，語言錯亂，陰絡內傷，雲門卒痛，陽蹻脈盛，竟夕無眠。脈象虛弦，殊難奏捷。壯水之主，以制陽光，是其大法。仍請原手調治，何必多歧。現在火令司權，遠涉就診，非其所宜。

大熟地　懷藥　阿膠　知母　百合　麥冬　五味子　北沙參　歸身

暮春風溫上受，發熱三日，吐血鮮紅，四月中旬，血又湧來，至今不止，胸脅相引而痛，是系肝胃不和。胃為多血之腑，肝為藏血之贓，肝陰少藏，胃血上湧，脈來洪滑，非其所宜。

犀角　大生地　白芍　丹皮　炙草　黑梔　懷膝　鮮藕汁　童便　紅糖

肝為血海，陽明乃氣血之綱維。因失血寒涼逼伏，氣鬱陰傷，滋補則酸水上泛，中脘作痛，溫劑則血又上溢，鮮瘀不一，腎虛中胃不健，飲聚痰生為患。

冬朮　白芍　茯苓　香附　生薑

三進真武湯，血上痛除，惟夾脊膂筋酸楚，左手大拇指乍寒乍熱，督脈少運，仍防血逆上湧。

人參　白芍　冬朮　茯苓　木香　枳實


<h2>衄血</h2>
水不制火，火旺陽經，血溢於上，名曰鼻衄。

生地　丹皮　澤瀉　茯苓　白芍　麥冬　甘草　黃芩　牛膝　茅根

身懷六甲，火犯陽明，絡傷血溢，病名外衄。

生地　麥冬　黃芩　白芍　犀角　甘草　丹皮　茅根

足陽明脈，起於鼻，挾口環唇。蓋鼻準屬脾土，鼻孔屬肺金，而胃統之。產後口鼻起黑色而衄，乃瘀血入肺，肺絕胃敗之候也。急擬二味參蘇加附子治之。

黨參　蘇木　附片

操勞過度，真陰不足，水不制火，衝任血動，上溢於鼻，名曰外衄。脈來細弱無神，自述素耽酒色，法當培補真陰，未可作火熱論治。

生地黃湯去萸肉，加白芍　歸身　牛膝

陽明燥熱，內擾衝任，逼血妄行為衄。治宜清降為主。

生地　丹皮　犀角　白芍　山萸　牛膝　槐花蕊

素本陰精不足，瘧後陰液大傷，陰虧陽亢，水不濟火，逼血妄行，出於肺竅。肺主百脈之氣，肝藏諸經之血。腎使一身之精。水虛無以制火，精虛不能化氣，火性炎上，血隨氣行，是以血溢於肺竅，有喘促痙厥之慮。脈來軟數無神，治宜壯水之主，與六淫在經邪熱壅盛有間。

生地　丹皮　澤瀉　丹參　白芍　知母　甘草　牛膝

陰虛火動，齒衄消渴，脈來浮滑，神倦氣怯，大便堅，小便數。當從陽明有餘，少陰不足論治。

牛膝　生地　知母　麥冬　甘草　丹皮　澤瀉　茯苓

齒者骨之所絡也，齒衄動搖，並無火證火脈可據。乃腎陰不固，虛火上升，宜壯水以制之。

生地黃湯加牛膝

《經》曰中焦受氣取汁，變化而赤，謂之血。
出於中焦，而主於心，故五臟各有守經之血，而六腑則無矣。其散於脈內者，隨衝任二經遍行經絡，散在脈外者，充溢於肌腠皮膚之間。凡吐血衄血、牙齦齒縫出血，散在經絡之血，湧而上決者也。近人謂巨口失紅，及牙齦縫出血者為胃血，此說誤人不淺。蓋胃為外腑，職司出納，為水穀蓄泄之區，其中並無一點一絲之血，夾雜內中，即牙宣出血一症，亦不過胃熱熾甚，肉不附骨，故血熱而上湧，其牙不宣而出血者，乃陰竭於下，陽亢於上，龍雷之火沖激胃絡。錢氏所謂骨漏是也。恙起於一月之前，齒縫出血，牙並不宣，多則血流盈盞，晝夜十餘作，發時面赤目赤，煩擾不安，近雖小愈，而漏不已。脈本六陽，刻下見症在胃，而所以致病，實由肝腎。急宜珍珠母丸合玉女煎加減，俾龍得下潛，然後陽明方有寧宇。　

珍珠母　石膏　洋參　羚羊角　花粉　龜版　石斛　龍齒　丹皮　白芍　槐花　藕汁　珍珠母丸


<h2>中卷</h2>

<h2>關格</h2>
飲食不入謂之格，二便不出謂之關。陰陽有所偏乘，尺寸為之復溢，氣口脈浮大，上引結喉之人迎。吐逆不能食，大便兼旬不解，小便如癃閉，陽明胃液就枯。化火金傷，治節不行，陰陽不相營運，幽門失其啟閉。氣化不及州都，關津不利，乃三陽將結之危疴也。

生脈散加生地　山藥　萸肉　牛乳

氣痰作阻，食不能下，關津不利，便不能解，中州失運，升降失司，乃高年之逆候也。生脈散加生地　懷藥　製半夏　廣皮　白蜜。

食入則噎，氣痰作阻，痛徹心背，已經三載。現在米粥難下，三陽結病已著。所服之方，都是法程。請原手調治，何用多歧。勉擬補陰益氣煎。

生地　黨參　山藥　當歸　陳皮　甘草　柴胡　升麻

病原已載前方，服補陰益氣煎大劑，噎塞雖開，勢必旋閉。
《經》以三陽結謂之隔。隔者，格也。陽格於外，不與陰氣相榮，陰陽離決之候也。人迎一盛，病在少陽，二盛病在太陽，三盛病在陽明。胃為水穀之海，脾為中正之官，膀胱為津液之府。憂思抑鬱，損傷甲木，春升之氣，不能化液，灌溉州都，膀胱津液虛少，無以濡潤陽明。陽明之火，離出三陽本位，胃津就枯，譬如釜底無火，火在釜蓋之上，安能腐熟水穀精微，勢必吐逆，食不得入，故罹此病。多方寡效者，蓋未思及助甲木春和之氣，化生氣液，如天雨下降，流注膀胱，承製陽明，倒吸離出三陽之火，化作釜底之薪，使胃來潮，水火既濟，氤氳徹頂，生氣勃然，其病自已也。今緣就診心誠，化裁泄法，尚候貴邑明哲政之。　

地黃　黨參　茯苓　甘草　陳皮　半夏　遠志　蓯蓉　當歸　黃粟米　柴胡　升麻　川芎　淡竹葉煎水泛丸

容納主胃，運化屬脾，脾升則健，胃降則和，抑鬱傷肝，木乘土位，清陽無以展舒，濁陰上僭，致生痞象。津液不歸正化，凝漬生痰，蔽障清空之所，以致膈咽不通，飲食不下。年逾六旬，五液先虧，大便結燥，肺胃乾枯，乙癸同源，金水相生，未有肝病而腎不病者。勉擬斡旋中樞，以暢清陽為主，清上實下輔之。冀其土德融合，金令清肅，三陽結解。

六味地黃湯去萸肉，加東洋參　歸身　麥冬　白朮　橘紅　甘草　柴胡　升麻

斡旋中樞，清上實下，共服八劑，咽膈漸利，飲食漸受，中州頗有復振之機，咽膈之間，部位最高，清虛之所，曠然無外。蒼天貴清靜，陽氣惡煩勞。症本勞煩抑鬱損傷，致令三陽結病。宣中則清陽暢而春和之氣升，清上則清肅降而膀胱之液化，實下則五液充而三陽之結解。前方既獲效機，略加減為丸緩治。

地黃湯加使君子　當歸　柴胡　升麻　橘紅　麥冬　蓯蓉為末泛丸。

天氣通於肺，肺主喉，喉者候氣也；地氣通於咽，咽屬胃，咽者，嚥氣也。情志抑鬱，氣痞於中，會厭開闔失常，咽喉氣阻，飲食不下，肺胃乾槁。三陽結病已著。年逾六旬，尤屬不宜。勉擬歸脾六君加減、從乎中治，多酌高明。

東洋參　棗仁　遠志　罌粟殼　半夏　白蜜

酒入於胃，肝浮膽橫。
暴怒傷陰，暴喜傷陽。木乘土位，火灼金傷，金令不肅，州都氣化失常，治節不行，傳道之官失職，大便結如羊糞，小便不利如淋。諸逆衝上，皆屬於火，體戰心驚，火之象也。食不能下，人迎脈盛，病在陽明，陽明腑火上炎，少陰髒水耗竭，無以濡潤諸經，一任三陽轉結，《經》以一陽發病，其傳為隔是也。慮難奏捷，勉擬清上實下法挽之。

六味地黃湯去萸肉加牛膝　車前　花粉　葛花　橘紅　青皮　昆布

歸脾六君，助坤順，法乾健，理陰神，益腎命，暢中陽。共服十有三劑，食入阻礙已平，嘔吐痰涎亦止，胸次之痛大減，弦數之脈亦緩。症本火虧於下，土困於中，津液凝結成痰，蘊結不行，氣為之阻，遂致三陽將結。前方既獲效機，略為加減，為丸緩治。第胸次雲門穴痛未除，乃營液欲竭，終屬不宜。　

熟地　茯苓　橘紅　遠志　歸身　白朮　半夏　炮姜　洋參　甘草　棗仁　木香為丸，每早、晚服三錢。

脈來洪數，氣鬱填胸，汨汨有聲，隱隱作痛，食不能入，二便俱阻。長沙以小便不出謂之關，飲食不入謂之格，陰陽偏勝謂之逆。慮難奏捷。

熟地黃湯去萸肉　加冬葵子　郁李仁　冬瓜仁　火麻仁　柏子仁　姜半夏　車前子


<h2>噎膈</h2>
鬱怒傷肝，憂思傷脾，肝脾榮損，氣亙於中，賁門不利，食入作梗，痰多，乾物難下，脈弦，左關沉澀，中枯症也。擬養胃和中，兼柔肝木。

於朮　茯苓　半夏梨汁炒　橘紅　鬱金　佩蘭　蔻殼　沙苑　穀芽　當歸　瓦楞子

夫張機峰之論噎膈也，其言曰：此病是神思之病，法當內觀靜養，方為得旨。
蓋百病之因，多兼六淫而成，噎膈則以七情所致。由於飲食者，亦間有之。治症之法，無非開胃止吐，養陰潤燥之方。然病在神思，所謂心病還須心藥。內者，外之對。此症向來事外忘內，未嘗收拾此心，或為利鎖名韁，或為酒沉色困，以致五臟空虛，氣無所主，食不能進，入亦反出。
若不垂簾反照，及忙裡偷閒，濃中著淡，何由屏絕諸魔？夫是之謂內觀。靜者，動之對。此症向來多動少靜，未能恬逸此心，微是誘於大喜大怒，而致傷神傷肝，即被牽於勞思過擾，而致傷脾傷腎，致五火叢起，血無由生，胃脘乾枯，大腸結燥。務須安養休息，即僻山深林，只稱隱逸，寧靜有志，雖車轟馬驟，亦是心清。夫是之謂靜。守此二者，則噎膈可通，即飲食可進，逆自平而嘔吐可止，燥自潤而血自可生，結自開而二便自利。左脈結澀，右脈弦小，中傷肺損，擾內無權，陰陽兩敗，藥難為力。回府當以血肉有情之品，養生生之氣，每日服人乳、牛乳皆可。

半夏　秫米　蓯蓉　五味　白蜜　長流水　揚三百六十五遍

怒則氣上，思則氣結，脈沉弦而滑，肝鬱中傷，胃失沖和，氣血作阻，機關不利之象。呃逆不容飲食，三陽結也。怡情開懷為妙。

補中益氣合雪羹湯，用孩兒參加五味

接展恙原，敬悉尊體由服方以來，稀粥漸增。
因操勞煩心，清痰復多，飲食日減。症緣勞心耗腎，腎不吸胃，胃不沖和，思則氣結，憂則氣耗。腎氣通於胃，脾絡布於胸，靜養太和，則真氣洋溢。喜則氣和志達，心暢胃開，庶臻康泰。膠方雖好，必得補中益氣，若過補，則壅塞氣機。　

黃精　黨參　福橘　玉竹　杞子　生地　於朮　蓯蓉　茯苓　桂圓　沙苑　鹿膠　用桑柴煎，加花粉收膠

又煎方　黑歸脾湯去黃耆加穀芽煎湯代水

食入格拒，胸脘隱痛，氣衝湧涎，二便交阻。陽結於上，陰枯於下，為關格之漸。

西黨參　郁李仁　茯苓　附子　乾薑　川連　半夏　通脫木　薑汁

太陰濕土，得陽始運；陽明燥土，得陰自安。
胃以降為和，脾以升為健。食入上逆，胃已病矣；大便頻溏，脾亦病矣。能粥而不能飯，慮成噎膈。凡九竅失和，都屬胃病。治宜剛柔並濟，令其升降為要。

麥冬　石斛　茯苓　澤瀉　橘白　半夏　益智　厚朴　秫米　木香　枳實

老年血氣漸衰，津液枯槁，胃管窄隘，湯飲可行，食物難入。急宜滋潤，以甘酸化陰，勿進溫燥之劑。

沙參　杏仁　烏梅肉　麥冬　花粉　炙草　石斛　玫瑰花　木瓜　梨汁　蔗汁

脈來兩關弦細，肝氣犯胃，胸咽梗痛，有如刀割，勢成隔疾。

當歸　丹皮　鬱金　遠志　柏子仁　砂仁　佩蘭　沉香　半夏　茯苓　金橘餅


<h2>積聚</h2>
肝之積名曰肥氣，脾之積名曰痞氣。左脅心下俱有，形大如覆杯，按之則痛，彈之有聲，中虛木旺，健運失常，升降失司，血凝痰阻。枳朮治中加減，資坤順之德，益乾健之功。　

枳殼　冬朮　人參　甘草　炮姜　青皮　生木香　水紅花子　澤瀉為丸，晚服三錢

五味失宜，七情不節，二氣失其和順之機，致令水穀精華之氣，不歸正化，凝於腸胃之外，膜原之間，為五積之沉疴也。

木香　丁香　陳皮　青皮　半夏　黃連　三稜　莪朮　烏梅　巴豆　薑汁和水泛丸

《難經》云：積者，陰氣也。陰沉而伏，血之所結日積。故積者，五臟所生，心下有形，大如覆碗，按之痛而不移，為痞積。當以攻劑伐之，宜局方溫中丸。

《難經》云：聚者，陽氣也。陽浮而動，氣之所鍾曰聚。故聚者，六腑所成，按之則移，尋之無跡，此為氣聚。宜以宣劑揚之。

麩炒枳實　青皮　白朮　香附　烏藥　藿香　木香　橘紅

五志違和，六淫外襲，脾胃失其健運之機，致令水穀精華之氣，不歸正化，結於虛里，大如覆碗，按之不移，上連膻中，不時攻痛。膻中為陽氣之海，虛里乃胃之大絡。癥結盤踞其間，陽氣為之閉塞，前人雖有養正除積之法，效者甚鮮。《經》云：堅者削之，留者攻之，結者散之，客者除之。蓋有形之積，以攻為是。　

東洋參　吳萸　川連　柴胡　巴豆　桔梗　菖蒲　肉桂　炮姜　皂角　椒目　香附　三稜　莪朮　川芎　紫菀　茯苓　水泛丸

清陽不升，濁陰不降，左脅盤踞，此肝積名曰肥氣。
肝屬木，木剋土，故肥氣久而脾土必虧。脾為生化之源，源竭而肝木愈旺，上刑肺金，致有咳嗆咯血之患。熱移於腦，則鼻流濁涕。東垣云：痞滿皆血症也，謂脾胃水穀之陰傷也。心主血，心虛則嘈雜似飢，故得食則安；肝藏血，肝虛則陰伏於陽，皆氣血不運而成，即虛轉實也。若用氣藥破之，雖取快一時，貽憂日後，痞氣堅而陰愈傷矣。攻之愈急，必變中滿，脈象虛數，而脾胃之陰宜養，營分宜調。參以乙癸同源，為法中之法。正氣足，積自除；不治痞，而痞自消矣。　

洋參　川貝　沙參　太子參　茯苓　山藥　半夏　麥冬　歸身　白芍　橘紅　石斛　苡仁、麥芽　二味，煎湯代水

肝積曰肥氣，在左脅下，恙起前年，瘧後肝邪未盡，口腹未謹，邪與痰滯，互結絡中。春夏以來，漸覺硬大，客秋時感病後，脾胃雖強，而脾陽困頓，土衰木旺，肝邪愈強，積益散大，硬及腹右，食後覺飽，慮成蠱病。脈象左部細弦，右部兼滑，每遇煩勞，氣逆耳鳴，心腎榮虧，肝陽上僭。法當扶土抑木，兼和榮泄濁之法。候裁。

土炒於朮　枳實　當歸　青皮　鱉甲　木香薑汁炒黨參　冬瓜子　陳皮　椒目　煨姜

《經》云：積之始生，得寒乃成。肥氣為肝積，臟病也。臟難而腑易，久病脾土必傷，故肚腹脹滿。連投健運分消之法，撐脹稍舒，而堅積未見鬆軟，不宜速攻，仍固本之中兼以溫化。

黨參　於朮　乾薑　川樸　枳實　砂仁　青皮　茯苓　當歸　瓦楞　白芥子　水紅花子

鬱怒傷肝，肝營虧虛，氣從中逆，陽之濁痰，藉以上升，始則胸脅痛脹，走竄無定；繼則臍下關元氣海梗痛，二便不爽。此肝木橫逆，始則上行，繼則下克脾臟，於是清不能升，濁不能降，常似喘促，喉間有痰，或上或下。舌白中致滑膩，脈來沉澀軟弱，正氣已傷。擬養血柔肝，兼和中化濁之法。

當歸　丹參　茯苓　半夏　青皮　杏仁　福曲　鬱金　佛手　龍齒　冬葵子

一劑二便較爽，喘促已平，胃脘較舒，少腹疼痛亦減，舌白亦退。原方加生首烏、穀芽。

晚診　背愈覺熱，濁痰化熱，鬱於氣分。原方去半夏，加通草、芝麻秸。

左脈沉弦不靜，右脈滑數，肝鬱不暢，氣不條達，氣聚為瘕，任脈為病，肝脈為患。肝脾皆傷，不宜憂慮鬱結。月事不調，常多白帶。議養心脾，和肝胃。歸脾湯去耆，加金橘皮。

水停心下為飲，水積脅下為痞。腎納無權，中虛積飲，清濁混逆，濕熱為患。先以東垣補中益氣湯去耆。

二天不振，寒濕不化，飲積中焦，積聚為患。
臟寒生滿病，脾虛生濕脹。攻痞成滿，破氣成鼓。脾虛運化無權，腎虛真陽不旺。氣主煦之，血主濡之。補命腎以健中陽，調脾胃以化痞氣。　

黨參　冬朮　當歸　莪朮　桃仁　內金　冬瓜子　糖楂　紅花

早服溫中丸，以化癥瘕；午後服資生丸，以理脾胃。脹勢稍平，心仍嘈甚，食仍作脹兼嘔，原方加五穀蟲。

服養正化邪之劑，瘕塊漸軟。養肝腎以化之，以丸代煎。

黨參　冬朮　當歸　白芍　莪朮　青皮　陳皮　砂仁　糖楂　五穀　蟾皮　雞金　水紅花子　推車漢（去殼）五對（研）北麥面加麥穗（火煨）

右為末，用紅糖、神麯打糊為丸。

郁損心陽，寒凝中脘。《經》以陽氣者，若天與日，失其所則折壽而不彰，故天運當以日光明。膻中之陽，猶天之日，雲霧不清，太虛矇蔽，生陽不布，膻中陽暝，猶雲霧之蔽日也。胸次痞塞不開，似脹非脹，不飢不食，病名虛痞。法當益火之源，以消陰翳。

人參　冬朮　歸身　炙草　附子　油桂　炮姜

胃陽衰微，陰寒凝結，噯噫吞酸，胸痞不飢不食，脈來細數，非食停中脘，乃陽氣不升作滯，是陰翳也。議理中主治。

理中湯加陳皮　歸身

思慮傷脾，脾虛不運，痞塞不開，不飢不食，脈體弦多胃少，法當補腎溫脾。《經》有塞因塞用之例。

歸脾湯用東洋參、雲苓

飲食有節，起居有常。飲食起居，均失其宜，脾胃傷而不運。一月以來，不飢不食，胸次痞滿，脈形緩弱，升降失司，否而不泰。法當補脾腎，運中州，以展清陽為主。　

熟地　東洋參　歸身　棗仁　遠志　煨木香　雲苓　淮山藥　陳皮　炙草　升麻　銀柴胡

中土素虛，過服克伐之藥，重傷脾胃，傳化失常，飲食少進，胸腹如脹，病名虛痞。宜資化源之法。

東洋參　冬朮　茯苓　炙草　陳皮　歸身　木香　煨姜

噯腐吞酸，胸痞不食，寒滯中焦，脾陽不運，脈來小駃於遲，法當溫暖中土。

治中湯

塞而不開謂之痞，脹而不行謂之滿，有邪滯為實，無邪滯為虛。今胸脘無脹痛邪滯等證，但不飢不食，而自疑若滿。脈來緩弱，容色蕭然，氣痞於中，中陽不健，非消導所宜。擬塞因塞用法。

東洋參　冬朮　茯苓　炙草　姜夏　歸身　遠志　煨木香

前哲以塞而不開謂之痞，有邪滯為實，無邪滯為虛。濕土司令，氣滯中州，邪著於心，按之有形，大如覆杯，飲食不進，邪滯作痞。擬平胃散加味。

陳皮　蒼朮　川樸　甘草　茯苓　木香　枳實　生薑

濁氣在上，則生䐜脹，操勞過度，中土受傷，無以運化精微。飲食少進，胸中痞滿，按之不痛，非停瘀可比。乃升降失常，變生痞象。法當苦以泄之，辛以散之，甘溫以補之，鹹淡以滲之。偏消偏補，均非正治。

川連　川樸　人參　冬朮　茯苓　姜夏　炮姜　枳實　澤瀉

服調氣藥，痞反甚，痞不在氣分無疑。東垣謂痞從血中來，長沙言病發於陰，而反下之，因作痞。蓋皆營分受傷，血屬有形，當治以有形之藥。

人參　歸身　炙草　川連　乾薑

三經受感，病後絕不思食，時或知飢，食入則痞，調治半年方痊。近因憂勞太過，復不能食，脾胃為中土之臟，倉廩之官，賴腎火以生，火素不足，中州不振，胃虛衛不外護則寒，脾虛營失內守則熱，非外感可比。脈來胃少弦多，原當益火生土，現在春木上升，宜先培土崇木。擬治中湯加附子。

服附子治中湯四十餘劑，化機復健，飲食日增，中土已得平調。第胃火久虧，治中雖然益火，未能達下，益火之本，以消陰翳，中病下取，古之成法。每早服附子治中湯。

六味丸加杞子　製附子　東洋參　白朮　歸身　蜜丸

胸腹乃臟腑之部，膻中為陽氣之海。胸次痞塞不開，按之有形，如心積伏梁之狀。飲食減少，脈來細數，素來木不條達，中虛清氣不展，離光不振，陰霾上翳，審以高年，非佳兆也。

六君子湯加青皮　木香　棗仁　遠志　藿梗　蜜丸

年甫十五，經水未通，小腹右角有形，大如覆杯，痛如針刺，痛時其形反隱伏不見。
蓋積居膜原之間，如氣血源流衝擊，暫離窠臼，潛行於里。小便不利，且痛如淋證之狀，積瘀壅塞膀胱。《經》以膀胱為州都之官，津液藏焉，氣化則能出矣。州都氣化失常，故小便如淋證之狀，非淋證也。胸次氣血，往來不暢，肺司百脈之氣，為水之上源，下流不通，上流壅塞，氣不化液，無水通調，水道鬱而不伸，非喘促可比。扁鵲云：積者五臟所生，聚者六腑所成。脈來細數兼弦，證本先天元陰不足，水不涵木，木乘土位，健運失常，致令血液精華，不歸正化，凝結於臟腑之外，隔膜之間，少腹厥陰肝木之部，症名肥氣。當從養正除積論治，暫擬交加散加味，觀其進退。　

生地　生薑　二味同搗汁　丁香　蔻仁　洋參　青陳皮　木香　紅花　為丸

先哲言養正除積，蓋為虛弱之輩，非《經》正治，乃權宜耳。五積之候，使非悍利之品，豈能推逐頑積，體虛綿弱，積勞則甚，痛而不已，結於虛里。飲食不節，起居不時，致傷胃氣，與停滯相搏結而成積，暫以和脾胃以潛消，資化原而融化。

異功散加枳實　木香


<h2>反胃</h2>
食入反吐，脾胃失其健運之機，清陽無以展舒，濁陰上僭，升降失司，否象已見。勉擬東垣治法，行春令，甦中土。不致三陽轉結為吉。

東洋參　炙草　陳皮　柴胡　炙黃耆　老生薑　葛根　木香　當歸　大棗

中胃如釜，命火如薪，朝食午化，午食暮化，胃中之熱，何異大烹之鼎。食入嘔吐，火力不足可知，益火之源，以消陰翳。前賢大法，仿以為治。

金匱腎氣丸（煎劑）

胃虛中陽不運，脾虛傳化失常，食入停中不運，朝食暮吐，午後脘痛氣響，轉矢則舒。由七情鬱結，思慮損傷。補中益氣，升健中陽雖好，不若歸脾加減，兼養心脾為妙。早服金匱腎氣丸三錢。

歸脾湯

歸脾湯養心脾以舒郁，腎氣丸益腎火以升陽，服後頗合機宜。
脘痛漸平，食入不吐。《經》以憂懼則傷心，思慮勞倦則傷脾。心不受病，患移相火，脾為中土，非火不生，脾傷不運，郁壅脘痛，鬱火與陰霾搏擊有聲，故賁響腹脹。益火之源，以消陰翳，斡旋中土，以暢諸經。仍宜恬淡無為，以舒神志。仍服腎氣丸三錢。　

人參　冬朮　炙草　當歸　棗仁　遠志　炮姜　肉豆蔻　青皮　木香　南棗　煎水疊丸

納食主胃，運化主脾，脾升則健，胃降則和。
胃陽不足，不能納食，脾陰不足，不能運食。陽賴腎水以煦和，陰賴腎水以濡潤，皆真氣為斡旋。丙虛不能生戊土，丁虛不能生己土。壬虛盜氣於庚金，癸虛竊氣於辛金。金傷則治節傳送失常，土困則升降轉輸失職，以故食入反出，補中益氣，助春生之氣，以甦中土，可謂詳而細矣。第三陽從地而起，方能漸入春和，相火從腎而升，庶可以消陰翳。是宜益火之源，以求其本，使陽升於下，令陰精上蒸，則融和之氣充滿中州，脾胃自然強健，每朝仍服補中益氣丸。

附桂八味加菟絲子　枸杞子　鹿角膠　蓯蓉　蜜丸，早、晚服四錢

食入反吐，脾胃失其健運之機，清陽無以展舒，濁陰上僭，升降失司，否象已見。擬歸脾、理中，一助坤順，一法乾健。

人參　冬朮　炙草　炮姜　歸身　黃耆　木香　茯苓　棗仁　遠志

王太僕曰：內格嘔逆，食不能入，是有火也。
食入反出，是無火也。腎火不宣，胃之陰陽不健，傳化失常，食入則吐。食入於胃，賴腎火中陽腐也，丙虛不能生戊土，丁虛不能生己土，脾虛不運，胃府津液為濁，胸中泛泛不安，飲食進而反出，因循怠治，冀望自瘥，反復相仍，病情轉劇，將近半載。前哲以朝食暮吐，屬相火下虧，食入隨吐，屬胃陽中弱。至於竟夕無寐，小便頻數，乃胃不和、則臥不安，中氣不足，溲便為之變。今食入隨吐，當先理胃陽為急。擬治中湯合神香散，建中宣火，是否候酌。

人參　炙草　澤瀉　青皮　白蔻　白朮　乾薑　橘紅　丁香

復診　飲食較進，嘔吐亦退，腹內知飢，飢不欲食，食入即脹，得後與氣，則快然如衰。此胃陽未復，脾陰亦虧，脈來胃少弦多，爰以歸脾湯加減。

歸脾湯去黃耆，加半夏

三診　《上古天真論》曰：飲食有節，起居有常。
李東垣曰：飲食不節，起居不時，脾胃受傷。王節齋曰：胃陽主氣，脾陰主血，胃司受納，脾司運化，一納一運，化生精氣，津液上升，糟粕下降，斯無疾矣。症本辛苦勞煩過度，起居飲食失宜，五志違和，七情不節，致傷脾胃，傳化失常。脾胃為中土之臟，倉廩之官，容受水穀，有坤順之德，化生氣血，有乾健之功。若使胃強脾健，何反胃嘔吐之有。中土既傷，化機失職，飲食少思，食入反出，延綿數月，反復相因，病勢益甚，竟成反胃。
胃者衛之源，脾乃營之本。胃虛，衛失外護則寒。脾虛，營失中守則熱。故寒熱往來如瘧，與外感六淫有間。前服崔氏八味湯，益火生土不效，蓋非相火衰微，乃抑鬱不舒，致火不宣揚，不能溫土，非相火虧虛，不能生土可比。且南方卑濕，中土常虧。
現在濕土司令，中陽亦困，濕鬱生痰，痰飲不化。四進治中湯合神香散，理胃陽以開鬱而生火，食入不吐，四肢微熱，乃胃陽來復之徵。三投歸脾法，益脾陰以滲濕而祛痰，腹內知飢，食入不脹，乃脾陰漸生之兆。歧伯曰：治病必求其本。症本戊已受傷，法當專培中土。胃強則食進而嘔吐自止，脾健則痰清而化機守職，諸恙不治而自除矣。擬早服胃愛散，晚服健脾丸，一助坤順，一法乾健，胃愛散去黃耆加陳皮。

人參　茯苓　於朮　甘草　陳皮　丁香　豆蔻　乾薑為極細末，早服三錢，以冰糖一錢，和開水調下。

《醫統》大健脾丸去黃連、枳實，加當歸、遠志、棗仁。

人參　白朮　茯苓　半夏　遠生稻　蔻仁　木香　當歸　遠志　棗仁　青皮　陳皮　山楂　荷葉　陳米煎水泛丸。

王冰曰：病嘔而吐，食入反出，是無火也。
相火不足，中土受虧，土虛不能載木，肝病傳脾，值春木上升之令，復食生冷傷胃，脾陽愈虧，不能運化精微，脅痛吞酸，食入反吐。前哲謂朝食午化，午食暮化，胃中陽熱，無異大烹之鼎。食不能化，火力不足可知。益火之源，以消陰翳，上病下取，最是良謀。仍以益火之本。

附子　炮姜　冬朮　人參　炙草　茯苓　當歸　生地　杞子　蓯蓉

腎乃先天納氣藏精之穴，脾屬後天資生化育之樞。
先天精虧，頻年產育過多，水枯木燥，肝木轉取汲於胃，胃取汲於脾，脾胃輸津液於肝，久則不能相繼，而反為木克矣。滋水清肝，補精納氣，實為正治。故滋陰清降，似乎有效，後天薄弱者，滋降豈能久服。今擬欲求穩當，莫如滋水涵木，扶土柔肝，則先天后天，皆得其治，土氣不為木製矣。據愚見，治病用藥，須要中正和平，方能胃氣無損，倘胃氣一虛，則五臟無養，諸病蜂起。故曰：胃氣治，則諸病不生，胃氣弱，則諸邪輻湊是也。苦辛降逆，只可暫制肝氣之怒盛，嘔止痛平，即宜補腎和胃，方無掣肘之弊。脈來沉弦澀兼，由肝鬱不舒，少腹痛，氣逆直衝於胃，氣不下趨，反胃之症，宜和中抑木法。　

冬朮土炒　半夏　炙草　茯苓　白芍　陳皮　當歸　蔻仁　木香　荔枝核

《經》云：曲直作酸。酸者，肝之味也。肝氣怫鬱，上升擾胃，致胸痞氣逆，吞酸嘔吐。昨進泄肝和胃，似合機宜。原方進治。

原方加煨姜　益智仁

肝邪橫逆，經絡脹痛不堪，嘔吐酸苦，兼蛔上溢，緣痛久胃氣空虛，求嗜而出。理中安蛔，合左金疏肝法。

左金丸加茯苓　玄胡　痀½朮　石決　砂仁　半夏　陳皮　青皮　蔞皮

無故噯氣不止，仿旋覆代赭法。

黨參　熟地　赭石　一劑而愈

抑鬱不舒，土衰木團，食入即嘔，脈左寸關數，肝木乘土，急宜清降。

左金丸加苡米　半夏　代赭石　山梔　姜　竹茹

脈來六部弦勁，朝食暮吐，完穀不化。　

首烏　益智仁　灶心土　火麻仁　代赭石　半夏　牛膝　車前　桂心　茯苓　茅朮


<h2>諸蟲</h2>
胃虛肝乘，納穀則嘔，甚則吐蛔，通補陽明，開泄厥陰。

黨參　吳萸　烏梅　半夏　茯苓　黃連薑汁炒　薑汁衝入

蛔厥作痛，嘔瀉俱出，皆緣平素勞郁，多怒傷肝，思慮傷脾，脾氣日損，胃氣日虧，飲食少進，遂致濕蒸熱鬱生蟲。脈來弦數。烏梅湯加味。

烏梅　半夏　細青皮　枳殼　白朮　川楝子　茅朮　川樸　楝樹根　吳萸　煨姜

又甘草粉一兩，鉛粉炒黃五錢，白蜜湯調服。早服粉蜜湯，晚服烏梅湯

脈來弦細少神，氣血已衰，食少胸腹作痛，有時嘔涎，脾胃兩敗，和中合養營治法。

冬朮　乾薑　益智　砂仁　陳皮　香附　丹參　當歸　吳萸　半夏　棗

蟲以濕土為窠，舊法燥濕健脾以化之，乃治蟲通套法也。然有五臟形狀之異，寸白與扁蟲不同，寸白無妨，扁蟲則類馬蝗，能大能小，尖嘴禿尾，接續可長數尺，與寸白類害人甚速。惟養腎元，先杜其布子之患。每早服黑錫灰丸三錢。

熟地　黃精　茯苓　白朮　黃柏　川楝子　附片　烏梅　榧子　萹蓄　茴香　淨黃土煎湯代水

臟氣實者，蟲無以生，蟲之生者，臟氣虛也。症本腎虛於下，木失敷榮，木乘土位，脾困於中，濕蘊生熱，化生蛔蟲，蟲食脂膏，痛如錐刺，時作時止，脈反浮洪，痛甚顏青唇赤，是蟲之明驗也。治宜固腎扶土為主，追蟲滲濕佐之。　

生地　東洋參　冬朮　當歸　茯苓　川椒仁　黃柏　荔枝核　木香　使君子　山藥　白蕪荑　水泛丸。

肝邪橫逆，胸膺脹痛，嘔吐苦酸，兼吐蛔蟲。病緣胃虛趁嗜而出，理中安蛔，參入左金疏肝。前年經治以愈，今因半產早勞，兼之平素多郁，最傷脾胃，胃虛肝乘，納食則嘔，脘中板硬如拳，是中虛氣滯凝結。診脈沉細，形神皆衰，棘手重症，勉方候酌。　

桂心　乾薑　砂仁　白芥　白朮　陳皮　半夏　白芍　木香　海蜇皮　荸薺

服藥以來，痛脹未發，不發則已，發則霎時令人不可受，痛止則如平人一樣。
《經》以五行之速，莫逾風火，鬱火郁風，氣滯濕滯生蟲。此蟲不殺，此風不可散，此火不可涼，郁自不可補，亦不可破。調衝任，利陽明，氣血融和，不治痛而痛自解，不調經而經自調。玩味諸家化裁之妙，全在圓機活潑，不可拘泥成方，徒事止痛，愈吃愈虛。擬方質之明哲。

七制香附　茯苓　歸身　會皮　生廣木香　金鈴子　酒炒白芍　醋炒柴胡　冬瓜子　苦胡蘆巴　甘草


<h2>心腹痛</h2>
瘧後脾腎兩傷，腹痛心慌，神疲食減，嘔惡酸水，平明虛熱，溲色清澄，頭中一線痛至尾閭。目中眩花，三陰不足，陰濕凝結。擬桂附八味加減。　

附子　油桂　炮姜　姜夏　廣皮　淮藥　熟地　萸肉　澤瀉　丹皮　茯苓

脈象沉弦，氣鬱肝傷，土為木侮。肝病善痛，已歷多年，不耐煩勞，形容憔悴，血不華色，心脾營損。養心脾以和肝胃。

東洋參　歸身　白芍　棗仁　炙草　焦冬朮　廣皮　茯苓　遠志　木香

進養心脾以和肝胃，痛稍安，容色漸轉，既獲效機，依方進步。

前方加熟地　油桂　桂圓肉

腹痛已平，飲食已進，夜來安寐，脈形神色俱起，不宜煩勞動怒，原方加減。　

熟地　東洋參　白芍　遠志　杞子　炙草　冬朮　歸身　茯苓　木香　棗仁

寒滯互結中焦，胃脘當心而痛。

藿香　附片　香附　廣皮　炮姜　川樸　木香　枳實

憂悲不解，二氣潛消，血由憂煎，氣隨悲減，不能營養心脾，胸腹痛無定止。

熟地　歸身　五靈脂　蒲黃　炮姜　炙草

積勞積損，五內受傷，氣血虛寒，心脾失養，胸脅隱痛，痛甚心慌，按之痛緩。法當溫養。

東洋參　棗仁　遠志　茯苓　炮姜　煨木香　冬朮　歸身　炙甘草

拒按為實，可按為虛。脘痛按之稍緩，由憂思不遂所致，乃氣血雙虧，不能營養心脾。法當溫補。

東洋參　冬朮　煨木香　茯苓　陳皮　歸身　遠志　炙草　棗仁　姜　棗

痛不拒按，得食即緩，因多勞傷力，飢飽失時所致。營絡胃陽俱虛，宜溫通甘緩。

黨參　桂枝　生薑　雲苓　炙草　大棗

肝鬱乘脾，中傷氣痛，飲食少進，食入則吐，脈來細數無神，久延有虛勞之慮。《經》以怒為肝志，木鬱達之。然草木功能，難與性情爭勝，使悲怒不戒，終無濟也。

孩兒參　冬朮　炙草　橘皮　歸身　白芍　茯苓　佩蘭　鬱金　蜜水為丸

病原已載前方。
第脘痛甚則發寒，肢尖面目不可以當風，此屬氣閉不能營敷四末，上走清空，非真虛也。服理氣之劑，佐以山梔清氣鬱之火，病勢隨愈，嘔吐亦平，飲食亦進，脈數亦緩。症本木乘土位，中傷氣鬱，化火傷陰。不宜煩勞動怒。肝病治脾，前醫良法。擬六君加減。運中樞以暢清陽為主。　孩兒參　茯苓　白朮　炙草　橘紅　青皮　木香　沉香　佩蘭　當歸　白芍　遠志　蜜水為丸

肝鬱氣痛，痰多作嗽。肺有伏風，值秋燥行令，自得其位，烏足慮也。

茯苓　蘇梗　半夏　廣皮　杏仁　甘草　當歸　白芍

氣痛竟止，痰嗽未平，咽痛似傷，非喉痹也。乃陰虧火燥，肺有伏風，仍以清肅肺胃。

前方去白芍加牛蒡子　蛤粉炒阿膠

痰嗽稍平，脘痛復作，按之則痛緩，可緩為虛也。《經》以脾絡布於胸中，肺脈環循胃口。症本木旺中虛，土不生金，風伏於肺，氣機不展，痛則不通，不可拘肝無補法之說。通則不痛，通者、宣和也，非必通利也，補亦可通也。益水生木，培土生金，展氣化，宣伏風主治。

熟地　人參　霞天曲　廣皮　棗仁　炙草　茯苓　於朮　當歸　炒白芍　半夏　遠志　桂枝　阿膠蛤粉炒　陳米煎湯　代水泛丸（甲子擬方）

服丸徐治，入冬以來，脘痛時作時止，痰嗽或減或增，飲食較進，細數之脈未起。肺胃雙虧，伏風未盡，腎病當愈於冬，自得其位而起，不愈者，以水旺於冬，而冬水反涸，得潤下之金體，而少升生之氣故也。水冷金寒，肺有伏風，外風易感，同氣相求也。必使裡氣融和，方克有濟，暫從溫散。

熟地　當歸　蜜炙麻黃　杏仁　半夏　炮姜　細辛　五味　桔梗　蘇梗　茯苓　甘草

乙丑五月，診脈仍細數，素本陰虧，木不條達，剋制中胃。
中傷絡損，氣失沖和，肝鬱則痛，胃傷則嘔。陽明之氣，下行為順，太陰之氣，上升則和。《經》以六經為川，腸胃為海，以通為主。五六日一更衣，陰液不濡，腸胃燥結可知。香燥開胃，非所宜也。當潤燥生陰，佐和中胃。

熟地　人參　蓯蓉　當歸　阿膠　牛膝　橘紅　白蜜

潤燥生陰，佐和中胃，服後痛嘔俱平，惟胸次不暢，大便未解。陽明傳送失職，太陰滯結不行，皆緣陰液有虧也。不必強行傷氣，照原方加郁李仁五錢。

大便已解，腑氣已通，症本陰虧。當從緩治。蓋陰無驟補之法，仍以甲子所擬丸方調治。逢節氣以人參湯送下。

丙寅二月　診脈細數如初，飲食較前略進，形神漸振，痛嘔並作，舉發漸稀。
症本陰虧不斂，剋制中胃，胃不沖和，傳化失職，津凝為飲，液結成痰。肝為起痛之源，胃為傳病之所。脾絡布於胸中，肺脈環循胃口。中虛清氣不展，陰霾上翳，否象呈焉。七方中甘緩最為妥協，服三五劑後，仍以甲子所擬丸方調治。

歸脾湯去桂圓加姜　棗

肝陰不斂，腎陰不滋，健運失常，中傷飲聚，痛嘔並見，屢發不瘳。
腎傷竊氣於肺，肝病必傳於脾，腎氣通於胃脾，絡布於胸，絡脈通調則不痛，胃氣強健則無痰。治病必求其本，滋苗必灌其根。如不培養真元，徒以痛無補法，執定呆理，安望成功？數載以來，病勢退而復進，脈體和而又否者，病勢深而少靜定之力也。蓋陰無驟補之法，且草木功能，難與性情爭勝。金為水母，水出高源，謹擬補腎生陰為主，清金益肺輔之。俾金水相生，從虛則補母之法，乃經旨化裁之妙，非杜撰也。

熟地黃湯加阿膠　天麥冬　蓯蓉　沙參　霞天曲　為末，水泛丸　逢節參湯下

肝氣逆行犯胃，痛嘔不能納穀，議歸芍二陳，兩和肝胃。

當歸　白芍　廣皮　半夏　茯苓　甘草姜　棗

痛嘔未平，大便且閉，木反侮金，胃病傳肺，肺與大腸相為表裡，肺氣下行，傳送守職，大便自解。通則不痛，得大便宣通，痛嘔方能平復。仍以二陳加味。

二陳湯加杏仁　郁李仁　柏子仁　當歸　牛膝　蜜

氣虛不能傳送，液耗不能濡潤。
氣主煦之，血主濡之。腎司二陰，胃司九竊，腎水承製五火，肺金運行諸氣。氣液不足濡潤。肝陽木旺，中傷轉輸失職，血燥液干，故大便不解，痛嘔不舒，通夕不寐。擬生脈散，行肺金之治節，滋腎水之源流，冀其清肅令行，肝胃自治。症不拘方，因人而使，運用之妙，存乎一心。公議如是，敬呈鈞鑒。

生脈散加白蜜

昨進生脈散，夜得少寐。
今仍痛嘔。雖體氣素旺，然病將三月之久，脾胃已困，肝陽獨旺。肝在聲為呼，胃氣愈逆，不能飲食，轉輸愈鈍，大便不行。肝為剛臟，非柔不和，胃為倉廩，非谷不養。肝氣鬱極化火，火灼陰液為痰，痰凝氣結，幻生實象，非食積壅滯可下也。公議仍以生脈散合大半夏湯。

痛嘔不止，飲食不進，大便不解，總由水不濟火，火灼液耗，兩陽合明之氣，未能和洽，故上不入，下不出，中脘嘔不舒也。此時惟宜壯水清金，兩和肝胃。木欲實，金以平之，肝苦急，甘以緩之。水能生木，土能安木，肝和則胃開納穀，胃開則安寐便解，此不治痛，不通便，而通便止痛之法在其中矣。仍以生脈散合《金匱》大半夏湯，加甘麥大棗法。

人參　麥冬　五味　半夏　小麥　甘草　大棗　甘瀾水煎

腑氣雖通未暢，臟氣未和，痛尚未止，總由肝氣橫逆。夫肝屬木，賴腎水滋營，不思食者，胃陽不展，土受木製故也。胃為陽土，得陰始和，究其原委，皆由平昔肝陽灼熾，耗損腎陰，以致水虧於下，莫能制火，火性上炎，與諸陽相牽為患。王道之法，惟有壯水之主，以鎮陽光。俾水能濟火，則肝自平，胃自和，痛自止矣。

六味合生脈散加黑棗　黃粟米　蜜　甘瀾水煎

木喜條達，鬱則侮土，性藉水濟，涸則燥急。心煩口燥，母病及子，胃氣由心陽而開，肝木得腎陰而養。中陽貴健旺，金令宜清肅，大便通，大腸之氣已順，痛嘔止，陽明之氣已和。惟是胃氣不開，尚不思食，乃病久氣餒中傷，胃不清和，陰液未能遽復。養肝和胃，益氣生津，俾二氣各守其鄉，庶免變生之患。

六味合生脈散加牛膝

肝制中胃，不能納穀，大便復閉。
稽覈各家，並無攻下成法。據《醫通》中或問大便不通，暫服通劑可否？乃曰：病非傷寒痢疾症，豈可下乎！雖然取快一時，來日閉結更甚。致令陰虧於下，陽結於上，燥槁日甚，三陽結病，勢在必然。《經》以北方黑色，入通於腎，開竅於二陰，腎惡燥，喜辛潤，為五液之長，陰液足，則大便如常，陰液衰，則大便燥結。高年血燥陰虧，每有是疾。《經》云：肝木太過，則令人善怒，不及則令人胸痛引背，下則兩脅脹痛，痛久傷氣，氣傷陰虧，火燥便結，腸胃氣滯，外似實象，內系枯燥。所謂大虛似實，虛極反似實象也。轉瞬木令司權，中樞益困，急宜養陰涵木，子母相生，俾春生之氣，萃於一身，自能勿藥有喜。

六味去丹皮、澤瀉，加人參　麥冬　五味　當歸　牛膝　枸杞　蜜水為丸，朝晚服三錢

昔肥今瘦，神疲食減，胸否作痛，曲直作酸，痰飲作嘔。中虛木侮，傳化失常，宜治中宣補。

洋參　於朮　炙草　炮姜　橘紅　青皮　豆蔻　木香　半夏

衝任並損，脾腎兩虧，壯年產育過多，精血不足營養心脾，心脈循胸出脅，肝虛不能為胃行其津液，凝滯成痰，隨氣流行，乘虛而進，先犯心脾之絡，是以胃脘當心而痛，橫侵脅肋，攻衝背膂，膨脹有聲，時作時止，乃痰飲之徵。夫氣血猶源泉也，盛則流暢，暢則流通，少則凝澀則不通，不通則痛。無急暴之勢，惟連綿不已，虛病不卜可知。用藥大旨，培補脾腎，以資衝任精血之本，宣通脈絡，以治痰飲之標。擬丹溪白螺丸，合景岳大營煎加減。

熟地　當歸　茯苓　白朮　杞子　白螺殼　膽星　橘紅　半夏　草蔻　五靈脂　沒藥　水泛為丸

大營煎以養血，白螺丸之祛痰。營血漸生，宿痰漸化，脈絡通調，病何由作？精血充滿，痰無以生。痛止年餘，近又復作，此精血未能充滿，痰飲猶存，蔽障經中，氣為之阻。自述痛時小溲如淋，乃痰隔中州，升降失司之據。養陰宣絡，古之成法，藥合機宜，原方增減。

熟地　當歸　洋參　益智　陳皮　半夏　草果　山梔　薑黃　延胡　白螺殼　甘草　薑、棗煎湯泛丸

積食停寒，脘痛如刺。

藿香　木香　陳皮　枳殼　烏藥　厚朴　香附　炮姜

胃脘當心而痛，痛則水瀉，脈滑而弦，舌有黃苔，胸次不舒，不思飲食，積食停飲阻隔，陰陽升降失司。和氣平胃，以展清陽主治。

乾薑　冬朮　木香　茯苓　草蔻　延胡　枳實　厚朴　澤瀉

客秋脘痛，心中憒憒莫能自主，服黃連二劑稍好。現在大痛不止，痛時胸次氣鬱如焚，貫膈沖咽，痰塞咽喉，咯咽不去，午後尤甚。頭眩形神不振，飲食少進，脈來弦數，五志不伸，肝火犯中，土為木侮，以苦泄辛開法調之。左金戊己本好，先以瀉心法，服後再議。

川連　黃芩　半夏　甘草　炮姜　人參　大棗

年甫廿三，胃痛八載，嘔吐吞酸，脈象沉潛無力。中陽不健，胃寒積飲，擬苓桂朮甘湯加味。

茯苓　冬朮　桂枝　白蔻　半夏　姜

當臍作痛，痛時作嘔作脹，已歷多年。腎火不足，積寒為患。每朝服金匱腎氣丸。

積食停寒，脘痛如刺，上焦不行，下脘不通，俗名心痛，吐之則愈。《經》云：在高者，引而越之。病在胸膈之上為高，越之為吐。擬二陳湯加萊菔子探吐。

胸次脹痛如錐，心煩消渴飲冷，熱鬱上焦，宜先清降。

二陳湯加黃芩　山梔

脈滑數，小腹痛如針刺，大便堅，溲混赤，火鬱下焦，法宜清利。

赤苓　豬苓　澤瀉　車前　滑石　木通　白朮　甘草　山梔

脈滑數，脘痛橫連脅肋，晝輕夜重。此為痰鬱，宜苦泄之。第經日不食，氣餒於中，不勝湧吐，暫以失笑散加味。

五靈脂　蒲黃　沒藥　無灰酒一杯煎服

症延二載，曾以盛寒之令，手浸水中，因而心痛，已而復作，日以益甚。四肢者，諸陽之本，足陽明胃亦主四肢，冬時陽氣在內，胃中煩熱，為寒所束，化機失職，而精華津液，不歸正化，互結於中，是以痛無休止。法當理氣為先。

烏藥　沉香　木香　人參　冬朮　陳皮　炮姜　藿香為水蜜丸。

水濕之氣，直犯陽明，飲食之滯，停留中脘。邪滯搏結於中，勢不兩立，是以心腹撐痛，欲吐不吐，欲利不利，揮霍撩亂，莫能自主。乃乾霍亂之危症。先以淡鹽湯探吐，後服金不換正氣散。

廣皮　蒼朮　川樸　甘草　藿香　半夏　檳榔　草果

脈來洪數而弦，少腹痛連胸背，虛煩自汗，食入作吐，溲赤不利，便黃有沫。《內經》「痛論」十三條，寒居十一，惟二便不爽屬熱。今上則嘔吐不安，下則二便不利，此二陽之火，蘊結不開，值經血適來，血為熱所搏結，厥陰脈絡愈壅，諸逆衝上，皆屬於火，故食不得入。諸汗屬陽明，心煩由血熱。法當清理腸胃之火，直行下焦瘀血。

茯苓　澤瀉　豬苓　山梔　枳殼　車前　青皮　當歸

昨投藥後，諸症輕減。惟少腹脹痛不舒，夜來無寐，水不制火，陽蹺脈盛，陰不上承，心陽獨旺，血為熱所搏結不行，經水適來，熱入血室。議壯水補陰為急，行血逐瘀為緩。

生地黃湯去萸肉，加當歸　白芍　半夏　黃米　甘瀾水煎

血積下焦，少腹脹痛拒按，時覺上攻胸背，食飲少思，自汗心煩不寐，二便不利，症屬有餘。然久恙二氣俱虧，不勝攻伐，先進扶正之劑，二氣漸振，症勢漸解，今漸進行瘀之劑。

當歸　牛膝　生楂　香附　紅花　桃仁　木香　青皮

少腹脹痛拒按，上攻胸背，便黑不爽，溲赤而渾，血蓄下焦已著。昨進通瘀之劑，脹痛反甚，非藥不對症，乃藥淺病深。況痛久正氣已虛，無能斡旋藥力，正治之法從緩，暫以養陰宣絡主之。

當歸　牛膝　茯苓　澤瀉　沒藥　乳香　青陳皮

瘀停少腹，脹痛不舒，火在二陽，自汗不寐，血為熱搏，滯澀難行，嘔吐心嘈，二便不爽，症延日久，二氣交虧。屢進補正通瘀之劑，症勢退而復進，瘀血行而又止。蓋血為熱搏，乾澀於中，有非氣復津回，不能融化之勢。今擬清輕之品，以徹二陽之火，俾胃腸清和，再議行瘀可也。

生地黃湯去萸肉、山藥，加車前　牛膝　山梔　當歸

兩進清輕撤火之劑，諸恙俱減。
少腹脹痛，然心下反覺不快，按之則痛，時嘔痰涎。恙久脾胃兩虧，轉輸失職，不能運化精微，以致中宮不快。脾傷不能為胃行其津液，瘀結成痰作嘔，胃虛不能斡其藥力，流暢諸經，停瘀不散作痛。欲培脾胃，守補之劑非宜，欲散停瘀，胃弱攻劑不勝。暫以通徹陽明主之。

熟地　孩兒參　茯苓　甘草　棗仁　半夏　白歸身　遠志

木乘土位，轉化失常，清陽不升，濁陰不降，升降失司，否而不泰。脘痛如刺，嘔吐痰涎，不思食物，脈來軟數，已歷多年，正氣已虧，殊難奏效。擬補氣法加補正品。

太子參　冬朮　炙草　青皮　橘紅　當歸　白芍　草豆蔻　木香　沉香　棗仁　遠志　蜜水泛丸，朝、晚服三錢

陰虛於下，腎不養肝，木乘土位，健運失常，不能營運精微，二氣源流不暢，痛則不通，是以痛嘔不能納穀。延今四載有餘，春末夏初舉發。今年發生在冬時，脘痛如刺，嘔吐不食，呻吟不絕，幾致汗脫，延綿四十餘日，服藥痛嘔雖平，飲食難進，脈仍未起，慮其來復。以丸代煎，徐徐培養。

熟地　當歸　洋參　肉桂　山藥　萸肉　白芍　木香　棗仁　半夏　遠志　橘紅　茯苓蜜水泛丸


<h2>脅痛</h2>
脅痛本屬肝膽，二經之脈，皆循脅肋。素本憂勞，憂傷肺志，勞動心陽，心肺傷而肝鬱。法當宣補，未可以東方氣實，宜疏散治。

洋參　茯苓　冬朮　當歸　遠志　木香　陳皮　炙草　姜　棗

肝膽氣滯不舒，脅肋痛如錐刺。宜濟川推氣飲。

肉桂　薑黃　枳殼　甘草　姜　棗

抑鬱傷肝，木乘土位，木性條達，不揚則抑，土德敦厚，不運則壅。氣道不宣，中脘不快，兩脅作痛。

香附　陳皮　半夏　甘草　姜　棗

暴怒傷肝，木火載血妄行清竅，脅肋脹痛，煩熱脈洪。宜先瀉東方之實，兼助中央之土，以杜傳脾之患。

當歸　青皮　陳皮　茯苓　白朮　白芍　丹皮　山梔　澤瀉　象貝

脅痛多年，屢發不已，延今益甚，寒熱、攻補、調氣、養血等劑，遍嘗無效。第痛時有一條槓起，乃食積之徵也。暫以丹溪保和丸主治。

保和丸　每朝、晚服三錢

肝火內郁，脅痛二便不爽。

川連　吳萸　山梔　青黛　當歸　蘆薈　木香　龍膽草

肝藏諸經之血，腎司五內之精。緣少年嗜欲無度，損傷肝腎，精血兩虧。精虛不能化氣，血虛無以涵肝。氣血猶泉流也，虛則不能流暢，凝滯不通，不致胸脅作痛，延綿不止，虛痛奚疑。法當培補氣血，治其致病之本，不可泛服行氣通經之品。　

熟地　當歸　肉桂　杜仲　牛膝　枸杞　甘草

肝膽之脈，循乎脅肋。憂思過度，致傷心脾，氣血不能流貫，致令厥、少二經不利，心脈亦循胸出脅。脾傷故木不安，是以脅肋隱痛。宜先培補心脾，治其致病之源

洋參　冬朮　熟地　炙草　柏子仁　茯苓　當歸　遠志　木香　酸棗仁


<h2>腰痛</h2>
腰者，腎之府。腰間空痛，按之稍緩，能直不能曲，病在骨也。　

熟地　洋參　鹿角　當歸　龜版　自然銅　杜仲　補骨　羊腎　胡桃　青鹽　茯苓

腰為腎府，痛屬腎虛，與膀胱相為表裡。
太陽挾脊抵腰，督、帶、沖、任，皆會於此。素沉酒色，腎陰本虧，恬不知養，僭傷血脈。痛起於漸，屢發不瘳，輾轉沉痼，歲月彌深，行立不支，臥息稍緩。暴病為實，久病為虛，在經屬腑，在臟屬腎。每晚服青娥丸三錢。

當歸　洋參　蓯蓉　鹿角　杜仲　補骨脂　巴戟天　淡秋石

腰乃身之大關節也，腰痛屢發不瘳，痛則傷胃，腎乃胃之開關，關津不利，皆緣腎胃兩虧，氣血源流不暢。
目得血而能視，足得血而能步。血失營養，以致頭傾視深，步履欹斜。服健步虎潛丸寡效者，胃氣不能敷布也。擬六味、二妙，腎胃兼治，以漸圖功。第以高年，慎防傾跌。

六味加黃柏　蒼朮　蜜


<h2>七疝</h2>
《經》以任脈為病，男於內結七疝。
衝任同源，為十二經脈之海，起於腎下，出於氣街，並足陽明經，夾臍上行，至胸中而散。症因思慮煩勞，損傷中氣，虧及奇經。任虛則失其擔任之職，沖虛則血少不能營筋。肝主一身之筋，與腎同歸一體，前陰為宗筋之會，會於氣街，以故睪丸下墜，不知痛癢，名曰㿗疝。前哲之法頗多，效者甚鮮。暫從中治。

補中益氣去黃耆　加熟地　山藥　茯苓　半夏　川芎　煉蜜為丸

二天不振，八脈有虧，任脈不足，睪丸下墜。偏於左者，肝位也。腎氣通於耳，水不濟火則耳鳴，火熾陰削則精泄。脈來虛數少神，脾腎雙培為主。

熟地　洋參　山藥　萸肉　茯苓　橘皮　炙草　當歸　木香　遠志　棗仁　蜜水為丸

沖為血海，任司胞胎，下司肝腎，上隸陽明。氣血凝結，濕氣鬱之。服藥以來，熱勢雖減，癥瘕未消，扶正氣徐徐消化

歸尾　山梔　牛膝　糖楂　延胡　杏仁　茯苓　陳皮　茜根　蘇木　千里馬

心之所藏者神，腎之所藏者精。
精神生於坎府，運用出於離宮。心腎兩虧，小腹小塊，按之不痛不移，氣往上衝，每朝溏泄，精神散亂，無夢而遺。清陽在下，則生飧泄，陰不斂陽，坎離不濟，火升不降，當先治心脾。冀水火有濟，清升濁降，飲食如常，乃為妙也。每朝服資生丸，以助坤順，午後服濟生腎氣，以法乾健。

歸脾湯去黃耆，加神麯

少腹左右有塊，腹大膨脹，形削食少，乃單腹之脹。客秋產後，氣血凝結，癥瘕為患。肝脾為病，病延已久，其勢已深。

四制香附　青皮　肉桂　莪朮　冬朮　川芎　糖楂　歸身　桃仁　冬瓜子

暴病在經，久病入絡。通則不痛，非通利也，乃和利也。

烏藥　牡蠣　乾葛　甘草　當歸　白芍　肉桂　陳皮

疝氣九年，大如雞卵，常發不已，發則脹大，不耐飢寒勞碌，補中益氣加金鈴子、橘核、枸杞、薑、棗。

丸方：金鈴子　杞子　橘核　防風　青陳皮　赤芍　肉桂　茯苓　澤瀉　海藻　豬苓　紅糖為丸

疝氣三載，脈弦兼滑。《經》以任脈為病，內結七疝，大如雞卵，囊大如瓜，滿腹攻痛，勞則脹大作墜，肝腎不足，中氣亦虛。勞者溫之，損者益之。

補中益氣合六味加延胡　荔枝核　橘核　金鈴子


<h2>痿躄</h2>
久嗽不已，脈弱形癯，兩足環跳穴按之則痛，不能步履。《經》曰：肺熱葉焦，則生痿躄。肺為華蓋，司氣化而主皮毛，譬如天之雨露不施，則萬物不生，樹之剝膚亡液，則枝葉必槁也。若惟知壯筋骨而治腰膝，失其旨矣。下病治上，則宜滋養肺金。

炙黃耆　北沙參　玉竹　麥冬　毛燕根　扁豆　甜杏仁　茯苓

腰為腎府，膝為筋府。
蓋腎臟藏精，肝臟藏血。肝腎兩虧，後天生化之氣，又不能充旺，血枯髓涸，以致大筋軟短，小筋弛長。短則為拘，弛則為痿。腰痛脊突，足膝難行，形體日漸消瘦，症勢非輕。宜乙癸同源，以充筋髓。　

當歸　熟地　白芍　牛膝　山藥　東洋參　茯苓　杜仲　毛脊　胡桃　玉竹　於朮　豬脊筋

正在壯年，三陰不足，陰寒濕邪，乘虛陷入下焦，兩足脛骨腫脹，腿膝痠疼，大肉漸瘦，脈象弦細微數，神疲食少，面目痿黃，氣血俱虧，慮成殘廢。宜平補三陰，兼利濕舒絡之品，緩緩調治。　

炙生地　當歸　山藥　牛膝　龜版　苡仁　冬朮　獨活　茯苓　木瓜　萆薢　桑枝　紅棗

足三陰之絡，自足過膝而入腹。肝腎血液內虧，濕邪乘虛而入，腿足痠疼有年，夏令為甚。下午則痠痛益劇，陰虛邪戀經髓。當固本治標。　

丹參　獨活　萆薢　秦艽　當歸　炙地　龜版　牛膝　苡仁　木瓜　桑枝　棗

迭進甘寒舒絡，兼培氣血，股腿外廉痛已漸減，而內廉大筋伸則痛，《經》云：濕熱不攘，則大筋軟短，短則拘攣。且汗孔不透，究系營衛不充，濕邪逗留不解。仍用前法，少佐辛溫之品，直達下焦，以冀全可。　

大熟地　全當歸　牛膝　川斷　甜瓜子　白芍　絲瓜絡　黃柏　獨活　萆薢　熟附　木瓜　桑枝

脈象比昨較靜，惟是弦細，細為陰虧，弦為血少。肝腎血液不足，莫能流貫絡中，腿足痠痛乏力，或輕或劇者，虛則善變也。擬以三陰進治。　

生熟地　當歸　黨參　毛脊　冬朮　川斷　絲瓜絡　菟絲子　杜仲　杞子　川膝　棗仁　萆薢　桑枝

腿有六經，內前廉屬肝脾之絡。筋脈紮起，屈伸則痛，酸楚乏力，筋無血養，絡濕不清，即系夏令，猶須棉護，顯屬虛寒。法當溫養。　

熟地　黨參　當歸　杜仲　巴戟　柏子霜　絲瓜絡　狗虎骨　牛膝　冬朮　萆薢　五加皮　木瓜　桑枝

胃為水穀之海，脾為生化之源。
脾氣散精，上歸於肺。肺失降令，脾失轉輸，水穀之濕邪，聚而為痰，停蓄於中，以致中脘不舒，食少作脹。痰氣上升，肺之治節無權，於是二便不暢，兩足軟弱難行。痿躄大症，以《經》旨治痿躄獨取陽明。蓋陽明主潤宗筋，束骨而利機關也。當先理脾胃，佐清痰氣。　

半夏　茯苓　苡仁　牛膝　當歸　冬瓜子　厚朴　杏仁　陳皮　款冬

四劑後，咳減脹消，二便亦暢。原方去厚朴、冬瓜子、冬花，加冬朮、獨活、川斷。服四帖，足漸有力。惟脾肺濕痰，未能盡淨，前方去杏仁、苡仁加料豆。


<h2>三消</h2>
陰虛有二，有陰中之火虛，有陰中之水虛。水火同居一窟，腎臟主之。陽不化氣，水精不布，水不得火，有降無升，直入膀胱，飲一溲二，名曰腎消。經載不治，擬方挽之。是否候酌。

附桂八味加巴戟　蓯蓉　石斛　遠志　菖蒲　五味子　麥冬

《經》以二陽結，謂之消。謂手足陽明、胃與大腸經也。胃乃水穀之誨，大腸為傳送之官，二經熱結，則運納倍常，傳送失度。故善消水穀，不為肌膚，名曰中消，誠危症也。謹防疽發。

生地　生石膏　木通　牛膝　知母　麥冬　生草　滑石

歧伯曰：五氣上溢，名曰脾癉。
夫五味入口，藏於胃，脾為之行其精氣。津液在脾，故令人口甘也。此肥美之所發也。肥者令人內熱，甘者令人中滿，故其氣上溢，轉為消渴。治之以蘭，除陳氣也。

佩蘭　知母　黃柏　天花粉　西洋參　麥冬　五味　升麻　生地汁　生藕汁

善食而瘦，名曰食消，亦名中消。熱結陽明胃輕，防其疽發。擬知柏八味加減主之。

知柏八味丸去萸肉，加萆薢

大渴引飲，舌裂唇焦，火灼金傷，津液枯涸，能食脈軟，此屬上消，亦名膈消。謹防發背。白虎加人參湯。

知母　生石膏　甘草　人參　粳米

善渴為上消，屬脾，善飢為中消，屬胃。
飢渴交加，肺胃俱病。肺主上焦，胃中主焦，此由中焦胃火上炎，上焦肺金失其清肅，津液為之枯槁，欲得外水相救，故大渴引飲。陽明主肌肉，多食而瘦削日加，乃水穀精華，不歸正化，故善食而瘦，陽明症也。《經》言亢則害，承乃制。擬白虎湯主之。

《經》以二陽結，謂之消，有上、中、下之別也。
下消者，小溲如膏如淋，渾濁者是也。良由過用神思，擾動五志之火，消灼真陰，精血脂膏津液，假道膀胱溺器而出，故小溲如膏如淋。五內失其營養，一身失其灌溉，日消月縮，殊為可慮。擬兩儀加味，以滋肺腎之源，取金水相生之意。第草木功能，難與性情爭勝，更宜屏除尖絆，恬淡虛無，俾太和之氣，聚於一身，自能勿藥有喜。

生地　東洋參　天冬　麥冬　南沙參　牛膝　歸身　羚羊角　秋石　熬膏

消渴已止，眠食俱安。
痰嗽未平，胸腹仍脹，乃木火餘威，木擊金鳴，火灼金傷故也。曾經產後，經前作痛，於茲七載，尚未妊育，女子八脈有虧。現在經閉二月有餘，脈象細數無力，非胎候也。有虛勞之慮。宜靜補其陰。

天麥冬　生熟地　冬朮　龜版　兒參　女貞　玉竹　熬膏

脈來軟數無力，症本陰液有虧，五志過極，俱從火化，萬物遇火則消，必先盪滌積熱，然後補陰，否則得補而愈熾。服瀉心湯五劑，火勢已殺，宜補真陰。

知柏八味去萸肉，加山梔　龜版　為丸。


<h2>陰痿</h2>
精也者，神依之如魚得水，氣依之如霧覆淵。
先天氤氳而無形，後天有形而可見。男女媾精，萬物化生，得自然之氣，生子必壽。養先天，煉後天，水升火降，則為和會，見欣欣之舉，自然入彀。不可徒事助陽，燥熱竭陰，致有偏亢之弊。非徒無益，而反害之。

鯉魚子　洋參　枸杞　鹿角膠　熟地　山藥　胡桃　黃魚膠於朮　蓯蓉　覆盆子　萸肉　芡實　菟絲　巴戟　益智　茯神　桑椹　車前　橘皮　水泛丸

思為脾志，心主藏神，神思過用，病所由生。
心為君主之官，端拱無為，相火代心司職，曲運神機，搖動相火，載血上行，下為遺泄。因循怠治，病勢轉深，更增虛陽上越，眩暈等症。諸風掉眩，皆屬於肝，面色戴陽，腎虛故也。不能久立久坐者，肝主筋，腎主骨，不足以滋養筋骨也，眼花耳鳴者，腎氣通於耳，肝開竅於目，水弱不能上升於耳，血少不能歸明於目也。胸背間隱痛如裂者，二氣無能流貫，脈絡不通也。嘔吐黃綠水者，肝色青，脾色黃，青黃合色則綠，乃木乘土位之徵也。
前陰為宗筋之會，會於氣街，而陽明為之長，心脾不足，衝脈不充，宗筋不振，陰縮不興。滋陰降火，苦堅之法，最是良謀。惜少以通濟塞之品，以故無效。不受溫補熱塞之劑者，蓋壯年非相火真衰，乃抑鬱致火不宣揚。膻中陰瞑，離火不振也。相火不足，治宜益火之源，以消陰翳。相火不宣，則宜斡旋中氣，以暢諸經。譬如盛火蔽障，微透風，則翕然而起矣。

生地　東洋參　冬朮　甘草　木香　沉香　琥珀　歸身　棗仁　遠志　茯苓　元參　黃柏　蜜為丸

陽事不舉，舉而不堅，精不充實，心有餘而力不足。養陰中之陽，清神中之氣，氣來生陰，自能入彀。

菟絲子　熟地　蓯蓉　芡實　燕根　鹿尾　鰁魚膠　桂圓　柏子仁　遠志　茯苓　車前　牡蠣　桑椹　枸杞　玉竹

以上十四味研末，以桂圓、鰁魚膠煎水泛丸。淡菜湯下。

九九方　蛇床子　覆盆子　枸杞子　五味子　桑椹子　淫羊藿　遠志肉　桑螵蛸　大活蝦　如無活蝦，用雄雞肝亦可


<h2>遺精</h2>
心旌上搖，火下應，意淫於外，精滑於內。精傷無以化氣，氣虛無以化神，形神慵倦，肢體無力，陰不斂陽，浮火時升，寐來口燥，間有妄夢，證屬陰虧。

熟地黃湯加石蓮子　女貞子　旱蓮草

心主藏神，腎主藏精，神傷於上，精滑於下，五日一遺者，非獨心腎不交，中土大虧之明驗也。五為土之生數，生氣不固，殊屬不宜。

熟地　洋參　白朮　茯苓　甘草　歸身　黃耆　遠志　棗仁　水泛為丸

肝主疏泄，腎主封藏。二經俱有相火，其繫上屬於心。心為君火，心有所動，則相火翕然而起，此遺泄之所由來也。宜先服妙香散，安神秘精。

龍骨　赤苓　丹砂　洋參　茯神　遠志　益智　甘草　為末，服二錢，溫酒調下

病源已載前方。
惟心腎不交，緣少年陰精不固，真陽失守，目有所睹，心有所慕，意有所樂，欲想方興，不遂其求所致。蓋心有所愛，則神不歸，意有所想，則志不定。心藏神，腎藏志，脾藏意，志意不和，遂致三陽否隔，此心腎不交之本末也。二十餘年，病多變態，近服歸脾獲效，是求末之功，豈泛治所能瘳也。心腎不能自交，必謀中土。擬媒合黃婆，以交嬰奼法。

東洋參　黃耆　於朮　炙草　木香　棗仁　歸志遠　身益智　桂圓肉煎水泛丸

精之藏制在腎，精之主宰則在心，腎精之蓄泄，聽命於心君，心為君火，腎為相火。
君火上搖，相火下應，二火相煽，消爍真陰，情動於中，莫能自主。腎欲靜而心不寧，心欲清而火不息，致令嬰奼不交，夜多妄夢，精關不固，隨感而遺，反復相仍，二十餘年。前進媒合黃婆，以交嬰奼。數月以來，頗為獲效。第病深藥淺，猶慮難復，仍加意調養，通志意以御精神，宣抑鬱以舒魂魄，方克全濟。

熟地　東洋參　茯苓　菟絲子　山藥　石蓮子　黃耆　白芍　遠志　棗仁　粉糊丸

思為脾志，實繫於心，神思妄動，暗吸腎陰。
腎之陰虧，則精不藏，肝之陽強，則氣不固。心思不靜，遺泄頻仍。古云：有夢治心，無夢治腎。治腎宜固，治心宜清，持心息慮，掃去塵情。每朝仍服水陸二仙丹。

熟地　東洋參　茯苓　五味　柏子仁　棗仁　遠志　桑螵蛸　當歸　元參　丹參　菖蒲

《經》云：腎主藏精，受五臟六腑之精而藏之，不獨專主於腎也，當察四屬，以求其旨。吟誦不倦，深霄不寐，寐則夢遺，形神日羸，飲食少思，脈來細數，此屬血耗心虛，神不攝精，水不濟火，腎不交心，非郁思不遂者可比。心不受病，當從厥陰胞絡論治。

生地　辰砂　棗仁　茯苓　遠志　歸身　洋參　犀角　胡連　川連

腎受五臟六腑之精而藏之，源源而來，用宜有節。
精固則生化出於自然，臟腑皆賴其營養，精虧則五內互相剋制，諸病之所由生。素體先天不足，中年後復為遺泄所戕，繼之心虛白濁，加以過勞神思，以致心腎乖違，精關不固，精不化氣，氣不歸精，漸成羸疾，《經》以精食氣，形食味，味歸氣，氣歸精，精歸化。欲補無形之氣，須益有形之精；欲補有形之精，須益無形之氣。此形氣有無之象也。今擬氣味俱厚之品，味厚補坎，氣厚填離，冀其坎離相濟，心腎交通，方克有濟。　

熟地　麥冬　枸杞　黃精　五味　河車　冬朮　覆盆子　菟絲子　東洋參　黃魚膠　棗仁　沉香　鹿膠　龜膠　丹參　蜜丸

年甫廿四，兩天皆虛，納穀不豐。去冬勞感咳嗽愈後，頻頻走泄，或有夢，或無夢，有夢治心，無夢治腎。有時心悸，體倦食少，勞心耗腎，心腎兩虧，脈不寧靜，心相火旺。陰虛精遺於下，陽虛熱冒於上，心腎不交，水不濟火。暫宜變化地黃湯。

地黃湯加蜜楂　夜交藤　淡菜

走泄頻頻，精關不固，俗曰漏精。
《經》曰下消。陰精上蒸者壽，陽虛下陷者危。虛陽無根，真元失守，血不化精，精不化氣，陰無氣化，陽無陰斂，浮火時升。人身之陰，難成而易虧，補陰不易，補陽尤難。天地造化之機，無非靜養。《文選》云：石韞玉而山輝，水含珠而川媚。
悟得保精之道，亦可卻病延年。三十封髓，水陸二仙，皆是妙方。樹皮草根，無非領袖補偏救弊之意。全服補氣，未必盡善。未嘗無藥，益水之源，固腎之關，亦是良法。

三才封髓合水陸二仙去人參，加海螵蛸、生地　洋參　豬溺器

心為主宰，腎為根本，精神生於坎府，運動應乎離宮。曲運神機，勞傷乎心，心腎過用，暗吸真陰。勞心倍於勞腎，不拘乎酒色也。況先天薄弱，加之操勞，有未老先衰之象。不可不早為培養，冀生生之妙。

酒蒸熟地　鰁魚膠　黨參　於朮　木香　茯苓　炙黃耆　菟絲子　歸身　山藥　棗仁　炙草　遠志

如法為末，熟地杵餅，曬乾研細和勻，用桂圓肉、枸杞熬膏為丸。每朝開水下二錢。夏用鹽湯下。

脈象虛數，兩天不足，水虧於下，火炎於上，午後渴飲，肺胃陰傷，大便結，小便頻，常多夢泄，能食不能充養形骸，壯其氣血，水不濟火，謹防消渴而變三陽結病。速當息慮寧神，撇去塵絆，靜養調攝，水升火降，心得太和之氣，服藥方克有濟。

生熟地　天麥冬　山藥　鮮蓮子　釵石斛　北沙參　茯神　藕

肺司百脈之氣，腎納五內之精。肺腎俱虧，精氣不相營運，精不化氣，氣不歸精，無故精滑，自不能禁。脈來軟數無力，法當溫固三陰，議丹溪九龍丸加參朮。　

熟地　萸肉　杞子　歸身　茯苓　芡實　金櫻子　石蓮肉　人參　於朮　為末，山藥糊丸

操勞過度，致損肝脾。脾主中州，肝司疏泄。中氣不足，溲便為之變。肝為罷極之本，每值勞動，輒覺筋力有所不勝，木土氣弱何疑。擬歸脾湯，先為實脾。

歸脾湯

稟賦不足，生陽不固，陰精失守，夢泄頻仍。自述實無思慮，乃先天元氣薄弱，法宜溫固命門。議經驗秘真丹主治。　

菟絲子　覆盆子　赤石脂　牡蠣　杜仲　萸肉　補骨脂　金櫻子　山藥　龍骨　遠志　杞子　巴戟天　鹿角膠　家韭子　黃柏　柏子仁　炮姜　蜜丸

司疏泄者，肝也。主秘藏者，腎也。二經俱有相火，火不能靜，精不能藏，易於疏泄。擬經驗豬肚丸，清火固精。

冬朮　苦參　牡蠣

共為末，以雄豬肚洗淨，煮爛為丸


<h2>淋濁</h2>
脈來軟數無神，症本臟陰有虧。
陰虧有二：有陰中之水虧，有陰中之火虧。少年真陰不固，真陽失守，腎兼水火之司。水不生木，肝病傳脾，土不生金，脾傷及肺。《經》以中氣不足，溲便為之變。腎開竅於二陰，腎虛則水反為濕，脾虛則土不制水，小水如膏如淋，非濁可比。宗氣無根，虛里穴動。腎為先天，脾為後天，脾土之健運，賴腎水之充盈，腎中水火不能上蒸，中土何由健運，中虛不能交通心腎。

熟地　茯苓　當歸　棗仁　遠志　麥冬　五味　黃柏　芡實　附片　萆薢　金櫻　柏子仁　鹿角膠　龜版膠　煎膏

勞心耗腎，肝不藏血，血不化精，精不化氣，濕熱傷陰，心火下注。溺血者，則血去不痛，有痛乃赤淋也。癃閉亦能溺血，三焦為決瀆之官，水道出焉，氣化則能出矣。脈來澀象，氣化無權，火掩精竅，血阻溺竅。所用之方，尚在理路。

犀角地黃加藕汁　炒白芍　丹皮　茜草　木通　山漆

病勢稍松，血淋已止，再用豬腎、薺苨，合小薊、白薇、犀角法。清心保腎，清其上源，下益腎陰，以化血瘀。

小薊　犀角　白薇　兒參　丹參　生地　白芍　茯神　山漆　甘草梢

肺為水之上源，氣化不及州都，陽明濕熱，下流於腎，便不能暢。濕火無從宣泄，頻發作痛。血不化精，精不化氣，膀胱亦不化。服藥效而不效者，裡氣虛不能化邪也。再擬萆薢分清飲。

萆薢　茯苓　甘草梢　菖蒲　益智　烏藥（鹽水炒）

年甫十三，尚未出幼，當請專科調治。去秋小便不利，出時竅痛。今春二月，溲赤痛甚。現小便淋漓，濕熱傷陰，心火下注。

犀角　白芍　丹皮　生地　石斛　兒參　甘草　湖蓮

水泉不止者，膀胱不藏也。小便頻數，脈來虛數，心火下注，氣結闌門，由癃而變淋，火掩精竅，已服多方，先效後不效。氣虛陰虧，二便齊下，約束無權。宜清心保腎。

犀角地黃加孩兒參　豬溺器　童便

血淋載余，溺管疼痛，始因苦寒傷胃，繼又溫補，咳嗽有痰，形神日羸，飲食日少，皮膚髮熱，下損於上，損及於中。脈來弦象，腎之陰虧，肝之陽強，三焦俱傷，殊屬可慮。商政。

川石斛　太子參　北沙參　山藥　熟地　茯神　麥冬　荷葉包　老陳米　藕　梨

濕熱傷於血分則赤，傷於氣分則白，赤白並見，氣血兩傷。時值秋燥，熱甚傷氣傷陰。腑以通為調，臟以藏為補。服藥以來，汗以漸斂，背脊蒸熱，寤寐不寧，心腎不交，脾虛濕困。

茯苓　澤瀉　川連（酒炒）　木香　當歸　益元散　藕　白芍　沙參　糖楂　老陳米　新蓮子

淋屬肝膽，濁由心腎。淋濁莖如刀割刺痛，時或白濁，少腹作脹，神虛心煩，食少陰虧，抑鬱濕熱，結閉膀胱，氣虛不化所致。久延防成勞怯。　

生地　茯苓　烏藥　歸身　車前　牛膝　萆薢　遠志　益智　甘草梢


<h2>溲血</h2>
《經》以胞移熱於膀胱則癃。溺血痛與不痛有別也，不痛為溺血，痛則為淋血。先溲後血，有時停瘀溺管，令不得溲，窘迫痛楚，莫能名狀，必得瘀血塊先出，大如紅豆者數枚，則便隨之，已而復作，於茲十載。當從熱入血室論治。

生地　木通　甘草　牛膝　犀角　丹皮　白芍　歸身　地榆　黃芩　柴胡

素來善飲，濕甚中虛，五志不和，俱從火化，壯火食氣，氣不攝血，血不化精，濕熱相乘，致有溺血之患。初服四苓導赤而愈，後又舉發，服知柏八味，化陰中之濕熱，理路甚好。未能獲效者，情志所傷也。第情志中病，雖有五臟之分，總不外乎心腎。議六味養心二方加減。

生地黃湯去萸肉，加柏子仁　歸身　棗仁　麥冬　洋參　蜜丸


<h2>便血</h2>
陽明多氣多血，大腸本無血，肝藏諸經之血，賴脾以統之，中氣攝之。氣不攝血，滲入大腸而下。血不養肝，肝不藏血，不能受孕者，血海空虛也。生產之後，血不歸經，氣不歸窟，形豐脈虛，外強中乾。養心脾，以和肝胃。　

洋參　生地　於朮　茯神　炙草　遠志　當歸　白芍　棗仁　阿膠　木香

心主血，肝藏血，脾統血，氣攝血。濕熱腸風，血隨經下，常發常止，地黃湯加生地、槐米、白芍、芥炭。

陰絡傷則便血。糞前血，近血也；糞後血，遠血也。濕熱傷陰，中氣虛也。

補中益氣加生地　卷柏

便血骨痛，肝脾兩傷。

當歸　白芍　茯苓　旱蓮　荊芥炭　槐米　生地　側柏　荷葉　白朮炭

絡傷便血，歷十餘年。
精神不振，肝氣病痛，心虛氣短，不相接續，陽事痿頓，年甫四二，未老先衰。脈來虛軟，右關弦滑，中虛腎肝胃氣皆虛，陰陽並損，從陽引陰，從陰引陽，大封大固，是其法程。第營出中焦，資生於胃，陽根於地，氣根於腎，當從心脾進步。精血生於穀食，脾胃振作，為資生化源之本，不必寢事於陽，見血投涼。擬黑歸脾湯加減。然否？明眼裁之。

人參　熟地　茯神　棗仁　黃耆　於朮　甘草　遠志　龍眼肉　阿膠（藕粉研沖）

服十劑後，加鹿角膠、鹿角霜、炙龜版為末，以桂圓肉煎膏和丸。如胸攻作痛，以紅糖湯送下。

便後血，乃遠血也。血色鮮紅，肛脫半時乃上，已十餘年。頭眩神倦，脈來軟數，腎水不足，肝陰少藏，脾少統司，氣無攝納，從乎中治。議歸脾舉元。

熟地　洋參　茯苓　白朮　當歸　棗仁　遠志　木香　升麻　桂圓

脈滑數，酒濕傷陰，腸風便血。

生地黃湯去萸肉，加荊芥炭　黃芩　槐花末　側柏葉

便血數年，先後不一，紅紫相間，中帶紅塊，腹中隱痛，脈來滑數，按之無力。三陰內虧，濕熱不化，陰絡受傷，脾不統血，氣不攝血，滲入大腸而下。

生地　歸身　阿膠　白芍　赤石脂　於朮　棗仁　槐花　鮮地榆

衰年心脾氣餒，肝腎陰虧，氣餒不能攝血，陰虧無以制火。心主血，肝藏血，腎開竅於二陰。四經俱病，則營血失其統攝之司。血畏火燔，無以守靜謐之職，妄行從魄門而出。擬歸脾加減。

人參　冬朮　茯苓　炙草　炙耆　當歸（土炒）　棗仁　遠志　山漆

血因火動，涼以和之。

生地　白芍　生甘草　黃芩　川斷　炒地榆　槐蕊　烏梅肉

《經》以中焦取汁，變化而赤，是謂血。勞損中傷，化機衰憊，注泄下行，其色如赭。脈來細數，此陽敗於陰，真元幾脫之象。擬回陽之法。多酌明哲。

熟地　人參　當歸　炙草　炮姜　製附子　五味　山藥　萸肉

便血已歷多年，近乃膚脹腹大，脈沉潛無力，絕不思食，脾腎兩虧，生陽不布，水溢則腫，氣凝則脹。心開竅於耳，腎之所司，耳閉絕無聞者，腎氣欲脫，不能上承心也。勉擬一方，以盡人力。

洋參　冬朮　茯苓　炙草　熟地　歸身　棗仁　遠志　苡仁

脈來浮數而空，尺部獨減，症本心脾氣餒，脾腎陰虛，血失統司，水不制火，血注後陰，鮮瘀不定，便前便後俱有，遠近之血交流，脈絡不能攝固，血滑氣脫，殊為棘手。

熟地　洋參　冬朮　炙草　訶子肉　川斷　白芍　五味　烏梅　龜版　山藥　鮮地榆　歸身　蜜丸

中央生濕，濕生土，土生熱，熱傷血。火灼金傷，陽明胃血下注大腸。血在便後，已歷多年，所服黑地黃丸，黃土湯，均是法程。第濕熱盤踞中州，傷陰耗氣，血隨氣行，氣賴血輔，必得中州氣足，方能煦血歸經。

生地　洋參　懷藥　白朮　歸身　白芍　棗仁　遠志　炙草　升麻　桂圓肉


<h2>便結</h2>
《經》以腎開竅於二陰，主五液而司開闔。
飲食於胃，津液輸於脾，歸於肺，注於膀胱，是為糟粕。轉入小腸，傳送大腸，出於廣腸，是為大便。其中醞釀氤氳之氣，化生精微，滋潤五臟，營養百骸，蓋大腸傳送，賴相傅為之斡旋。故肺與大腸相為表裡，肺為相傅之官，治節出焉。腎之津液，賴州都為之藏蓄，故腎與膀胱相為表裡。膀胱為州都之官，津液藏焉。
小溲多而大便結，正與大腸泄、小腸秘，同歸一體。便瀉溲秘，乃清濁相混，溲多便結，乃清濁不分，過猶不及。脈來軟數無神，尺部尤甚，症本陰虧，水不制火，火灼陰傷，寒熱如瘧，注泄之後，五液乾耗，肺不清肅，無由下降，致令開闔失司，傳送失職，州都津液少藏，故大便秘而小便數。所服之方極是。擬清上實下主治。清上則肺無畏火之類，實下則腎有生水之漸，冀其金水相生，肺腎相資，清歸於肺，潤回於腎，則大腸無燥閉之患矣。愚見云然，未識高明以為是否。

鮮首烏　牛膝　歸尾　杏仁　羚羊片　南沙參　甘瀾水煎，分二次服。

食入脘脹，大便兼旬不解，腸中攻痛，此名腸覃。丹溪治法在肺，肺氣化則便自通，是亦腑病治臟，下病治上之法。

紫菀　鬱金　桔梗　杏仁　瓜蔞仁　枳實　枇杷葉


<h2>泄瀉</h2>
暑濕痰滯，互傷脾胃，腹鳴痛瀉，溲少。進平陳加減。

赤豬苓　澤瀉　木香　川樸　陳皮　冬朮　車前　炙草

脾喜燥而惡濕，濕蘊痰滯傷脾，腹中痛瀉，進胃苓湯，痛瀉已止，宜和中調胃。

赤苓　白蔻　陳皮　半夏　炙草　木香　穀芽　神麯

寒濕水氣，交併中州，泄瀉延今月餘，繞臍作痛，腹中氣墮，濕鬱化熱之象。精通之歲，陰未和諧，瀉久傷陰，殊為可慮。每朝進六味地黃丸三錢，午後服十味資生丸三錢，再以補中益氣加香連。是否仍候高明酌正。

補中益氣加木香　川連

清氣在下，則生飧泄，濁氣在上，則生䐜脹，肝脈循於兩脅，脾脈布於胸中，肝實脅脹，脾虛腹滿，木乘土位，食少運遲，營衛不和，寒熱往來，補中益氣，是其法程。更兼以澀固胃關之品，冀效。

洋參　茯苓　冬朮　炙草　川連　升麻　柴胡　歸身　木香　陳皮　山藥　補骨脂　肉豆蔻

淫雨兩旬，時濕暴甚，脾腎受傷。脾屬土，腎屬水，水土相亂，清濁不分，大便瀉，小便少。《經》言穀氣通於脾，雨氣通於腎，濕則泄瀉。擬胃苓加減，通調水道，以澄其源。

枳實　川樸　山楂　陳皮　砂仁　木香　澤瀉　藿香

暴瀉為實，久瀉為虛。曾由飲食失調致瀉，延今不已，瀉色淡黃，完穀不化，火不生土，命門虛寒，脾胃俱虧，化機不振。《經》言腎者，胃之關也，開竅於二陰。擬景岳胃關煎，略為加減。

熟地　山藥　吳萸　炮姜　炙草　冬朮　肉蔻　故紙　五味子

《經》以清氣在下，則生飧泄。數年洞泄，脾胃久傷，清陽不升，濁陰不降，胃關不固，倉廩不藏，乃失守之兆。非其所宜。

洋參　炙耆　冬朮　歸身　肉豆蔻　炙草　升麻　柴胡　故紙　煨木香

少腹痛，寅瀉完穀不化，此真陰不足，丹田不暖，尾閭不固，陰中火虛故也。

熟地　山藥　吳萸　附子　五味　茯苓　楂肉

曾經暴怒傷肝，木乘土位，健運失常，食滯作瀉。過怒則發，已歷多年，病名氣瀉。議補脾之虛，調脾之氣。

冬朮　陳皮　川樸　炙草　木香　藿香　枳殼

過服克伐之劑，中胃受傷，腹中窄狹，便瀉不已，脾虛氣痞於中，化氣不展。擬歸脾六君，以助坤順乾健。

洋參　茯苓　冬朮　炙草　半夏　陳皮　木香　遠志　棗仁

陽氣者，若天與日，失其所則折壽而不彰。
故天運當以日光明。人與天地相參，與日月相應。膻中為陽氣之海，生化著於神明，命門為陽氣之根，長養由於中土，故曰君火以明，相火以位。明即位之光，位即明之質。症本相火之虧，不能生土，土虛無以生金。肺司百脈之氣，脾乃生化之本，腎開竅於二陰，相火不振，膻中陰瞑，脾失斡旋，肺失治節，中土困於陰濕，烏能敷布諸經。濕甚則濡泄，注於二陰，是以大便溏薄，小水頻數，虛症蜂起。譬如久雨淋漓，土為水浸，防堤潰決，庶物乖違。益火之本，以消陰翳，離照當空，化生萬物，陰平陽秘，精神乃治。

熟地　洋參　冬朮　鹿角膠　附子　肉豆蔻　補骨脂　白芍　吳萸　小茴香白龍骨　訶子皮　蜜丸

曾經洞泄，又值大產，脾腎雙虧，《經》以腎乃胃之關，清氣在下，則生飧泄。脾虛則清氣不升，腎虛則胃關不固，是以洞泄日增，近復完穀不化。脾主遠化屬土，賴火以生，火虛不能生土，土虛不能運化精微，胃能容納，脾不健運，腎火不足可知。脈來細弱無神，有血枯經閉之慮。治當益火之源，以消陰翳。

熟地　山藥　冬朮　洋參　五味子　肉豆蔻　吳萸　升麻　附子　補骨脂　罌粟殼　石榴皮煎汁泛丸

服固腎溫脾之劑，洞泄已而復作。
症本火虧於下，土困於中，不能運化精微，致令升降失司，胃關不固。益火之源，以消陰翳，古之良法。反復者，必有所因。自述多因怒發，怒為肝志，乙癸同源，腎主秘藏，肝主疏泄，怒則傷肝，木能剋土，腎欲固而肝泄之，脾欲健而木克之，是以反復相因，綿延二載，非藥不對症，蓋草木功能，難與性情爭勝。是宜澄心息怒，恬淡無為，輔以藥餌，何憂不已。　

熟地　冬朮　訶子肉　肉豆蔻　罌粟殼　赤石脂　木香　洋參　五味子　附子　乾薑　吳萸　石榴皮煎水泛丸

脾統諸經之血，腎司五內之精。
曾經三次血崩，七胎半產，脾腎雙虧。脾與胃脂膜相連，為中土之藏，倉廩之官，容受水穀，有坤順之德，化生氣血，有乾健之功。中土受虧，化機失職，清不能升，濁無由降，乃生嘔吐吞酸，腸鳴飧泄等症。乘腎之虛，戊邪傳癸，遂成腸澼，腎氣不支，澼勢危殆，晝夜無度，五色相兼，嘔噦大汗，絕食神迷。自服熱澀之劑，正合《局方》之理，是以獲愈，未能如故。脾腎雙虧，腎兼水火之司，火虛不能生土，水虛盜氣於金，脾土乃肺金之母，大腸與肺相為表裡，辛金上虛，庚金失攝，土虛不能勝濕，腎虛胃關不固，且南方卑濕，脾土常虧，既失所生，又素不足，土弱金殘，濕勝瀉泄，是以每至夏令，則必泄瀉。
《經》所謂長夏善病洞泄寒中是矣。經旨為常人立論，尚且洞泄，而況脾胃久虧者乎。是以瀉後諸症蜂起，自與眾殊。所幸年當少壯，能受峻補，病勢一退，精神如故。然峻補之劑，僅可使愈，未能杜源。近復三月，或五志不和，飲食失宜，泄瀉吞酸，不寐、怔忡、驚悸等症立起，即以峻補之劑，投之立愈，已而復發，反復相仍，於茲四載。
今年六月間，因憂勞病發，仍以前法治之而已。第藥入則減，藥過依然，洞泄日加，虛症蜂起，怔忡驚悸，莫能自主，膹響腹脹，竟夜無眠，嘔吐吞酸，時時欲便，非便即瀉，瀉則虛不能支，欲便能忍，忍則數日方解，精神日敗。蓋腎主藏精，開竅於二陰，瀉則陰精不固，所以精不化氣，氣不歸精，相火不振，君火失明，宗氣上浮，心神昏憒，怔忡驚悸。陰陽不交則不寐，土不制水故腸鳴，吞酸乃西金化氣太過，嘔吐是東方犯土有餘。此皆火不歸窟，氣不依精，不然何以卒然頹敗，倏爾神清，使非氣火為病，何能迅速如此。治病必求其本，病本火虧於下，氣不歸精，屢服益火之劑，病勢未能盡卻者，以火能生土，亦能傷金。
肺司百脈之氣，氣與火不並立，壯火食氣，熱劑過當，肺金受傷，元氣孤浮無主，以故卒然疲敗，補火固是治本之法，所失在不兼濟肺標之急。今擬晨服三才，養心清金育神，以濟心肺之標。晚服八味，養脾益火生土，以治受病之本。申服歸脾、六君，崇土生金，以杜致病之源。療治標本雖殊，三法同歸一體。冀具腎升肺降，中土暢和，二氣兩協其平，水火同歸一窟，精神化氣，氣降歸精，天地交通，何恙不已。

晨服煎方：熟地　茯神　當歸　柏子仁　棗仁　炙草　麥冬　天冬　洋參　五味子

申服煎方：洋參　炙耆　冬朮　桂圓肉　茯苓　木香　遠志　棗仁　當歸　陳皮　半夏

晚服丸方：附桂八味加杞子　菟絲　鹿膠　杜仲　蜜水丸

《經》謂腎乃胃之關。清氣在下，則生飧泄。宗氣上浮，虛里穴動，胃關不固，泄瀉數年不痊，氣不歸宗，怔忡屢發不已。脈來虛數無神，久延有二陽之病發心脾，傳為風消息賁之慮。服煎劑以來，諸恙減七八，當以丸劑緩圖可也。

熟地　東洋參　茯苓　煨肉果　於朮　澤瀉　升麻　棗仁　煨木香　炙草　車前　遠志　水泛丸。

尊年脾胃素虧，值暑濕余氛未盡，食飲少思，便瀉不禁。腎虛胃關不固，脾虛傳化失常，致令水穀精微之氣，不能上升，反從下降，有降無升，猶四時之有秋冬，而無春夏。擬東垣先生法，和中土，展清陽，行春令。質諸明哲。

人參　冬朮　茯苓　炙草　山藥　橘皮　升麻　柴胡　煨肉果　姜　棗


<h2>腳氣</h2>
女子以肝為先天，肝為血海。經前痛脹，肝木失調，血不和暢。曾因截瘧，邪留肝腎，足脛常腫，逢陰雨煩勞則痛，且發寒熱，腳氣類傷寒已著，甚至濕熱隨氣衝心則厥，沖胃則吐。當治少陰陽明，調氣血以化濕熱。

六味地黃湯去萸肉，加人參　於朮　炙草　獨活　沉香　蜜丸

《經》以陽受風氣，陰受濕氣；傷於風者，上先受之，傷於濕者，下先受之。陰濕襲虛，病起於下，兩足蒸蒸而熱，腫痛至膝，蠕蠕而動，痠軟無力，病名腳氣。本為壅疾，然必少陰血虛，陽明氣餒，濕邪得以乘之，脈來細數無神，有拘攣痿躄之慮。法當除濕通經為主，輔以宣補少陰陽明之品。昔永嘉南渡，人多此疾，濕鬱明矣。

檳榔　蒼朮　獨活　南星　藿香　生地　牛膝　歸身　桂枝　木瓜　防己　乳香　沒藥　橘紅　半夏　通草　為末，水泛丸，如椒子大，每早晚服三錢


<h2>下卷</h2>

<h2>頭痛</h2>
怒損肝陰，木邪化火，下耗腎水，上蒸巔頂。值有妊三月，奇脈亦受其戕，少陰虛，不能引巨陽府氣則巔疼，陽維為病，苦寒熱。擬《醫壘元戎》逍遙散加川芎、香附，以條達肝邪，治其寒熱巔疼之本。

柴胡　白芍　歸身　冬朮　香附　生薑　川芎　雲苓　炙草

頭偏左痛，巔頂浮腫，痛甚流淚，身半頑麻。三陽行首面，厥少會巔頂。此屬虛風上冒，真陰下虧。養肝腎之陰，開巨陽之表。

蒺藜　羌活　川芎　熟地　羚羊　天麻　防風　茯苓　黃菊　澤瀉　丹皮

陽明胃火上炎，頭中震痛如動脈之狀，時作時止，脈洪而數。寒以取之。

熟地　麥冬　石膏　知母　粳米　木通　甘草　澤瀉

素本陽虛，不時巔痛，脈來細數，容色蕭然，陰翳上滯精明之府。法當益火之源。

附子　乾薑　洋參　冬朮　甘草

宿疾陰虧，巔頂時痛，面色戴陽，脈來軟數，浮陽上擾清空。暫以壯水之主。

地黃湯去萸，加桂

脈象沉滑，頭痛如破，痛甚作嘔，胸滿肋脹，濕痰盤踞中州，清氣無由上達清靈之所，名曰痰厥頭痛。主以溫中，佐以風藥取之。

平胃散加蔓荊子　川芎　細辛

頭痛兼眩不寐，肢尖逆冷，心中憒憒如駕風雲。此風痰上擾清靈，有痙厥之慮。擬半夏白朮天麻湯去耆，加川芎。

蔓荊子　川芎　半夏　乾薑　澤瀉　黃柏　穀芽　蒼白朮　天麻　陳皮　洋參　茯苓　神麯

頭為諸陽之會，痛屬上實下虛。上實為陽明有餘，下虛乃少陰不足。擬玉女煎加味。

熟地　石膏　麥冬　知母　牛膝　升麻


<h2>耳聾</h2>
左脈虛弦，右脈滑疾，心、肝、腎之陰不足，中虛濕痰不運，兩耳失聰，如風雨聲，間或蟬鳴。肝虛生風，心陰、腎陰不足，脾虛生濕，腎虛不能納氣。

生地　萸肉　菖蒲　澤瀉　茯苓　山藥　柴胡　苡米　半夏　木通　遠志　故紙　胡桃

心開竅於耳，腎之所司也。耳閉之症，不宜勞神動火，厥、少不和，夾有濕熱生痰。利濕傷陰，清熱耗氣，清心保腎，佐以寧心柔肝，兼化濕痰。

生地　丹皮　山藥　萸肉　茯苓　澤瀉　菖蒲　磁石　黃芩　柴胡　木通

去秋右耳或閉，或作蟬鳴，或如風雨聲。冬月患痔，時痛時癢，水流不止，遂服補中益氣。痔患雖愈，右耳仍閉，晝夜常鳴，二目迎亮處，無限小黑點閃爍不定。右脈滑疾無力，左脈虛弦，氣虛有痰，肝虛生風，脾虛生濕。每日服天王補心丹一錢，以養其氣，午後服資生丸以助坤順。

黑歸脾湯去阿膠

耳腫脹作癢作痛，兼有黏臭黃水，心火肝陽不寧，少陽濕熱為患。先宜小柴胡合導赤散。

生地　木通　炒芩　茯苓　黨參　柴胡　蟬衣　甘草　石斛　荊芥

童年患耳，延今不已，現在耳轟不聰。濕熱阻於氣分，少陽不和。已近精通之歲，心火肝陽不寧。脈來滑數，厥、少不和，防其失聰。

柴胡　木通　黃芩　半夏　茯苓　甘草　萸肉　菖蒲　菊花

壯水則火靜，火靜則痰消，毋拘拘乎化氣，勿汲汲乎清心。年甫十七，厥、少不和，心相不寧，非老年重聽可比。引北方以濟南方，乙癸同源，兼和厥、少，水源生則龍相寧，必得靜養為妙。

知柏地黃加木通　柴胡　橘紅　茯苓　為末，加菊花、麥冬，熬膏和丸。服二料後，加活磁石（醋煅），童便飛為衣

因於濕，首如裹。耳目如蒙，熱蒸濕騰，鼓郁陽明濕痰，少陽不透，致有耳鳴之患。

小柴胡合溫膽加蒺藜　菊花　羚羊

左脈虛數，右脈虛細，先天固屬不足。氣分有濕，阻蔽清竅，升降失常，濕蒸熱騰，少陽不和，清竅不靈，致有耳蔽之患。

逍遙散加生地，三劑後加蠶繭

服逍遙後，右耳作響，響後聽語稍清，左耳如故，前方加菊花。

脈弦右滑，按之大疾，氣分有濕有痰，耳閉不聰，精通之時，清心相以化濕熱，午後服資生丸。

生地黃湯加柴胡　木通　川柏　茯苓　蠶繭

兩耳不聰，氣火交併於上，清心相以和肝腎。風熱平靜，清上實下，是其王道。多酌明哲。

原方加磁石　黃芩　羚羊

《經》以十二經脈，三百六十五絡，其氣血皆上注於目，而走空竅。
其彆氣走於耳而為聽，心開竊於耳，腎之所司也。腎為藏水之臟，腎虛則水不能上升，心火無由下降，壯火食氣，二氣不能別走清空。陰液下虧，脈絡乾涸，氣血源流不暢，是以耳內常鳴。素多抑鬱，五志不伸，水虛不能生木，肝燥生脾，土虛不能生金，肺病及腎，二氣不平，五內互克，輾轉沉痼，歲月彌深。壯年固不足慮，恐衰年百病相侵，未必不由乎此，豈僅耳閉而已哉！是以澄心靜養，遣抱舒懷，輔以藥餌，方克有濟。擬《局方》平補鎮心丹加減，以上病下取之意。

熟地　洋參　茯苓　麥冬　菖蒲　棗仁　遠志　龍齒　龜版　元參　山梔　白朮　丹皮　當歸　五味　蜜丸


<h2>目疾</h2>
心開竅於耳，肝開竅於目，賴腎水光明。
耳內蟬鳴，睛紅生眵，太陽脹痛，手足無汗。腎虛不能養肝，肝虛生風，腎虛生熱，脾虛生濕。三陰內虧，脈來虛數而空。酒色宜戒，防上盛下虛之脫。自保生命為要。

沙參　蕤仁　芡實　生地　熟地　石決　牡蠣　桑葉　穀精　芝麻

六脈俱沉，按之細數。
沉者，郁也，氣也。弦者，肝也。細者，肝陰不足。氣火掩閉神光，左目失明。宜以明目地黃合扶桑法，以保右目。

天陰則日月不明，邪害空竅，陽氣閉塞，地氣冒明。目為五臟六腑之精華所聚，賴腎水以滋養。勞心耗腎，水不養肝，肝虛生風，肝風上擾，以致瞳神縮小，而左目散大，視物不明，服藥雖多，真陰未復。《經》以肝開竅於目，理當養腎滋水，而木自敷榮矣。不可著意耳目，見病治病，明哲以為何如。　

天冬　麥冬　甘草　北沙　兒參　枸杞　菊花　山藥　沙苑　女貞　石斛　茯苓　桑葉　菟絲　生熟地　黑芝麻

右藥用桑柴火熬膏，每朝開水化服三錢

目疾六載，不時舉發，迎風流淚，懼日羞明，交午尤甚，申刻方好。目內紅絲，起自童年，肝開竅於目，腎之所司也。脈來弦數，肝肺伏熱化風，清心涼肝，兼清肺熱。

石決　蕤仁　生地　麥冬　穀精草　冬瓜子　赤芍　車前　黃芩　桑葉　白蒺藜

服藥以來，目疾較平。目乃五臟六腑精華所聚，賴腎水以光明，真氣以煦之，真水以涵之。光華少照，起自童年，風伏肝肺，熱亦內蘊，清心涼肝，兼清肺熱。

生地　羚羊　石決　蕤仁　麥冬　白蒺藜　桑葉　赤芍　黃苓　車前　冬瓜子　芝麻　黑羊肝（用桑葉搗爛，捶糊成丸）

肝開竅於目，為風木之藏，郁久化火，上蒙清竅，以丸代煎，不可再動肝怒。

生地　黃芩　歸身　赤芍　麥冬　蕤仁　夜明砂　木賊　桑葉　決明　蟬衣　穀精　車前　冬瓜子

共研細末，加甘菊、石斛、煎汁泛丸

心火、肝火，擾動陽明之火，眼邊紅爛，食不甘味，清心和肝，兼和陽明。腎虛不能養肝，心肝不寧，目疾之候。目干、舌乾，常時夢泄，目疾時發時愈，目珠作痛，視物模糊。壯水以鎮陽光。

生熟地　車前　穀精草　茯苓　蕤仁　黑芝麻　桑葉　冬瓜仁　石決　川柏

共為末，加石斛　玉竹　麥冬，熬膏為丸。

目雖肝竅，《經》以五臟六腑之精氣，皆上注於目，而為之精。
精之窠為眼，骨之精為瞳子，筋之精為黑眼，血之精為絡，氣之精為白眼，肌肉之精為約束。曾經目赤，因循未愈，近乃白精赤縷參差，浮紅成片，時多淚出，內眥凝眵，而瞳子黑精無恙。此腎水下虧，不能涵木，木燥生火，火甚生風，風火相搏，肺金受制。白睛屬肺，肺熱故白睛發赤，時多淚出，譬如熱極生風乃能雨，熱耗津液故多眵。脈來軟數，而且有赤脈貫瞳之慮。治宜壯水生木，升陽散火，不可泛服去風滌熱之劑。《經》有上病下取之旨，擬明目養肝丸加減。

熟地　當歸　麥冬　黃菊　桑葉　杞子　石決　洋參　柴胡　黃柏　牛膝　羊肝

上藥共研細末，以羊肝一具，煮爛、打和蜜丸，如梧子大。每朝、晚服三錢

肝有風熱，翳膜遮睛，曾經紅腫，失於調治，致令水不濟火，木燥生風，風火相搏，髓液潛消，《經》以諸髓皆屬於腦。髓熱則脂下流為翳。宜先清髓退翳為主。

當歸　蒺藜　甘草　山梔　青葙子　草決明　柴胡　菊花　蟬衣　羚羊　蔓荊子　川芎　蜜丸

水虧於下，火升於上，水不制火，陰不勝陽。
緣少年嗜欲太過，水失所養，不能生木，木燥生風，風火交併於上，陰液消耗於下，致令瞳睛暗淡，瞳子無光，色兼藍碧，此為內障。《經》以五臟六腑之精氣，皆交受於脾，上明於目。脾為諸經之長，目為血脈之宗。腎為先天之源，脾為後天之本。脾土之強健，賴腎水之充盈，腎水虛，脾亦虛。脾虛，則臟腑之精，皆失所司，不能歸明於目。肝虛，則血不歸原。腎虛，則水不濟火，是故暗淡無光。治宜壯水濟火，補陰潛陽，冀其水升火降。

熟地　蓯蓉　白朮　山藥　萸肉　當歸　杞子　五味　天冬　麥冬　洋參　丹皮　甘草　龜版　茯苓　橘紅　菟絲子　柏子仁　熬膏

服膏以來，脾腎尚未充足，精光頗有聚斂之機。
黑睛外一條藍圍，如月暈之狀，夫月之有暈，乃太陰之精不振，而陰霾之氣蔽之。陰霾矇蔽，月為之暈，陰精尚在，無精則無暈矣。神光黑水蘊於中，光射四維於外，雖失明無睹，為根本尚未頹殘，猶可治也。舌者，心之官也。服補陰潛陽之劑，舌反乾燥者，乃腎水枯涸之徵，不能上濟心火。心為君火，腎為相火，君火以明，相火以位，君火上搖，相火下應。腎欲靜而心不安，心欲清而火不息，腎水何由而升，心火何由而降，殊為可慮。是宜休心靜養，恬淡無為，假以歲月，助以藥餌，方能有濟。

熟地　山藥　萸肉　洋參　天麥冬　五味　石斛　當歸　杞子　冬朮　菟絲　覆盆子　龜版　蓯蓉　黃精　熬膏　早、晚開水和服

思為脾志，心主藏神。
曲運神機，心脾受困。脾為諸經之長，心為君主之官。心君端拱無為，相火代君行事。相火內熾，陰液潛消，無以上奉清空，黑水神光暗淡。伐下者必枯其上，滋苗者必灌其根。治宜壯水之主，兼補心脾，冀其天地交通，水火既濟。

熟地　牛膝　萸肉　茯苓　棗仁　冬朮　當歸　山藥　菟絲

《經》以五臟六腑之精氣，上注於目。
目系屬心，目屬脾，白珠屬肺，黑珠屬肝，瞳子屬腎。症本腎水不足，肝木失榮，木燥生風，上擾心宮。腎乃肝之母，心乃肝之子，母子並違，精華難聚。心火上擾則神外馳，腎水下虧則志不定，肝木枯燥則血少藏。是以目失澄明，神光不斂，名曰內障。故曰：目者，心之使也，神所寓焉，肝之外候也，精彩營焉。治宜壯水生木，固腎清心，子母相資，方能有濟。

熟地　洋參　黃精　覆盆子　當歸　麥冬　五味　萸肉　山藥　菟絲　石斛　水泛丸

服壯水潛陽之品，瞳人昏暗反增，白珠亦赤。
素本經營過渡，腎水潛消，曲運神機，心陽內熾，心腎不交，水火不濟。壯水之主，以鎮陽光，上病下取，《內經》之旨。不能奏捷者，未伐木火之盛也。肝為東方實臟，主目，屬木，生火，況五志過極，俱從火化，火灼金傷。白珠屬肺，肺耗水虧，瞳人昏暗。水虧為虛，火盛為實。前方直補金水之不足，未瀉木火之有餘，前哲有十補一清之例，用藥如用兵，任醫猶任將，兵貴圓通，藥宜瞑眩。疾病加身，譬如寇兵臨境，全戰全守，未免執泥，偏攻偏補，均非實際。十補一清，可寓養精蓄銳，突然一戰，足以振兵威，補養日久，暫以一清，未必大傷元氣，務得攻補之宜，方能奏捷。擬薛立齋龍膽瀉肝腸。

生地　龍膽草　黃芩　山梔　當歸　柴胡　車前子　澤瀉　木通　甘草

白珠屬肺，黑珠屬肝，瞳人屬腎，目窠屬脾，目外屬心。
精滑四載有餘，腎水陰陽交損，不能上注於目，卒然瞳子背明，腎室精空。尾閭穴痛，形神頹敗，食入多眠。服藥以來，飲食稍加，精神漸振，遺泄漸稀，能間二三日，目中如電，神光不斂可知。黑白分明，瞳人之中，並無煙障之氣、混蒙之色，非內障可比。仍以固精填腎，斂陰化液之品，為丸徐治。第少壯年華，服藥寡效，非其所宜。

洋參　首烏　羚羊角　紫河車、牡蠣　五味子　芡實　冬朮　菟絲子　煅磁石　丹砂

上藥為末，以大生地、天麥冬、歸身熬膏。再入金櫻子膏，和藥末為丸，如桐子大

《經》以五臟六腑之精氣，皆上注於目，不獨專主乎肺氣也。水之精為志，火之精為神，目者，神之使也。視物不甚分明，脈體虛弦無力，素多帶下，奇經有虧，水火不濟，神光不斂，宜純補真陰。

熟地　山藥　黃精　芡實　牡蠣　當歸　棗仁　龜版　菟絲　茯苓　枸杞　為丸

目為心使，故用五瀉心；血瘀生胬肉，故用逐瘀之劑；肝膽龍雷震盪，故用金匱腎氣。三法加減，共卅余劑，胬肉已消，龍雷已散，唯視物不明，淚熱生眵，乃腦脂下流，肝風衝上。先擬謙甫還睛散，待秋令木落，再以黃連羊肝丸調之可也。

龍膽草　草決明　黃菊　石決　川芎　川椒　茯苓　楮實子　木賊草　蒺藜　芥炭　茺蔚　炙草　水泛丸


<h2>鼻淵</h2>
腦為髓海，鼻為肺竅，腦滲為涕，膽移熱於腦，則辛頞鼻淵。每交秋令，鼻流腥涕，不聞香臭，肺有伏風，延今七載，難於奏捷。

孩兒參　蒼耳子　辛夷　杏仁　菊花　白蒺藜　地骨皮　黃芩　桑皮　甘草

《經》以膽移熱於腦，則辛頞鼻淵。膽為甲木，腦力髓海，鼻為肺竅。素本酒體，肥甘過度，或為外感所乘，甲木之火，由寒抑鬱，致生濕熱，上熏於頂，津液溶溢而下，腥涕常流，為鼻淵之候，有似比之天暑，濕蒸熱乃能雨，此之類也。源源不竭，髓海空虛，氣隨津去，轉熱為寒，亦猶雨後炎威自卻，匝地清陰，而陽虛眩暈等症，所由生也。早宜調治，久則液道不能扃固，甚難為力也。

蒼耳子　辛夷　薄荷　川芎　白芷　蒺藜　防風根　甘草


<h2>口齒音聲</h2>
齒痛上引太陽，因眩暈、左肢麻痹而起。
金水二臟素虧，眩暈乃肝邪所致，金虛不能平木，水虛不能制火，故肝陽內擾，陰水不升，肝位居左，氣虛則麻。兼以酒體肥甘過度，濕熱蓄於腸胃，上壅於經，故見手陽明、足陽明、手太陰、足少陰四經之症。夫齒痛，屬陽明之有餘，眩暈、麻痹、屬太、少之不足。按《靈樞·經脈篇》：手陽明之脈，其支者從缺盆上頸貫頰，入下齒中；足陽明之脈，下循鼻外，入上齒中，齒痛之由本此。第久延歲月，病勢已深，調治非易。爰以清胃、玉女煎加鹿銜草，從陽明有餘，少陰不足論治。

熟地　丹皮　澤瀉　當歸　升麻　生石膏　川連　知母　麥冬　牛膝　鹿銜草

《經》以齒乃骨之所終。手足陽明之脈，上循於齒。天癸主於衝脈，沖為血海，並足陽明經而行。陰虛無以配陽，水虛不能濟火，是以經事先期，不時齒痛。當從陽明有餘，少陰不足論治。

熟地　丹皮　澤瀉　知母　牛膝　佩蘭

《經》以南方赤色，入通於心，開竅於耳，外候於舌。七情不適，傷乎心也。盛怒不解，傷於腎也。腎虛不能濟火，心火上熾，舌為之糜。法宜壯水之主，加以介類潛陽之品。

熟地黃湯去萸肉，加鱉甲　龜版　五味

二氣素虛，五志過極，心火暴甚，腎水虛衰，水不制火，舌為之黑。治宜壯水之主，以制陽光。

知柏八味去萸肉

形豐脈軟，外實內虛。
舌為心苗，黑為腎色，舌邊帶黑，乃腎色見於心部，非其所宜。腎司五內之精，脾統諸經之血。脾腎強健，則精血各守其鄉，腎色上僭，脾腎必虛。心屬火，腎屬水，腎水不能上升，心火無由下降，火炎物焦，理應如是。治病求本，滋苗灌根，培補其陽，徐徐調治。

熟地黃湯去丹皮，加旱蓮　女貞　牛膝　蜜丸

腎水不足，心火有餘。舌為心苗，火性炎上，水不濟火，舌為之糜。脈來軟數無神，緣五志乖逆所致。上病下取，滋苗灌根，法當壯水之主，以制陽光。

熟地黃湯去萸肉，加牛膝　龜版　地骨　麥冬　水泛丸

腎水不足，肝木失榮，木燥生火，火盛生風，風火相併，上冒清空，聲啞舌強，視聽不聰，脈來軟數無力。治宜益氣壯水，冀其水火既濟，天地交通。

熟地黃湯去茯苓，加廣皮　甘草　半夏　冬朮

音聲本於臟氣，氣盛則聲揚，氣虛則聲啞。
腎為音聲之根，肺為音聲之本，舌乃發聲之機，唇為聲音之戶。腎主藏精，精化為氣，脈司氣化，氣主發音。證因誦讀太過，損於臟氣。河間云：五志過極，俱從火化，火盛刑金，金溶不鳴。舌為心苗，腎為水臟，火性炎上，火旺水虧，傷其本而失其機，是以聲啞語難，脈來滑數而空。爰以鐵笛丸加減。

熟地　天麥冬　五味　貝母　桑皮　桔梗　炙草　薄荷　訶子肉　紫菀　連翹　為末，以竹瀝和水泛丸

誦讀勞心，心火刑金，金溶不鳴，聲嘶語難。當以壯水清金，行其清肅之令。

熟地　沙參　元參　丹參　麥冬　五味　茯苓　當歸　遠志　柏子仁　棗仁


<h2>咽喉</h2>
肺氣鬱而音不開，會厭作梗，喉痛食難，肺胃乾槁，陰不上承。舌苔乾白，心境不暢，鬱結化火，老年所忌。

蘇子　杏仁　桔梗　牛蒡　孩兒參　茯苓　橘餅　淡乾菜　雞子清

恙源前方已著。喉疼會厭作干，湯水不下，藥難為力。

前方去蘇子　杏仁　雞子清　橘餅　加豬膚　桃肉　膩粉團

陰損於陽，液化為痰，精不化氣，氣不生陰，金水交傷，脈來細數，臟陰津液俱耗。無陽則陰不生，無陰則陽不化。陰耗陽竭，飲食入於陰，長氣於陽，喉疼音啞，咳嗽痰多，腎水不升，肺陰不降，陽氣不斂，陰氣不收，生氣傷殘。

陳米團　豬膚　黨參　熟地　甘草　陳皮　桔梗　天花粉　象貝母

三年前蒂丁下垂，愈後喉痛不能食鹽，不耐煩勞，脈來虛數，心、肝、腎三陰皆虧。厥陰循咽，少陰澆喉，濕熱痰火，鬱而不達。擬清上實下，久防喉痛。

孩兒參　南沙參　北沙參　生地　白芍　茯苓　桔梗　蘇梗　大力子　甘草

小產多次，喉腫潰爛不疼，蒂丁爛去半邊，醫治未痊。去歲小產後，咳嗽纏綿，耳底疼痛，行生白顆，食入作噫。厥陰循咽，少陰繞喉，火毒內郁，金水兩傷。

孩兒參　綠豆花　野菊花　桔梗　川貝　丹皮　黑豆皮　水中金（即童便）

咳嗽大減，唯覺痰多，蒂丁之爛，不能完固，火毒內郁，行經腹痛，氣血不調，慮難奏捷，以膏代煎，徐徐調治。

孩兒參　生地　甘草　桔梗　川柏　玉竹　歸身　黑豆皮　白芍　綠豆皮　野菊花根　上藥熬膏，少加芝麻油膠。每早開水服五錢。


<h2>中風</h2>
風濕夾痰，擾犯陽明之絡，外風鼓動內風，口開左歪，左腮無力，語言蹇澀，謹防類中。

秦艽　獨活　鉤鉤　茯苓　橘紅　殭蠶　甘草　蒺藜

頃接恙源，敬稔老太太服童便藕汁，血止四日，近日痰多，不易吐出，肋痛如故，氣壅脹閉。今午後醒來，語言蹇澀，口角流涎、目睛癡呆，咳嗽喉痛。此肝陽化風，痰火上擾，氣不升降，似有類中之象。老人無可暫停，以二陳湯加減。

半夏　橘紅　茯苓　甘草　麥冬　竹茹

邪風鼓動肝風，擾動陽明，口歪眼喎，視聽不明，言語不清，食入流涎，眼喎流淚，小便黃赤，內火招風，陰不化陽，類中風也。

羚羊角　鉤鉤　蒺藜　甘菊　薄荷　半夏　橘紅　茯苓

邪風鼓動肝熱，服和肝化痰之劑，諸證漸退，以丸代煎，徐徐調治。

原方加於術　神麯　防風　桑葉　芝麻　紅糖為丸

經行腹痛之後，兩脅少腹作脹，口開左歪，肝脾郁濕，化熱生風，擾犯陽明

胡麻　秦艽　蒺藜　殭蠶　羚羊　橘紅　半夏　茯苓　鉤鉤　獨活　當歸　甘草

服藥四劑，口歪未正，陽明未和，風濕未化，心中懊憹，難以名狀。防類中風。

前方去秦艽、獨活，加玉竹　芝麻

類中於右，三陽發病，神煩言蹇，肢搐口歪，氣衝呃逆。外風勾動內風，濕痰上攻清竅，脈來大小不均。年近古稀，風燭堪慮。

鉤鉤　橘紅　茯苓　遠志　竹瀝　枳實　白芍　甘草

勢雖平寧，神識暝昧。議加洋參、當歸、薑汁。

頃接吳甥持來嚴兄之信：等人親家，於十四日晚，因濯足致右手右腿不能伸舒，小便甚多，舌強言蹇。右手足雖屬三陽，腎不養肝，虛風上冒，母令子虛，王五所用之方尚妥。余見字即欲來圩看視，奈因十二日夜，偶然肝氣痛，失血數口，精神不振，稍遲數日，當買棹渡江診視，再造丸斷不可服。今擬一方，囑其安心靜養，自有神明庇佑。克昌王五諸門生，稟筆請安。

蒺藜　秦艽　鉤鉤　歸身　茯神　半夏　橘紅　甘草

神識稍清，諸恙稍減。唯舌中紅燥，陰分大虧，議加洋參、麥冬。

類中四朝，偏枯於右，服藥以來，神清語正，諸恙減退，尤當靜養，不致痰火上升為吉。議宗前法加減，候酌。

法半夏　薄橘紅　茯神　甘草　歸身　白芍　西洋參　麥冬　白蒺藜　秦艽　鉤鉤

昨煩心過度，夜又錯語，痰火上冒，速宜靜養。原方加遠志、薑汁、竹瀝。

類中偏枯，已延六朝，神情寐安，言尚蹇澀，舌苔尚膩，腑氣未通，濕痰未化，寧神靜養。

半夏　橘紅　遠志　茯神　當歸　夜交藤　洋參　麥冬　炙草　蒺藜　秦艽　竹茹

右手稍能舉動，自屬效機。原方議加通暢陽明。加生穀芽三錢。

類中於右七朝，扶正化痰，通調氣分，神識雖清，舌竅未靈，仍有錯語，舌黃未化，大便未行，腑氣未通，陽明未暢，濕熱痰滯，隨心火肝陽上升，年近七旬，二氣已衰，膩補從緩。

洋參　橘紅　半夏　遠志　麥冬　茯神　蒺藜　秦艽　竹茹　枳實　穀芽　甘草

恙勢雖退，惟大便未行，佐以潤之。前方加生首烏、黑芝麻、向日嫩桑頭。

類中偏枯，行經十二日，扶正育陰，息肝風，化痰火，雖臻效機。舌苔漸消，大便未行，腑氣未通。穀雨節令，前三後四，尤當靜養，議以原方加減。　

洋參　石斛　麥冬　梨汁　甘草　當歸　茯苓神　半夏　橘紅　遠志　蒺藜　枳實　穀芽　炒竹茹

服藥之後，寐安神寧。原方加柏子仁、夜交藤、生地

類中十六朝。滋肝息風，清火化痰，雖日有效機，神識尚未清明，手肢動甚，大便未通，腑氣未和，臟氣未協。原方加減。

當歸　蒺藜　茯神　丹參　洋參　半夏　橘紅　遠志　生地　天麥冬　竹茹　枳實　生熟穀芽

類中念五日，壯水滋肝，息風化痰清火，佐以益氣潤腸，更衣已行數次。腑氣漸通，臟陰漸和，手足漸動，精神漸起。立夏節令在邇，不致變更乃吉。

半夏　橘紅　遠志　茯神　當歸　杞子　生地　麥冬　甘草　桑枝

年逾六旬，二氣就衰，陰陽並損，將息失宜，心火暴甚，四肢麻木，牙緊口強，時許方定，愈後復發。心腎兩虧，肝虛生風，已成類中。養心脾，和肝胃。黑歸脾去阿膠，加花粉蒺藜、雞子清。

曲運神機，勞傷乎心，心勞腎耗，水不涵木，肝陽內擾，奔走風塵，有勞無逸，內風化火，火動痰升，上衝多汗，精神昏憒，恍惚不寧，語言錯亂，類中之象。今口角歪斜，精神清爽，脈象弦滑，惟宜靜養為妙。

西洋參　麥冬　鮮生地　煅牡蠣　朱茯神　柏子仁　鉤藤　姜半夏　城頭菊　薄橘紅

心脈系舌本，脾脈絡舌本，少陰循喉嚨，挾舌本。心脾郁濕，生風生痰，舌破流涎，類中風也。

鉤鉤　蒺藜　防風　殭蠶　麥冬　半夏　橘紅　竹茹　茯苓

復診加枳實、羚羊。

卒然暈倒，手足厥逆，六脈皆伏，而氣口猶是。此因飲食填塞胸中，胃氣不行，陰陽阻隔，升降不通，類中風而非真中風也。先宜鹽湯探吐，再服煎方。

白茅朮　厚朴　製半夏　藿梗　蔻仁　廣皮　生薑　神麯　炙草

右半偏枯，已延二月，邇時雖可言語，吐字音未能清爽，手足未能運動，脈象左部細弦，右部氣口脈虛濡，關部沉滑。《經》謂三陽之病發於右，右屬痰與氣虛。肝腎之陰亦損，而絡中痰濕未能盡淨，當從氣血兩培，兼化痰利節之法。　

生地　當歸　黨參　懷山藥　料豆　法半夏　獨活　遠志　紅棗　川斷　甜瓜子　寄生　柏子仁

一水以濟五火，腎是也。腎水不足，不能養肝火，風陽鼓動，心火隨之，以致心胸不安，頭眩肢麻，膚腠刺痛，腹肋氣喘作脹。脈來左部弦數，右部兼滑，風陽不降，夾有濕痰，延防類中。當滋水柔肝，兼養心脾，以化痰濕。

蛤粉炒生地　北沙參　當歸　茯神　夜合花　沙苑　蒺藜　牡蠣　柏子仁　澤瀉　廣皮　金橘餅


<h2>眩暈</h2>
水虧於下，火炎於上，壯火食氣，上虛則眩，頭眩足軟，如立舟中，咽乾口燥，夢泄頻頻。
少陰腎脈上循喉，有夢而泄主於心。精不化氣，水不上承，明驗也。清上實下，是其大法。腎水虧，必盜氣於金，金衰不能平木，水虛不能涵木，木燥生火，煎熬津液變痰。丹溪所謂無痰不作眩是也。脈來軟數兼弦，值春令陽升，防其痙厥。乙癸同源，法宜壯水。地黃湯加半夏、沙苑。

《經》以上氣不足，腦為之不滿，耳為之苦鳴，頭為之旋，目為之眩。素本脾腎不足，抑鬱不宜，氣鬱化火，土鬱生痰，上擾精明之府，顛眩如駕風雲，卒然憒亂，倏爾神清，非類中之比。脈來軟數無神，原當壯水之主，上病下取，滋苗灌根。第痰伏中州，清氣無由上達，下氣無以上承。姑擬治痰為主，以半夏白朮天麻丸加減。

半夏　冬朮　天麻　南星　橘紅　洋參　當歸　川芎　柴胡　升麻　五倍子

共為末，用竹瀝三兩，薑汁和水為丸耳其　上實則頭痛，下虛則頭眩，邪氣盛則實，精氣奪則虛。
諸風掉眩，皆屬於肝，頭痛顛疾，下虛上實。河間云：風主動故也。風氣甚，則頭目旋轉，風木旺，必是金衰。金衰不能平木，木復生火，風火皆屬陽，陽主乎動，兩陽相搏，則頭為之眩，故火本動也。火焰得風則自然旋轉。上實為太陽有餘，下虛乃少陰不足。少陰虛，不能引巨陽之氣則顛痛，腎精虛，不能充盈髓海則顛眩。潤血息風，肅金平木，固是良謀。然上病下取，滋苗灌根，又當補腎。

熟地黃　鹿膠　枸杞子　炙龜版　牡蠣　懷山藥　當歸　山萸肉　菟絲子

血虛肝風上擾，頭眩肢酸，腰脊時痛，當歸養榮加味。

四物加蒺藜　丹參　柏子仁　杜仲　桑枝　香附　炙草　芝麻　大棗

脈弦細，按之稍滑，營衛兩虧，痰氣結中，中脘板悶，噯氣不舒，內熱食少，有時肢抽肉瞤，所謂血虛肝風擾絡，延久須防暈厥。擬進化痰鎮逆法。

代赭石　橘絡　蘇梗　香附　茯苓　棗　金沸草　蒺藜　黨參　沉香　當歸　藕


<h2>肝風</h2>
暴怒傷肝，肝之變動為熱。右手掉搖，膻中隱痛，客冬進補中益氣而愈，現又舉發。擬補陰益氣煎治之。

人參　當歸　山藥（酒炒）　熟地　陳皮　甘草　升麻　柴胡

進補陰益氣煎，掉搖已止，膻中隱痛亦平。諸風掉眩，皆屬於肝，戰慄搖動，火之象也。良由水不涵木，肝火化風，壯水濟火，乙癸同源主治。

六味加銀柴胡　白芍　陳皮　蜜水疊丸，早服三錢

月之初日，頸痛氣促，自服疏散無效，更增心悸，手臂掉搖。肝之變動為熱，心之動為悸，腎之動為慄，氣卻動肝，腎不養肝，肝火上僭，戰慄之病生焉。

太子參　於朮　茯苓　炙草　熟地　當歸　酸棗仁　遠志為丸


<h2>肝鬱</h2>
憂思鬱怒，最損肝脾，木性條達，不揚則抑，土德敦厚，不運則壅，二氣無能流貫諸徑，營衛循環道阻。肝乃腎之子，子傷則盜母氣以自養，致令水虧於下，水不濟火，灼陰耗血，筋失榮養，累累然結於項側之右。脈來細數無神，潰久膿清不斂，法當壯水生木，益氣養營。仍需恬淡無為，以舒神志，方克有濟。

生地　洋參　當歸　川芎　香附　貝母　冬朮　桔梗　黃耆　元參　海藻　長流水、桑柴火熬膏

木性條達，不揚則抑。
土德敦厚，不運則壅。憂思抑鬱，不解則傷神。肝病必傳脾，精虛由神怯，情志乖違，氣血交錯。夫心藏神，脾藏意，二經俱病，五內交虧。心為君主之官，脾乃後天之本，精涸神怯而無依，是以神擾意亂，不知所從，動作云為，倏然非昔。宜甘溫之品培之。

熟地　黨參　當歸　白朮　枸杞　菟絲　遠志　棗仁　炙草

肝鬱中傷，氣血失於條暢，月事愆期，肢節酸楚，氣墜少腹，脹痛不舒，兼有帶下。臍左右筋，按之牽痛，如動氣之狀，按摩漸舒。先宜調中和氣。

異功散加香附　砂仁　當歸　赤芍

病原已載前方，進異功散加味，調氣和中，諸症漸減，既獲效機，依方進步為丸緩治。

當歸　白芍　太子參　香附　茯苓　於朮　陳皮　炙草　沉香　木香　姜　棗　煎汁泛丸


<h2>情志</h2>
心為一身之主宰，所藏者神。曲運神機，勞傷乎心，心神過用，暗吸腎陰，木失敷榮，肝膽自怯，神不安舍，舍空則痰居之，心悸多疑，情志不適，腹中澎湃如潮，嚏則稍爽，心病波及肝膽，天王補心丹、酸棗仁湯，皆是法程。擬阿膠雞子黃湯加味。然否清政。

阿膠　姜夏　桔紅　枳實　雞子黃　竹茹　茯苓　炙草

憂思抑鬱，最損心脾。神不安舍，驚悸多疑少寐，肢戰食減，容色蕭然，脈見雙弦，殊為可慮。

歸脾湯去耆加熟地

情懷屈抑不伸，肝木橫乘脾胃，脾肺兩傷，脾為生痰之源，肺為貯痰之器，脾虛不能運化水穀之精微，津液凝結成痰，上注於肺，喉為肺系，是以痰塞喉間，咯不能上，咽不能下，胸次不舒，飲食減少。痰隨氣以流行，痰自脾經入肺，經過胞絡，神形外馳，莫能自主，悲不能止，涕泣沾襟，非癲狂可比。脈來弦數無神，有三陽結病之慮。法當寧中州為主。

六君子湯加當歸　廣木香　淮小麥　南棗

婦人無故悲淚，肺臟燥則肝系急也。淮麥大棗湯。

淮小麥　大棗


<h2>癲狂</h2>
肝志為怒，暴怒傷陰，怒動肝火，木反侮金，清肅不行，氣不下降。氣有餘，便是火。火鬱痰生，上擾心胞之絡，言語不禁，呢喃不止，氣高不寐，噯噫不舒。先擬瀉心湯。　

川連　姜夏　枳實　山梔　龍膽草　橘紅　黃芩　竹茹　茯神　甘草

語出於腎，機發於心，語言不經，機變不靈，精神不振，心腎交虧，七情傷於驚恐。早服天王補心丹。

生地　麥冬　沙苑　遠志　茯神　玄武版　菖蒲　龍齒憂思抑鬱，最傷心脾。
心為君主之官，神明出焉，脾為諫議之官，智意出焉。二經受病，五內乖違，腎水下虧，不能上濟，火盛灼金，肺金虧虛，不能平木，木復生火，二火交併，清肅不行，同氣相求，必歸於心。東垣以火盛必乘土位，煎熬津液成痰，痰隨炎上之性，蔽障神明，心神外馳，莫能自主，故心煩意亂，不知所從，動作行為，倏然非昔。前議鎮木清金，瀉南補北，諸症悉退，脈亦調平。第火起於妄，變幻不定，宜濟補真陰，濟君相而行肺金清肅之令。清痰之本，調和智意，不容上擾心君，更益以鎮重之品，定其氣血，各守其鄉，庶免來復之患。擬《惠民和劑局方》歸神丹加味主之。　

烏犀尖　川連　龍膽草　南星　川芎　玄武版　天竺黃　麥冬　知母　姜半夏　黃芩　羚羊角　龍齒　琥珀　蘆薈　青黛　菖蒲　磁石　歸身　天冬　金箔　蜂房

共研末，將鐵落用長流水煎汁，入竹瀝薑汁。另以全蠍十個，煎汁，和入疊丸。每早服三錢

七情不適，氣失沖和，舉動不經，言語錯亂。自服景岳服蠻煎不效，非癲可知。木性條達，不揚則抑，肝主謀慮，膽主決斷，謀決不遂，屈無所伸，莫能自主，故動作行為，異乎平昔，病名陽厥。擬清鎮法主之。

熟地　歸身　茯神　蔞仁　姜夏　南星　川連　青黛　龍齒　硃砂　薑汁　竹瀝　鐵落煎湯代水。服四劑後，以十劑為末。生鐵落煎水，入竹瀝薑汁泛丸。

思為脾志，肝主謀慮。曲運神思，謀慮不遂，思則氣結，謀深木屈，木鬱生火，土鬱生痰。痰火擾亂神魂，故動作不經，語言無次，陰不勝陽，脈來搏疾。法當尋火尋痰，加以清鎮之品。每朝服牛黃丸一錢。

川連　製半夏　蔞仁　歸身　龍齒　南星　竹瀝　龍膽草　枯芩　青黛　鐵落　薑汁

思則氣結，憂則氣耗，悲哀動中，形神錯亂，肝膽自怯，心腎不交，多寤寡寐，神不安舍，舍空則痰火居之。多飲膏梁伏酒，興而後寐，膽虛不寐，陽蹻脈空，心神不斂，肝陽不寧，有狂亂之患。

生地　川連　阿膠　半夏　秫米　枳實　竹茹　孩兒參　雞子清

情懷抑鬱，氣動於中，五志過極，皆從火化，心膽自怯。驚則氣亂，傷於心也；恐則氣下，傷於腎也。肝風痰火上擾，神志不藏，風火相煽，陽明內實，致有狂亂之患。清心化痰。解鬱疏肝。

羚羊角　枳實　竹茹　半夏　川連　條芩　乾薑　孩兒參　茯苓　鉤藤　青果汁。

暴怒傷陰，暴喜傷陽。
包絡者，臣使之官，喜樂出焉。肝為風木之臟，虛則生風，鬱則化火。腎為少陰之水，水不養肝，心腎不交，神不安舍，痰火居之。心、肝、腎三陰內虧，加之鬱結，化火生痰，上擾心包，陽明內實，虛風、虛火、虛痰，難免狂亂逾垣之患。風痰之藥，遍嘗寡效，肝為剛藏，濟之以柔，亦法程也。

十味溫膽湯用生地　孩兒參，加天麥冬　羚羊　夜交藤　青果汁　童便

肝不藏魂，肺不藏魄，神不歸舍。風火痰擾亂不寧，癲狂咬牙，日夜無寐，身強有力，有逾垣上屋之勢。陽明內實，難以奏效。

犀角　羚羊　茯苓　麥冬　生熟地　黃芩　川連　赤芍　丹皮　枳實　半夏　橘紅　天冬　遠志　黃柏　玄參　竹茹　青果汁

《經》以重陽為狂，重陰為癲。
胎產之後，惡露不行。因於臥，卒敗血上衝，擾亂心胞，瘀凝作脹，人事不省，如醉如瘋。鼓動肝風，多笑多語，心神不安。胞絡者，臣使之官，喜樂出焉。化郁是理。脈來沉，沉者郁也。氣血不得和暢，氣化風火，敗血隨之，癲狂見矣。仍宜化瘀。

歸身　桃仁　杏仁　丹參　鬱金　石決　赤芍　童便

言發於心，語發於腎。水火氣偏，神志不藏，肝風痰火，擾亂心胞，思想無窮，所願不得，鬱結化火生痰。壯水之主，以鎮陽光，亦是一法。現在午火司權，少陰用事，擬清心寧肝一法。是否候酌。

溫膽瀉心用孩兒參　加青果汁

瘧後失調，加之氣懊鬱結，酒客中虛，鬱結生痰，心腎不交，腎虛不能養肝，肝虛生風，風痰上擾清空，神志如迷，神情恍惚。息怒安神戒酒為妙。

半夏　橘紅　竹茹　枳實　茯苓　黃芩　孩兒參　羚羊角　遠志　棗仁

心火肝火上亢，神不安舍，舍空痰火居之。月事不調，而有帶症，頭常作痛，遍身骨節俱疼，近來肌膚作癢，兩目呆瞪，項頸氣脹，牙縫出血，右鼻作腥，語言錯亂，脈來滑數，肝風痰火不寧，擾亂心胞為患。

川連　雞子清　半夏　橘紅　竹茹　生地　鉤藤　阿膠　羚羊角　白蒺藜


<h2>癇厥</h2>
水虧於下，木失敷榮，土為木侮，中樞少運，致令水穀精微，不歸正化，凝結成痰，蔽障中土，絡脈為之間斷。人之氣血流貫，如環無端。痰伏於中，則周流氣血失其常度，是以卒然仆地，神魂如醉，痰涎上溢，四肢瘛瘲，良久方醒，間斷來發，病名曰癇。補正則伏痰愈結，攻痰則正氣益虛，偏補偏攻，均非所宜，症本虛中之實，法當補瀉兼施。擬《集驗》安神丸加減。

紫河車　東洋參　石菖蒲　熟地　茯神　當歸身　製半夏　麥冬　炙草　廣皮　檀香　密水為丸。

癇症有五，其原不離臟虛痰阻，其治不越補瀉兼施。面色戴陽，腎虛可知。前《集驗》安神丸加減，病發漸稀，原方加真降香、制南星。

卒然跌僕，流涎時醒者，號曰癲癇。忽然寒熱，熱甚昏冒者，名為屍厥。脈來弦大，心火肝陽上升化風，夾痰上達心胞，症延二載有餘，積勞、積鬱、積痰為患，治之甚難。

茯神　天竺黃　鉤藤　蒺藜　羚羊　麥冬　半夏　橘紅　殭蠶　青果

《經》以諸風掉眩，皆屬於肝，戰慄震動，火之象也。身戰、口噤、背張，至夏則發，逾時而已。脈來軟數，水不濟火，血熱化風，病名曰風痙。法宜養肝息風，壯水制火。

大生地　白芍　歸身　沙參　麥冬　五味　煅磁石　黃柏　龜版　蜜水疊丸

厥陰繞咽，少陰循喉嚨，挾舌本，手足陽明之脈，入上下齒中。咽疼舌短，卒然口噤背張，手足掉搖，氣從少腹沖逆於上，陰虧水不涵木，沖虛血不榮筋，中虛濕痰生熱，血燥化風，風擾陽明，龍雷上僭，所服之方甚妥。擬歸芍異功加減，從厥陰、陽明主治。

歸芍異功散去白朮，加黃柏　知母　白芷　冬瓜皮

瘛瘲已緩，入夜虛煩，口乾作渴，心悸如人將捕之之狀。腹中似脹，時有氣升，舌難伸，項背強，牙關緊，六日不更衣，脈虛弦而數，濕痰化熱，血燥生風，風擾陽明，九竅不和，都從胃治。原方加減。

前方加郁李仁


<h2>驚悸</h2>
驚則氣亂傷心，恐則氣怯傷腎，傷則二氣致偏，偏久致損，損不能復，病勢益甚。現在氣不生陰，陰不化氣，木乘春旺，中土受損，水精不布，揆度失常，面色如妝，玉山已倒，生機殘矣。今擬一方候酌。

熟地　人參　淮藥　歸身　茯神　棗仁　遠志　廣皮　牡蠣

心血不足，肝火有餘，火伏營中，肝陰不靜，致多驚恐。《經》以東方色青，入通於肝。其病發驚駭是矣。

生地　川連　丹砂　甘草

大驚卒恐，心神腎志交傷。
腎藏精，恐則精怯，精化氣，怯則精無以化。心藏神，驚則神亂，化生精，亂則精無以生。是以心神震動，惶惶惕惕，莫能自主。陽統於陰，精本乎氣，上不安者，必由於下，心氣虛者，必因於精。證以精氣互根之宜，廠君相所資之道。法當峻補心腎，仍須盡釋疑懷，使氣歸精，精化氣，則神志安定，病自已矣。

熟地　洋參　上耆　冬朮　歸身　雲苓　棗仁　遠志　炙草

心脾氣血素虛，因驚恐致傷神志，胸中震動不安，時多恐畏，甚則心煩意亂，不知所從。《經》曰：胃之大絡，名曰虛里，出於左乳之下，其動應衣，宗氣泄也。心臟神，腎藏志，腎虛心脾失養，神不安舍，宗氣無根，心腎乖離，危症也。

熟地　洋參　冬朮　歸身　棗仁　遠志　九節菖　淮藥　磁石　飛丹砂　炙草

心怯神傷，兼有痰火，恐懼不安。

東洋參　茯神　冬朮　麥冬　九節菖　遠志　磁石　丹砂

肝有風熱，脾蘊濕痰，痰熱上乘胸膈，致生驚恐。

溫膽湯加白石英　丹砂　金釵　一股　煮水煎服

火盛水虧，煩熱消渴，胸中震動，畏恐不安，法宜壯水。

生地黃湯

胃弱脾虛，濕痰中蘊，上迷心竅，驚悸不安。

溫膽湯加冬朮　制南星　沉香　飛丹砂

因驚恐而致病者，主於肝膽；因病而致驚恐者，屬乎心腎。
心為君主之官，端拱無為，相火代君行事，相火藏於兩腎之間。《經》言七節之旁，中有小心，即其處也。腎為作強之官，伎巧出焉，蓋人之動作行為，皆賴腎中之火，此火一衰，則情志昏憒，形神頹殘，而風痹痿厥等症，所由來也。今臍下卒然震動，驚惕莫能自主，旋竟上攻，兩臂痿厥不收，逾時而已。脈數無力，面色戴陽，症勢頗類無根之火。蓋非相火衰微，乃憂思抑鬱，致火不宣揚，不能生土，且南方卑濕，脾土常虧。
既失所生，又素不足，脾濕鬱而生痰，流注諸經，變幻不一。左關屬腎，腎火不安，腎志為恐，而蔽障於痰則悸，譬如水滴火中，炎焰勃然而起，故氣自臍下而上升於兩臂，正合七節之旁之旨。兩臂亦中土太陰、陽明之部，橫走於肝則木不安，肝主謀慮，膽附於肝，膽主決斷，為痰所擾則怯。諸恙雖見於目前，而致病之原已萌於曩昔。人年至半百而衰，必少壯有恃強之弊，非一朝一夕之故，其所由來者漸矣。公議補肝腎，運中樞，以杜痰源；省思慮，益精神，以舒志意，方克有濟。張景岳云：此為不慎其初，所以致病於後，今病已及身，而又不知慎，則末有能善其後者矣。此言最切，故幸留意焉。

六味合六君加沉香　蜜丸


<h2>怔忡</h2>
《經》以喜怒傷氣，寒暑傷形，衝脈起於腎下，出於氣街，挾臍上行，至胸而散。
衝脈動，則諸脈皆動。少腹屬厥陰，厥陰肝也。氣從少腹蠕動，逆衝於上。心慌意亂，虛里穴跳如躍梭。腎不養肝，氣失攝納，皆根蒂之虧。寡欲固是良謀，更宜恬淡虛無為妙，否則盡恃草木功能，一曝十寒，亦無益也。

六味地黃丸加牡蠣　沙苑子

年甫廿三，脈來軟數，二天不振，心腎交虧，瘰癧雖痊，二氣傷而未復，虛里穴動，中虛作嘔。先養心脾，兼滋肝腎。

熟地　茯苓　棗仁　遠志　冬朮　歸身　木香　炙草　洋參

陰虧於下，宗氣上浮，氣不歸原，撼於胸臆，虛里穴動，病名怔忡。擬《醫統》養心湯。

洋參　麥冬　五味　熟地　棗仁　茯神　柏子仁　炙草

腎虛精不化氣，肺虛氣不歸精，宗氣上浮，動於臍左，殆越人、仲景所謂動氣之類耳。

六味地黃丸湯加歸身

真陰不足，五液下虧，陰不斂陽，宗氣上僭，虛里振動，頭眩汗出，氣為汗衰，陽蒸陰分，議進當歸六黃法。待血熱清平，再議補陰可也。

當歸六黃湯加洋參　赤苓

真陰不足，心腎不交，宗氣上浮，虛里穴動，心煩意亂，莫能自主，脈數無神，當培其下。

六味地黃丸加五味

脈體漸平，症勢漸減，水火漸有相濟之機。第久恙陰虧陽亢，心腎不交，宜服養心之劑。

熟地　洋參　歸身　麥冬　五味　遠志　棗仁　丹參　茯苓　炙草　柏子仁

五液下虧，二火上熾，水不濟火，陰不配陽。緣昔過服克伐之劑，腎陰受傷，致見怔忡驚悸等症，自服養心之劑，雖獲機效，然治上者必求其下，滋苗者必灌其本。心為致病之標，腎為致病之本，不必治心，當專補腎。

熟地　淮藥　洋參　五味　菟絲子　枸杞子　蓯蓉　玄武版　鹿角膠　蜜水疊丸。

腎水下虧，心火上熾，水火不濟，神志不安，宗氣上浮，虛里穴動。前進都氣丸，壯腎水以制陽光；繼服養心法，抑心陽以清君熱，怔忡較減。然治上者，必求其本，滋苗者，必灌其根，仍主壯水之主。

都氣丸加龍齒　紫石英

心為君火之鄉，腎為藏水之臟，火性炎上，水體潤下，水欲上升，火欲下降，水虛無以上升，心火何由下降，水火不濟，心腎不交，是以心煩意亂，不知所從，宗氣上浮，虛里穴動。脈來軟數無神，有驚悸健忘之慮。法宜壯水潛陽為主。

洋參　歸身　五味　菟絲　懷藥　茯苓　杞子　萸肉

上為末，另以大生地、麥冬、冬朮、長流水熬膏。熔入龜膠、鹿膠，和末為丸，如桐子大，早晚服

木鬱不伸，剋制中土，傳化失常，津液凝漬成痰，內擾肝膽心胞之絡，致有怔仲之患。
甚則驚悸，莫能自主。服培養心脾，條達肝木之劑，諸恙雖平，未能如故。今遠涉江漢，志意多違，飲食起居，異於故土，防微杜漸，恐有來復之慮。安不忘危，必以寡欲澄心為主，土能培木，水能生木，必得水土平調，方無抑鬱動擾之患。擬歸脾二陳加減。

熟地　洋參　冬朮　茯神　棗仁　遠志　歸身　女貞　旱蓮　姜夏　炙草　蜜水為丸


<h2>不寐</h2>
真陰下虧，虛陽上越，水不濟火，心腎乖違，五志過極，俱從火化。火愈熾，水愈虧。水不涵木，曲直作酸，陰不斂陽，竟夜無寐，甚至心煩慮亂，莫能自主，心氣必困於精，脈來弦數而軟。授以三才、六味，加以介類潛陽之品，專培五內之陰，冀其精化氣、氣歸精，陰平陽秘，精神乃治。

熟地黃湯加洋參　黃精　龜版　炙鱉甲　煅牡蠣　天麥冬　蜜水疊丸

心腎兩虛，自汗不寐，服藥雖效，未能杜源。汗為心液，外出三陽，腎水不升，心火不降，心腎多疑多慮。法當補坎補離，冀其水火既濟。

六味加棗仁　阿膠　雞子黃

脈來動數，按之則弦。默默不知喜怒，時多疑慮，幻生驚恐，心膽自怯，怯則氣亂，傷乎心也，恐則精怯，傷乎腎也。心為君主之官，膽司中正之職，附於肝之短葉下，膽汁不滿，膽冷無眠。所服之方，理路甚是，仍清一手調治，暫與十味溫膽湯。

十味溫膽湯

衛氣晝行於陽，夜行於陰，行陽則寤，行陰則寐。泄瀉後寤而不寐，嘔吐痰涎，陰傷胃不和也。擬《靈樞》半夏秫米湯。

製半夏　北秫米

精血素虧，龍雷振動，心神不安，竟夜無寐。

硃砂安神丸（夜服）　半夏秫米湯

心腎素虧，七情不節，驟加驚恐，二氣潛消。驚則神傷，恐則精怯，神因精怯以無依，精因腎傷而不化，是以神搖於上，精陷於下，陰陽不交，竟夜不寐。

生地黃　冬朮　洋參　歸身　棗仁　遠志　炙草　半夏　黃粟米

金不平木，木復生水，火性炎上，上擾心君，心煩意亂，不知所從，竟夕無眠，悔怒數起，虛里動穴，食減神疲。前進壯水濟火，補陰潛陽，諸恙漸退，依方進步，為丸緩治。

鬱氣丸去萸肉，加麥冬　沙參　龜版　為丸

憂思抑鬱，最損心脾。心主藏神，脾司志意。二經俱病，五內乖違。心為君主之官，脾乃後天之本，精因神怯以內陷，神因精怯而無依。以故神擾意亂，竟夕無寐，無故多思，怔忡驚悸。

洋參　歸身　赤苓　炙草　棗仁　遠志　黃耆　白朮　廣皮

思慮耗傷精血，痰火擾動神魂，夜臥不安，倏寐倏醒，怔忡驚悸，莫能自主。法當專培精血，不可尋火尋痰，未識高明，以為然否。

洋參　黃耆　茯苓　歸身　茯神　遠志　棗仁　炙草　湘蓮肉

服秘傳酸棗仁湯，竟得酣寐，連霄達旦。前議專補精血，不尋痰火，已合病機。第病兩月之久，陰已虧耗，以致驚悸、怔忡等，未能悉退，宜加補三陰之品。

洋參　冬朮　熟地　枸玄　萸肉　黃耆　歸身　淮藥　遠志　棗仁　炙草　茯苓神

心火妄動，心血耗傷，口渴咽乾，虛煩不寐，由思慮焦勞所致。

熟地　洋參　天麥冬　五味　玄參　丹參　桔梗　歸身　柏子　遠志　茯神

痰火擾亂，心神不寐。

溫膽湯加黃芩　薑汁

腎水不足，陰不上承，心陽上亢，竟夕無寐。

六味地黃湯加半夏　秫米

大產後氣血交虧，心脾並損，素多痰火，乘虛內擾心神，不安不寐。

溫膽湯加東洋參　熟地　棗仁　遠志　丹砂　粟米

夏季坐褥，秋月病熱，半年來不寐，大便不行，痰飲阻氣也。議寧肺以通大腸。

紫菀　杏仁　枳實　桔梗　川鬱金　薑汁

思為脾志，心主藏神。
神思過用，心脾受困。心君無為，相火代君司職。相火不靜，腎水潛消，水不濟火，心陽獨亢。脾之與胃，以膜相連。胃者衛之源，脾乃營之本。胃氣旋於營，脾氣還於胃。脾傷則不能力胃行其津液，營氣不謐，則胃氣獨行其外，行於陽不得入於陰，陰虛故目不瞑。擬七福歸脾，從乎中治。

七福飲合歸脾湯

不寐之因共十六條，從無間日輕重，互為起伏之事。
惟少陽受病，半表半裡，乃間日舉發。然少陽尚在陽分，未入太陰，縱或受病，不能久踞。今綿延數載。未能霍然。蓋因肝經積有肥氣，與少陽互相勾結，少陽為三陽之終，厥陰為三陰之盡。甲乙同宮，又得少腹極陰之所，為藏身之地，而根蒂深矣。
《經》曰：凡內傷者，時作時止。言正勝邪伏而暫止，邪勝則復作而劇也。陽明不和，時作呃逆，太陰不運，中脘氣憊，皆被肝膽之所累，非脾胃之本病，若非拔本塞源，則時作時止，安有已時。惟受病已深，其勢實足以勝正氣而抗藥力，非可旦夕奏功。擬煎丸並投，寓盪滌於調養之中。俾無形之氣，自前陰而出；有形之濁，自後陰而出。然後再為調攝，庶可安痊。鄙見如斯，敢質明眼。

生熟地　潼白蒺藜　川連　龍齒骨　黑綠豆衣　赤白芍　生熟苡仁　桂心　天麥冬　川釵石斛　赤白苓　生熟甘草　鮮百合　河井水煎

高年氣血兩虧，平素思慮過度，耗損心脾，以致寤不成寐，連投歸脾湯三劑，不效。偶遇名醫張見，談及此症，曰：若要成功，原方須加酒炒黃連一份。繼與一劑，果效。

膽經濕邪護心，以致寐而長笑，面紅。治以四妙。

桂枝　薄荷　鉤鉤　薑棗

不寐怔忡之症，得於思慮驚恐。
夫驚氣傷膽，恐氣傷腎。五志不伸，必生痰聚飲，聚飲氣阻，則膽氣不潔。膽寒肝熱，熱升於胃，則心胸懊憹，得湯飲稍安，不湧吐清涎。適閱前方，均調養心脾之法，未獲效者，俱未論及膽胃二經，況悸在胃脘心下，脈來兩關弦強搏指，豈非明證。書云：水停心下則悸。又曰：胃不和則臥不安。正合經旨。擬苓朮半夏湯，和其陰陽。兼用豬膽汁為足少陽之先導，諒該有益。

豬膽汁炒半夏　茯苓　陳皮　甘草　秫米

三劑已愈大半，原方加丹參　竹茹　枳殼

又四劑，症已大減，覺遍體有痰流動，摩捺則從口溢出。原方加瓦楞子去豬膽。

暴怒傷陰，心境不暢。肝失條達。兩脅痛如刀刺，胸悶噯氣，口內作甜，夜不成寐，七情鬱結化火，老年殊屬不宜。

遠志　延胡　柏子　炒川連　冬瓜子　桂圓　棗仁　茯神　石斛　益智仁　川楝子


<h2>虛損</h2>
八年前曾經失血。《經》云：陽外泄則自汗，陰內泄則遺精。自汗陽虛，盜汗陰弱。加之受室後復又失血，手足心燒，神疲無力，夜來頻頻盜汗，飲食日少，形神日羸，表裡陰陽兩傷，虧損已極，殊難奏效。

八仙長壽丸加龍骨　牡蠣　浮小麥

食少嘔酸，夜間仍咳，盜汗仍來，陽氣未斂，陰陽兩虛。養心脾以固脫。

六君子加孩兒參　龍骨　牡蠣　茯神　浮小麥

服藥三劑，諸恙平平，脈來形色未起，殊非佳兆。現感風寒，暫以二陳湯加減。

蘇梗　杏仁　陳皮　半夏　桔梗　款冬花　孩兒參　糯稻根　浮小麥

水虧火旺，陰不斂陽，陽升莫制，雲霧不下，則枯槁不榮，亢龍有晦，悔子之熱也。亢則害，承乃制。擬三才法。

孩兒參　北沙參　玄參　天麥冬　生熟地　童便

脈來細澀，臟陰營液俱耗。腎虛則胃關不健，腎不吸胃，食入即吐，小便紅赤，夜不能寐，心神不交，酒色傷陰耗氣，防其渙散。多酌明哲。

黨參　熟地　附子　歸身　炮姜　甘草　茯神　秫米

包絡者，臣使之官，喜樂出焉。
三焦無狀，空有其名，胸中膈拒。三焦為決瀆之官，水道出焉。心為主宰，膽為中正。心動神馳，意握萬物，勞心耗腎，水耗於下，龍雷不藏，坎離不濟，雲霧不下，白露不降，土中無水，亢龍有晦，必得水以濟之。少陽相火司天，厥陰風木在泉，於朮、龍齒暫停。清神中之火，調氣分之陽。

六味去茯苓，加茯神　孩兒參　沙參　料豆　淡菜　燕根（即燕窩別名），糖楂　穀芽　女貞　旱蓮　麥冬　福橘　藕熬汁為丸

左脈澀，右脈弦滑。
肝腎兩虧，腎虛則胃關不健，脾積則飲食作酸，胃不沖和，運納失常。脈犯五行之克，少年更屬不宜，延四月有餘，正氣腎氣皆耗，虛不受補，症屬棘手。補陰益氣煎加沉香三分。服四劑，吞酸已減，脈象稍清，盜汗仍多，原方加神麯。以保固真元，誠有益耳。

菟絲　熟地　杜仲　黨參　山藥　歸身　神麯　沉香　橘紅


<h2>汗症</h2>
《經》以陽之汗，猶天地之雨。汗為心液，液泄陰虧，肝失滋榮，木乘土位，化機不足斡旋水穀之精微，是以飲食少思，寐來盜汗。在內為血，發外為汗，汗出太多，血液潛消，久延有經閉血枯之慮。法宜益氣養榮為主。

熟地　洋參　冬朮　茯苓　牡蠣　女貞　歸身　白芍　炙草　蜜丸

《經》以陽之汗，以天地之雨名之。汗即血也。素昔經來甚湧，近乃汗出不收，面色戴陽，虛里穴動，脈象軟數無神。症屬陰虧，水不濟火，陰不斂陽，腠理疏開，心液外泄。前進壯水潛陽之劑，雖獲效機，第汗血同歸一體，使無崩漏之慮，宜加固血之品。

生熟地　天麥冬　玄武版　洋參　玄參　五味　歸身　白芍　丹參　棗仁　烏梅　側柏　蓮房　長流水熬膏


<h2>經脈</h2>
《經》以女子二七天癸至，任脈通，太衝脈盛，月事以時下。
又二陽之病發心脾，有不得隱曲，女子不月，其傳為風消，為息賁者危。經閉年餘，飲食日少，形體日羸，脈來弦勁，乃郁損心脾，木乘土位所致。心為生血之源，肝為藏血之臟，脾為統血之經。心境不暢，肝不條達，脾失斡旋，氣阻血滯，痞滿生焉。五志不和，俱從火化，火爍真陰，血海漸涸，故月事不以時下，必至血枯經閉而後已。將治心乎？有形之血難培。苟治脾乎？守補中州易鈍。抑治肝乎？條達滋柔均皆不受。當以斡運中樞為主，使脾胃漸開，將逍遙養肝鬱，再以歸芍地補陰養血，調和衝任，冀其經通為吉。

人參　茯神　棗仁　遠志　於朮　歸身　廣皮　木香　桂圓　阿膠

左脈弦出寸口，志意隱曲不伸，郁損心陰，陰虛血少，血不養脾，脾傷不能為胃行其津液，胃病不能容受水穀而化精微，精血日以益衰，脈絡為之枯澀，經閉半載有餘，腹中虛脹作痛，容色憔憔，飲食減少。《經》言：二陽之病發心脾，有不得隱曲，女子不月是也。其傳為風消，再傳為息賁，則不治。

四君子湯加歸身　遠志　棗仁　木香　阿膠　澤瀉　柏子仁　桂圓

曾經服藥五劑，病勢似有退機，因循怠治，停藥月餘，遂致䐃肉漸消，喘鳴肩息。
症本隱情曲意，郁損心脾，病傳於胃，所謂二陽之病發心脾是也。心為生血之源，胃為水穀之海，脾為生化之本。海竭源枯，化機衰憊，血枯經閉，氣鬱化火，火疾風生，消灼脫肉，故削瘦如暴風之馳速。金傷火灼，氣無依附，故喘息如流水之奔逝。犯經旨風消息賁之忌，雖倉扁復生，無如之何！勉擬一方，以副遠涉就醫之望。

生地　洋參　麥冬　澤瀉　柏子仁　歸身　茯苓　阿膠

腹中素有血癥，大如覆杯，脈絡阻礙，經血循環，失其常度。經不及期，經前作痛，氣鬱傷肝，木乘土位，飲食減少，悲哀傷肺，治節不行，胸次不暢，腰如束帶，帶脈亦傷，年逾三旬，尚未妊子，必得經候平調，方能孕育。

八珍湯加陳皮　木香　棗仁　遠志　艾葉

動則為瘕，瘕者假也，氣也。
不動為癥，癥者徵也，血也。血踞於中，經血因循道阻，月不及期，期前作痛。素多抑鬱悲傷，生生之氣不振，年逾三旬未能有妊。調肝脾以暢奇經，宣抑鬱以舒神志。久延非宜。

異功散加歸身　砂仁　肉桂　棗仁　遠志　姜　棗　煎　水泛丸

經乃水穀之精氣，和調於五臟，灑陳於六腑，源源而來，生化於心，統攝於脾，藏受於肝，宣布於肺，施泄於腎，上為乳汁，下為月水。
經閉五載有餘，飲食起居如故，無骨蒸、痰嗽等症，乃任脈經隧滯塞，非血枯可比。手指腫脹色紫，不時鼻衄，經血錯行可知。營氣不從，逆於肉裡，遍身瘡瘍，脈來滑數而長，有癰疽腫滿之慮。擬子和玉燭散行之，冀其經通為吉。病勢深遠，藥性暴悍，多酌明哲，再服可也。

生地　當歸　赤芍　川芎　生軍　玄明粉　炙草

經以應月，月以三十日而一盈，經以三旬而一至，象月滿則虧也。
虧極則病，陰虧則火盛，火盛則逼血妄行。《經》以陰虧陽搏謂之崩是也。服藥以來，崩漏雖止，巔頂猶疼，腹中䐜脹。厥陰之脈，上出於額，與督脈會於巔頂，下絡少腹，水不涵木，陰不斂陽，巔疼腹脹，脈軟數無神。仍以壯水潛陽為主，冀其氣血各守其鄉，方無來復之慮。　

生地　洋參　麥冬　五味　當歸　白芍　藘茹（即茜草）　烏賊骨　生牡蠣　玉竹　棗仁　蜜水為丸

氣不外衛則寒，血失中營則熱，經無約束則愆期，二氣素虛，奇經復梗，督行一身之陽，任行一身之陰，任督猶天之子午，衝脈從中直上，合地之云升。法當靜補真陰，以充八脈。

洋參　熟地　黃魚鰾　萸肉　五味　山藥　麥冬　當歸　牡蠣　白蓮花　長流水、桑柴火熬膏

脈來滑數，無神而空，似有胎而不果，腹無堅硬之處，非停瘀可比。素本月事不調，晡熱巔疼，時作時止，陰虧血少，病在肝脾，木不條達，土運鬱抑。崇土培木，宣補中州，觀其動靜。

於朮　砂仁　陳皮　茯苓　香附　歸身　川芎　黃芩

經候愆期，胸腹相引而痛，痛時手足厥冷，過食生冷、寒凍即發，腹中雷鳴，脈來沉細，顯是命火中傷，不足以煦和五內而敷四未。皆由產後氣血雙虧，虛寒為崇。治宜益水之源，以消陰翳。

附桂八味加歸身　川芎

坤道重在調經，經調方可受孕。經本失期，少腹脹痛，不時嘔噦，脈象雙弦無力，少腹主於肝，肝病善痛；肝傳脾，脾病善脹；脾及胃，胃病善嘔，飲食不甘。肝、脾、胃並病，有妨孕育。

八珍湯去白芍，加木香　艾絨　益母花煎水泛丸

經閉半載，肝鬱氣滯，氣滯血凝，血結成癥，下離天樞寸許，正當衝脈之道，是以跳躍如梭，攻痛如咬，按有頭足，疑生血鱉。肝乘土位食減，木擊金鳴為咳。中虛營衛不和，寒熱往來如瘧，從日午至寅初，汗出而退。脾傷血不化赤，白帶淋漓，脈象空弦，虛勞已著。第情志鬱結之病，必得心境開舒，服藥方克有濟。

四物湯加五靈脂　生蒲黃　茜草根　牛膝

昨暮進藥，三更腹痛，四更經行，淡紅而少，五更紫黑而多，少腹脹墜而痛，停瘀未盡。前方加青皮、延胡索。

年逾四旬，產育過多，氣血雙虧，形豐脈軟，飲食不甘，精神慵倦，夜來少寐，清晨坐起必嘔，胃有留飲，經失期色紫，腹右有癥，由氣鬱傷肝，怒哀動中所致，有血崩之慮。先以解鬱舒肝，以暢心脾主治。

洋參　於朮　歸身　白芍　柴胡　香附　木香　遠志　棗仁　茯苓　炙草　佩蘭


<h2>崩帶</h2>
帶下赤白如漏厄。脈虛弦，舌絳中有紅巢，大便堅結難解，小腹左角作痛，遍體關節痠痛，咳嗽震動，按摩其痛不止，甚至呼吸往來俱覺牽引痛處，此皆血液脂膏耗損，不能榮養一身，經隧滯澀，絡脈乖分，二氣無能流貫連絡交經之處。前哲謂久漏久崩，非堵塞可止，升提可愈。法當協和二氣，調護雙維，宣補中寓以收澀之意。

生地　洋參　阿膠　海螵蛸　鮑魚肉　白薇　金櫻子　橘紅　杜仲

宣補之中，寓以收澀之法，取通以濟塞之意。
蓋帶下日久，液道虛滑，卒然堵塞，陡障狂瀾，其勢必潰。故以宣通之品，為之嚮導，同氣相求也。服後帶下較減，痛楚漸舒，大便仍結，舌心無苔，一條紅滑，乃真陰虧損之徵也。脈來弦數無神。原方加減。

生地　洋參　杜仲　海螵蛸　川斷　阿膠　黃芡　白薇　鮑魚肉

連進通以濟塞，帶下十減二三，小腹關節痠痛俱緩，大便燥結未潤，弦數之脈未靜，舌心紅滑如故。症本血液脂膏耗損，復延奇經，任行身前，督行身後，衝脈從中直上，帶脈環周一身，如束帶然，陰維陽維，陰陽相維，陰蹻陽蹻，陰陽相交，八脈俱虧，百骸俱損，豈銖兩之丸散，所能窺其藩牖乎。爰以一通一塞，大封大固之品，共煎濃汁，如膏如飴，每以二兩，開水和服，下咽之後，入胃輸脾，融化營衛，濡枯澤槁，則欣欣向榮，營氣充滿一身，庶乎二氣協和，奇經復振。

生熟地　洋參　砂仁　杜仲　川斷　阿膠　龜版　鱉甲　白薇　黃柏　鮑魚肉　海桑螵蛸　黃魚螵　長流水、桑柴　火熬膏，再入膠熔化為膏。

《經》以陰虛陽搏謂之崩。血得熱則宣流，氣與火不兩立，壯火食氣，氣無以帥，血不歸經，致令經水妄行，遂成崩症。防其汗脫，先取化源。

熟地　冬朮　洋參　炙草　烏賊骨　藘茹　三七　血餘炭

脾腎兩虧，濕熱下注，陰虛發熱，腰痛帶下，年逾五旬，真陰久衰。宜培補脾腎，補益真陰，佐利濕熱，以冀緩效。

熟地　黃芡　歸身　澤瀉　萆薢　茯苓　苡仁　杜仲　石斛　扁豆

帶下不止，所有皆淡黃色，腹痛筋如抽掣，此精血內枯，脂液盡涸，衝任交病，非肝木乘脾也。從奇經八脈主治。

´«石英（醋煅）　桂心　龜版　歸身　菟絲　小茴香　杜仲　杞子　蓯蓉

經漏成帶，醫療無功，乃沖、任、督、帶交病，所與歸脾等劑，未嘗齒及奇經。議通陽補陰，從奇經八脈主治。

鹿角霜　紫石英（醋煅）　阿膠　牡蠣　杜仲　杞子　柏子霜　桑螵蛸　蒲黃　龜版　建蓮

崩漏日久，《經》云：暴崩當溫澀，久漏宜宣通。因久則血去陰虛，而生內熱，必有瘀滯停積。若用耆朮保守，歸艾辛溫，守則氣壅，辛則陽動，失其旨矣。

烏賊骨　茜草　生地　阿膠（蛤粉炒）　白芍　水泛丸。每朝服三錢，先飲淡鮑魚肉一小杯為引導。

奇經之脈，隸於肝腎。衝任不足，血復虛寒，經來色淡且少，帶下腰痛，骨節痠痛，當乙癸同源主治。

當歸　白芍（桂枝炒）　川芎　生地炭　杜仲　寄生　黃芡　香附　茯苓　烏賊骨　秦艽　棗


<h2>宜男</h2>
天地氤氳，萬物化醇，男女媾精，萬物化生，故受胎必得醇正之氣。肝木乃東方生髮之本，性喜條達，怒惡抑鬱，則生髮之氣不振，臟腑皆失沖和。況坤道偏陰，陰性偏執，每不可解，皆緣木不條達，素來沉默寡言，脈象虛弦無力，肝木鬱結可知。擬逍遙、歸脾、八珍加減，冀其肝木暢和，方有蘭徵之慶。

烏賊骨　鯉魚子　生地　洋參　冬朮　歸身　白芍　棗仁　木香　川芎　遠志　炙草　茯苓　柴胡　紫河車　蜜丸

陰不維陽，陽不維陰，衛失外護，營不中守。寒熱往來七載，經候不能應月盈虧，是以未能孕育。肝木乃東方生髮之本，鬱則失其化育之機。法當條暢肝脾，以充營衛；補陰益氣，以護兩維。期其二氣兩協其平，方有蘭徵之慶。

生地　當歸　川芎　洋參　山藥　甘草　柴胡　青蒿　佩蘭　丹參　杜仲　烏賊骨　升麻　蜜丸


<h2>胎產</h2>
服壯水潛陽之劑，胎元竟過離宮，半載以來，陰平陽秘，脈象和調。曾經受孕，即覺體倦神疲，由漸而甚，至產育後方平。現在形神拘倦，甚於疇昔，皆緣火甚陰虧，仍以壯水潛陽為主。

大生地　歸身　冬朮　黃芩　棗仁　杜仲　黃柏　益母草　龜膠　長流水、桑柴火熬膏

胎元本於氣血，盛則胎旺，虛則胎怯。
氣主生胎，血主成胎，氣血平調則胎固，氣血偏盛則胎墜。曾經半產五次，俱在三月之間。三月手心主胞絡司胎，心主一名膻中，為陽氣之海。陽氣者，若天與日，離照當空，化生萬物，故生化著於神明，長養由於陽土，君火以明，相火以位，天非此火，不能生長萬物，人非此火，不能生長胎元，人與天地同參，日月相應，天一生理也。但此火平則為恩，亢則為害。胎三月則墜，正屬離火暴甚，陰液耗虛，木失滋營，勢必憔悴，譬如久旱，赤日憑空，泉源乾涸，林木枯槁，安能不墜。脈來滑數無神，證見咽乾舌絳。法當壯水之主，以制陽光。

生地　冬朮　黃芩　龜版　甘草　歸身　白芍　川斷　杜仲　元參　知母　沙參　熬膏

素本陰虛火盛，近則有妊三月有奇。
三月手厥陰胞絡離火司胎，離火暴甚，陰液潛消，無以灌溉胎元，殊為可慮。非獨子在胞中受制，即異日之強弱，未必不由乎此。血為熱迫，吐血一次，胎欠榮養可知。伐下者必枯其上，滋苗者必灌其根。法當峻補真陰，以培其本。

生熟地　山藥　茯苓　冬朮　杜仲　龜版　歸身　牡蠣　白芍　白薇　黃芩　蜜水為丸

產後百脈空虛，氣血俱傷，衝任不振，半月血來甚湧，所謂沖傷血崩是也。斯時宜宗前哲暴崩暴漏，溫之補之之法。蔓延不已，奇經大損，營衛乃傷，任虛不能外衛，沖虛無以內營，致寒熱如感，衝脈並足陽明經而行，陽陰不和，乳房作痛，上氣不足，頭為之旋，水不濟火，五心燔熱，諸虛疊見，日以益甚。脈來弦數無神，先從太陰、陽明進步，冀其胃開進食，諸虛可復。

人參　黃耆　冬朮　茯苓　炙草　歸身　棗仁　遠志　杞子　熟地　龍眼肉

大產後陰傷未復，內熱目澀羞明，形神慵倦，脈象虛弦。水不涵木，火灼金傷，清肅不降，咳吐痰腥，有肺癰之慮。清上實下主之。

生地　茯苓　澤瀉　丹皮　天冬　麥冬　兒參　五味　歸身　阿膠　石決　蜜為丸

有妊至三月則墜，三月手厥陰胞絡離火司胎。素本陰虧，水不濟火，離火暴甚，陰液消耗，無以灌溉胎元，譬如草木萌芽，無雨露滋營，被陽光消灼，安能不墜。經今二次，任失偏固，慮胎至離宮，永為滑例。擬《局方》磐石散，取補陰制火，益氣養營之意。

熟地　當歸　川芎　白芍　洋參　冬朮　茯苓　炙草　川斷　黃芩　砂仁　粳米　蜜丸

有妊至七月則墜。七月手太陰肺脈司胎，肺司百脈之氣，氣與火不兩立，壯火食氣，肺藏乃傷，無以奉秋收之令。金水同源，肺與大腸相為表裡，腎開竅於二陰，大便堅結難解，陰虧火盛可知。治宜壯水潛陽為主，輔以清肅上焦之意。

洋參　麥冬　生地　知母　歸身　冬朮　龜版　杜仲　川斷　黃芩　蜜丸

半產後亡血過多，木失敷榮，素多抑鬱，中樞少運。胃者衛之源，脾乃營之本。胃虛衛不外護則寒，脾虛營失中守則熱。脾為統血之經，肝為藏血之臟，肝脾俱困，經候愆期，宗氣上浮，虛里穴動，脈來弦數無神。治宜滋腎補肝為主，解鬱崇土輔之。

八珍湯加遠志　棗仁　萸肉　山藥　蜜丸

<script src='https://williamkpchan.github.io/LibDocs/readbook.js'></script>
</pre></body></html>
