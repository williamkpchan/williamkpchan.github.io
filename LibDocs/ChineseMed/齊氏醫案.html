<base target="_blank"><html><head><title>齊氏醫案</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script>
  var showTopicNumber = false;
  var topicEnd = "&emsp;";
  var bookid = "齊氏醫案"
  var markerName = "h2"
</script>
<style>
body{width:80%;margin-left: 10%; font-size:24px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>齊氏醫案</h1>
<a href="#mustWatch" class="red goldbs" target="_self">Must Watch!</a><br><br>
<div id="toc"></div></center><br><br>
<div id="mustWatch"><center><span class="red">MustWatch</span></center><br></div>
<pre><br><br>



<h2>序</h2>
余幼業儒，性嗜勤學，奈命生不辰，而多疾病，彼時弱冠，正有志青雲，以復箕裘之望，不意先君遭家多故，徙居長邑。

先君曰：離鄉矣，家貧矣，子暫餬口，再作良圖。
遂從嚴命，舌耕九年，形容枯槁，顏色憔悴，腰俯不伸，形如鵠立。
維時囊中始有，貿往渝瀘，訪求良醫，竟不一遇。
噫！何求醫之難耶？歸至舟中，同伴者買有《薛氏醫案》一書，得觀補益門內，始知凡人患病之因，當用何藥峻補之法。
選方對證，揀買良藥。
數年來，湯藥服至數百劑，丸餌服至百十斤，未嘗停歇。
一日腰俯自伸，飲食健旺，身體康壯，非藥之力，何能及此？

嘉慶丁巳，時年三十三歲，復貿漢鎮，獲遇超凡黃公老師，乃西昌喻嘉言之小門生，受業於舒馳遠者也，幸得拜門於楚北武昌客邸。

即示予曰：吾今者老矣，年已七十矣，久因勞攘風塵，日為人役，而未傳於徒，觀子穎敏，可當吾意。
乃將數十年親承於嘉言、馳遠口授之秘旨，遂一一以傳於慧。
晨夕問難，分辨六經，陰陽表裡，寒熱虛實，條分縷晰，金針並度，罄傳無隱，至詳且盡。
我師弟二人，依依三載，拜別回川。
屏去營謀，志在濟世，杜門樂飢，窮究醫學。
購求《黃帝內經》、《靈樞》、《素問》、《難經》、《脈訣》、元始、《綱目》、張劉李朱四大家之秘訣、喻氏《醫門法律》、《尚論篇》、《寓意草》及《御纂金鑑》、《薛氏醫案》、趙氏《醫貫》、《馮氏錦囊》、《診家正眼》、《密齋集解》、《龍宮方》、《石室秘錄》等書，晝夜苦讀，殫心悉慮，寢食研求。

其中五行生剋制化，一一辨明，字字領悟，於凡要妙疑關，會族肯綮，無不迎刃而解。
嘻！有莫之為而為者，我今果知醫耶？然雖發脫將盡，覺肌膚光澤，體健身輕，心中喜不盡言，言不盡意。
於斯時也，城鄉遠近，府縣廳州，送往迎來，醫治咳嗽、吐痰、咳血、吐血、咯血、衄血、遺精、癆瘵、虛勞、癆蟲，愈者十之八九。
每治一人，即立一案，至今活人，已盈千累萬。
內選病之奇、醫之良易易者百十案，附於熟習各條之下，商諸高明。
僉曰：宜亟梓行世。

慧何人斯？而敢妄為著書立說，以取畫蛇添足之誚。
況生於千百年成法大備之後，即有所說，又豈能出古人範圍乎？恨祿山兵燹，真書淹沒，後人以訛傳訛，世多不分陰陽，不辨虛實，用方用藥，鮮能中病。
敢將數十年寤寐誠求，心得仲景、嘉言之蘊奧，立齋、養葵之秘旨，吾師超凡之心法，古今諸家之議論，乃為之暢發其義，針砭諸家，啟迪後賢，俾不至有虛虛實實之害貽誤後世。
慧故於是編之所以作，要訣之所以明，足快償吾生平之大願也。
知我罪我，又何計焉？是為序。


<u>嘉慶十一年歲在丙寅孟秋月有堂秉慧自序</u>


<h2><br><span class="orange">卷首</span></h2>

<h2>醫門十勸</h2>
（七言排律十首）


<h3>勸醫士盡心診治</h3>
一自勤搜海上方，順時調氣貴周詳。


凝神腠理咸昭徹，入手根由細較量。


敢道無錢分厚薄，惟求有疾盡安康。


良醫良相功歸一，願起斯人菜色黃。



<h3>勸醫士安貧莫苛取</h3>
顛連抱病剝床膚，全仗春風拂朽枯。


盡爾勤勞心內術，忍教抑勒病中軀。


人酬未及天酬巧，近報須將遠報圖。


莫學段家承務子，縑金索得便神誅。
（事見《丹桂籍》）


<h3>勸醫士恤孤寡</h3>
寡婦孤兒已寂寥，無端染病倍魂銷。


悽風黯雨連床泣，妙藥靈丹趁手調。


死者有知應結草，生而無恙賴承祧。


一腔仁愛天心鑑，定卜芝蘭姓字標。



<h3>勸醫士憐貧乏</h3>
一家衣食賴馳驅，無奈沉疴已瘦癯。


妙劑渥如沾雨露，神方蘇爾出泥塗。


彥明張氏蘭芽秀，不可陳生桂萼敷。
（事載《丹桂籍》）

休說貧民難買命，濟人須濟急時無。



<h3>勸醫士施給凶年藥餌</h3>
人人誰不願平安，瘟疫流行禍慘然。


窮極已經朝慮夕，病深難度日如年。


臥床苦惱炊無米，闔戶哀號藥少錢。


命似草菅溝壑滿，傾囊解橐好施捐。



<h3>勸醫士勿誤用藥</h3>
回生藥力可通神，用合機宜在我身。


未識陰陽和表裡，終淆佐使與君臣。


立方補瀉宜斟酌，執意溫涼貴認真。


一命終須償一命，果報昭昭勿誤人。



<h3>勸醫士勿私奇方秘傳</h3>
奇方珍重獨超群，一派淵源許共聞。


吝教本非天地意，傳薪宜體聖賢文。


價雖簡便偏療疾，藥似平常轉建勳。


莫飽私囊誇秘訣，流行陰德首推君。



<h3>勸醫士勿多傷生命製藥</h3>
汝欲延生須放生，前賢戒語好推尋。


殘它肢體傷多命，入爾丹丸索數金。


雀飼百頭需藥米，蟾羅千隻費刀砧。


一般怕死情無異，我輩宜懷惻隱心。



<h3>勸醫士預儲缺藥</h3>
嘗來藥味總成虛，真則無多㚄有餘。


馬勃牛溲宜預蓄，銀丸金液亦須儲。


居奇莫謂能邀利，愈病方知有令譽。


春滿囊中無缺陷，倉皇臨證亦舒徐。



<h3>勸醫士勿好為人師妄教子弟</h3>
授業先將品行看，莫教無學並貪婪。


靈區朗朗懸金鏡，妙理深深啟玉函。


善悟聰明能集益，苛求殘刻更何堪。


誤人在彼猶如我，仁術藏身貴渾涵。


上詩十首，言雖平庸，意實懇切，願諸君子身體而力行之。
更勸大有力人登高一呼，轉相化導，使人人咸以利濟為心，則於聖朝仁民愛物之治化，亦未必無小補云。



<h2>題詞</h2>
有堂先生以十勸詩求正，余誦其詩，嘉其意，且喜其為風雅雋才也，因即詩以志之。


學問精時術亦精，良醫良士並知名。


數行珠玉隨風落，底勝陽春腕下生。


斧藻無從細品評，仁言利溥耐重賡。


慈航已作迷津渡，莫負婆心委曲呈。


<u>賜進士出身奉政大夫知宜賓縣事李嘉佑拜手</u>


<h2>雜誌俚言</h2>

<h3>小引</h3>
余不能讀父之書，拋荒太早，筆墨未工，敢言詩文哉？但性耽吟詠，每即事率書數言，不計工拙。

迨後遊滇、黔，之三江，過河南、山東諸地，兼澄心於醫學，稍暇輒搦管，頗為當代賞識。
如同學進士徐績臣、廣文王成齋夫子，俱有勸予理舊業，納監入闈之議。
然交遊往來，而人莫予休也。
惟究心方術，考疑辨難，搜輯要略，數十年於茲，石火電光，倏焉老矣。
十勸詩已不足存，今又從殘書簿記中撿出俚言二十餘首，第即歷年行事編次之，聊以見半生之窮通得失，大概如此，若欲以詩法律之，則過望矣。


<u>懷清堂德甫齊秉慧謹識</u>


<h3>五字擢英才</h3>
得才字，此雷波開學觀風題,時肄業邑孝廉母舅羅子容夫子處

彤庭勤策士，昭代集英才。


燭已三條盡，賢因五字來。


捻鬚頻措置，倚馬任敲推。


句向冰壺濯，聲疑玉佩回。


詩成隨撿點，議就待刪裁。


甲乙憑公取，龍門報曉開。



<h3>戊戌大旱</h3>
時肄業於南邑孝廉張訂西夫子處

赤日無雲蔭，長風四野清。


略無涼雨過，遑暇計秋成。


水熱真如沸，魚浮不敢生。


麥莖焦若火，禾穗暴聞聲。


雛燕侵晨出，新蟬竟夜鳴。


一旬猶未滿，郊外盡心驚。



<h3>己亥年荒</h3>
千金鬥粟莫能量，腰束青蚨一貫長。


買得數筒盈半斛，頻誇饘粥養生湯。


菜羹瓜粥滿康莊，人似蠶眠色腫黃。


委身溝壑埋無土，難盡招魂向北邙。



<h3>束書</h3>
尋得芸香闢蠹魚，竹樓收拾幾行書。


前人手澤輕如土，拋盡青緗痛有餘。



<h3>徙居淯水</h3>
頑梗強徒氣正雄，災殃眉睫漸當躬。


皇天老眼能昭鑑，憐我流離道路中。



<h3>就蒯玉隆西席</h3>
舌耕勞碌遇何窮，衣食經營用不充。


苦到聽經猶牧豕，依稀學步漢承宮。



<h3>販牛於滇南</h3>
甯戚當年亦販牛，高風千載自悠悠。


笑予老稚無能辨，也負包囊學遠遊。



<h3>販馬黔西</h3>
馬群蹀躞走幽燕，正值清明二月天。


名駿千金猶待價，孫陽知遇在何年。



<h3>販靛</h3>
艱難歷盡白雲岑，茅屋依稀隱茂林。


野火遠看燈燦燦，靛池宿注水深深。


人惟求舊多公直，青出於藍自古今。


聲氣相投無間隔，試憑交易索兼金。



<h3>自敘之瀘舟中偶成</h3>
雙流水激奮驚雷，一葉扁舟趁曉開。


數百里餘江路遠，夕陽初下泊城隈。



<h3>謁江南家祠</h3>
相國家風舊，平章世澤長。


途窮人意懶，客到犬聲忙。


族黨咸親密，盤餐盡不常。


登堂瞻拜肅，一瓣奉心香。



<h3>寓漢鎮感題</h3>
關津大都會，於此信為最。


土語雜五方，人音殊萬籟。


安居繡屋中，貿易珠簾外。


士女嬌綺羅，往來騁冠蓋。


樓臺起笙蕭，街市揚旌旆。


更有漢之濱，遊春圖難繪。


桃花復李花，春色正芳藹。


想象周南詩，熙朝正交泰。



<h3>學醫於遊仙館</h3>
纖毫脈息辨求明，靈素諸書伴短檠。


臟腑隱微圖畫出，江潮聲和讀書聲。


青囊溫罷二三更，隱約鄉關夢未成。


危坐樓頭星月朗，蕭蕭長夜聽雞鳴。



<h3>夜泊渝城</h3>
險灘歷盡泊江城，萬點燈光撲面迎。


斜倚檣頭歌一曲，浪花催月上三更。



<h3>王明府召即詩達之</h3>
月白風清仰彼姝，善將青眼識泥塗。


杏林願覓瓊漿液，為灌甘棠樹萬株。



<h3>督刻救世真言板成口占</h3>
時監生向代鈞吏員高連捷共贊襄其事

神威顯赫萬民瞻，浣誦鴻文自整嚴。


利害關頭經道破，分明報應不須占。


蜀川瘟疫遍閭閻，賴有神恩雨露沾。


喜爾回頭諸善士，心香一瓣儘先拈。



<h3>楊刺史仁甫四兄五十介壽</h3>
月居嘉平萬象回，欣逢公誕誦臺來。


康疆本自箕疇紀，造物還從栽者培。


清政豈邀民善禱，休齡悉本理相推。


知非令尹今猶昔，願上南山酒一杯。



<h3>應孫太守聘</h3>
敢云觸手便生春，惟此婆心育物仁。


車馬道途隨即至，喜逢君是個中人。



<h3>與舅翁魏繼堂夜話</h3>
（公以副車舉孝廉方正，人服公盛德，咸稱為善人云）

髫齡一別便匆匆，偶聚相逢若夢中。


三十餘年歸故土，而今把酒快臨風。



<h3>丁亥病中閱醫案稿</h3>
長天永夜思難禁，襆被無眠病又侵。


絕少故人來問訊，聊翻舊稿自沉吟。


遠年事若當前在，汲古心偏入悟深。


宿火烹茶將夜半，朦朧月色紙窗臨。



<h3>憶超凡夫子</h3>
壯遊改業習岐黃，許我潛心可擅長。


楚水卅年成夢想，今余老眼辨膏肓。



<h3>遇事感題</h3>
七十年來閱歷微，出頭煩惱自知非。


驚魂已作傷弓鳥，悟到塵寰禍福機。



<h2>凡例</h2>
一、醫書自《內經素問》，雖備醫藥之理，而六經尚無定法定方，至漢儒張仲景治傷寒，始創三百九十七法、一百一十三方，大開六經法門，不特專治傷寒，一切雜病治法統在其中。
故曰：三百九十七法，萬法之祖也。
學者不由斯入門，臨證如涉大洋，茫無邊際，雖皓首窮經，有何益哉？必當熟讀六經，條分縷晰，自然胸有成竹，目無全牛，否則不足以稱為醫也。


一、仲景六經之法，醫家之要典也，自兵燹散失，缺而不完。
王叔和誤以偽撰成編，陰陽乖舛，錯雜無倫，歷代相沿，未及精察。
幸喻嘉言從而尚論之，舒馳遠從而集註之。
極力攘斥詆誹，削去偽撰，獨表精微、義例之善，無出二公之右者，予故悉遵之而不敢易。


一、業醫者，宜讀《內經素問》及薛氏、趙氏、馮氏、喻氏、河間、東垣、丹溪、松峰之書，始能學識高超，見地獨迥。

故予是書中多纂輯諸家，抉要鉤元。
至於閒文，概置不錄。
或辭多於意者，纂其要而登之。
或辭隱於意者，微加損益，以顯捷而出之。
或先賢有不分六經，及後世糊亂瞎撞之句，盡皆削之。
所有論說，即以治療一案證之，極知僭越無似，然輔翊先哲之心，引誘後來之意，大不得已，救世君子，當必有以諒我。


一、業醫者宜淹博明通，方能入道。

一知半解者，未許窺毫末也。
然明通者，又為功名所拘牽，即或學之，又無傳授，動謂醫有何難，一望便曉甚矣，無學者難知夫醫，有學者易視夫醫，所以良醫之不概見也。
惟能經史貫通，爻象參悟，五行八卦，生剋制化之理，自然了徹。
尤要熟諳藥性中之寒熱溫平，五味五走，如東方屬木，其色青，其味酸，酸入肝；南方屬火，其色赤，其味苦，苦入心；西方屬金，其色白，其味辛，辛入肺；北方屬水，其色黑，其味鹹，鹹入腎；中央屬土，其色黃，其味甘，甘入脾。
故水曰潤下，火曰炎上，木曰曲直，金曰從革，土原稼穡。
潤下作咸，炎上作苦，曲直作酸，從革作辛，稼穡作甘。
明乎此則以藥性之五味、五走，參之六經定法，臨證施之，萬舉萬當。
果能此道矣，即是上工。


一、凡學醫，必須謙恭下士，訪友求師；稍有餘閒，便將今古明醫諸書，熟讀揣摩，一一融會貫通。
得之於心，熟之於目，自然應之於手，而無差謬。


一、凡病家請診，必先問其病勢之緩急，急者則先診之，不得以富貴貧賤分別先後。
審證用藥，務要仔細留心，即或倉卒貽誤，轉念知之，或增某藥，或減某藥，必須隨後囑主人更改，不得護短因仍，蓋救人為切務也。


一、遇危迫之病，必須盡力挽回，然必與病家講明，方可用藥。
尤須璧彼藥資，則見效有功，不效無怨也。
至於乘危嚇詐，徒索人財，使病家懸心，患者作苦，不顧人之性命者，必有冥報。


一、方藥二者，俱宜講究，苟徒善其方，而不善其藥，則見功遲而見過速矣。
故立方時，必囑病家揀買良藥。
至於上品藥餌，亦須預儲；靈效丹丸，處制收用，庶免臨時束手。


一、凡診視貧賤鰥寡煢獨者，尤宜格外加意，誠心施治，以全其生。
至於賢婦、孝嗣、貧病無依者，付藥之外，量力周給，以羨補不足，未必遽虧於己也。
如此存心，方稱仁術，上天知之，厚福必至。


一、宜行止端方，凡診婦女及孀尼，必俟侍者在旁，然後診視，既可杜邪念，亦可遠嫌疑。
即娼優家，亦必視如良人子女，不可存一些子兒戲，以取不正之名，致獲邪淫之報。


一、診視回寓後，宜翻書驗病，援古證今，以觀吾意之當否，庶學問日有長進。
不可任意行樂登山，久久離寓，攜酒遊玩，倘有暴病，求援而不得，豈不有垂危之慘。


一、宜衣冠整飭，儒雅端莊。
然不可過於奢華，以致誚於彼其之子不稱其服也。
語云：一流舉子二流醫。
卑瑣者，徒取輕賤。


一、不可惟利是圖，矜言財禮，於顯宦者求匾額，於鉅富者索金珠，蓋實至名歸，貴乎自然。
而受人與者，常畏人也。
余見庸工之輩，既無名師指點，剿襲幾個陳方，草率妄為，動輒包治包愈，需索數千數十，幸而得之，詡詡揚揚，自謂在道，其實背謬殊多，失亂不少，以致冤鬼夜號，藥櫃中無非黑氣陰魂慘結，招牌下盡是啼聲營營，於蠅頭微利，貿貿如鬼蜮傷人，其流品愈卑，其識見愈陋。
醫道之流弊，尚可勝言哉！

一、醫法云：醫者意也。
藥不執方，合宜而用，全在醫者圓融變通，活法以行之。
且一病主治非一方，一方亦不止主治一病，萬不可專執一方，而無可憑之理，以貽害於人，必要神而明之，心以會之，投機應病，方為濟世婆心。
否則誤人性命，雖世俗可欺，而冥冥之中放過誰來。


一、考明醫用藥，不論有毒無毒，須審其病之當用者用之，當起死於芩、連、薑、附，活人於參、朮、硝、黃。
無奈俗人反生疑謗，或言芩、連苦寒敗胃，或言薑、附熱毒傷陰，或言參、術補起虛火，或言硝、黃瀉傷元氣。
彼不知有是病必用是藥，而創此不經之謬談。
用平常藥者反為得計，不知壞事之甚。
愚勸司命之士，寧可受人謗言，切勿誤人性命，以自干陰譴而取罪戾也。


一、宜知煎藥之法。

凡藥入罐，開水浸透，濕紙蓋緊，務要老誠看守，不可炭多火急，致藥水沸出，亦不可過煎，致令藥枯，惟火候得宜，則藥之氣味不損，服必有力，而其效速於置郵。
藥渣又不必再煎，要知病人以求疾愈為急，豈惜此一劑藥渣而必再煎乎？但藥中有厚味者，有芳香者，一煎氣味已去，渣有何力？愚意以補中益氣湯為則：黃耆、白朮味厚，先入罐煎十數沸，次入參、歸、升、柴、甘、陳、薑、棗，又煎十數沸，則氣味均出矣。
舉此一方而為例，則他方可以類推。
白蔻、川貝研末，廣香、肉桂磨膏，宮參一味，銀盒獨蒸湯汁。
且芳香之藥，不見火為佳，見火則功力減半，況至於久熬者乎？救世君子，立方之後，必將此以告病家之知事者。


一、是書稿成於庚申，復編次於丙寅，至今壬辰，窮究三十三載，餘年已七十矣，自覺閱歷愈多，而見識愈確，於是殫厥心力，再加訂正，辭意冗者刪之，可節去者削之。

邇來醫治案頭更多，內選奇者加之。
種種議論，皆以六經為主，並拈出諸名家精義用作巴鼻，於每條末附案，分帙六卷，顏曰《齊氏醫案》。
回視前作，煥然改觀。
余滿擬秘藏笥中，使吾兒及諸門人輩有所遵循，待百年後身盡名滅，然後梓行。
如其速刻求明，令業醫之士，從前師說，漫無著落，必嫉為欺世盜名耳，恐未能邀知音之賞鑑，已先犯無識者之譏談也。
奈當世名公咸慫恿予曰：此濟世事也，曷不付之剞劂，而反遲滯乎？遂如命登梨棗焉，倘復有高明者起而見教則幸甚。


熊吉堂曰：凡例十七條中，勸戒詳陳，字字金玉，堪為後學津梁，業斯術者果能遵行不怠，則治病用藥諸法，庶乎不差，為功不小，慎勿棄髦視之，而昧作者之苦心焉。



<h2>臨證必讀</h2>
昔長沙公教人以望、聞、問、切四法，妙哉其神矣。
然庸工無傳，遂謂此非長沙之聖不能知，何其所見之不廣也？不知具有明徵，顯而易見。
望者，望其人之顏面氣色，以察形體之勞瘁，如青屬肝病，赤屬心病，白屬肺病，黃屬脾病，黑屬腎病也；聞者，聞其語言聲息，以審內氣之盛衰；復問其病起於何時，得於何因，所見之證屬於何經，於是再問其平日有何舊病與否，其本氣宜寒宜熱，則病之六經、陰陽、表裡、寒熱、虛實確有所據；而後切其脈以驗證，不過再加詳慎之意，並非盡得其證於脈息之中，倘脈證不符，猶必舍脈而從證，可見重在證，不重在脈，故以切為獨後。
彼不諳仲景之法，藉脈理之說而欺於世，至於望、聞、問三字，不得其傳，則病之六經、表裡、陰陽、寒熱、虛實，懵然不識，求其不殺人者，幾希矣。



<h2>切脈須知</h2>
余讀雷真君曰：脈訣，《內經》已暢言矣，王叔和發明，沈微垣規正，余不可不一一論之。

脈訣大約言愈多則旨愈晦，吾獨尚簡要以切脈，不必紛紛於七表八里也。
切脈之最要者在浮沉，其次則遲數，其次則大小，又其次則虛實，又其次則滑澀而已知此十脈，則凡人之病，不能出其範圍，至於死脈，尤易觀也，不過魚蝦之遊、禽鳥之喙、屋漏、彈石、劈索、水流之異也。
知十法之常，即可知六法之變，又何難知人之病哉？《靈樞》之形容脈象，萬不可以為法。
仲景曰：脈訣原不必多，多則反晦。
真君之妙論，至簡至要，可為萬世切脈之定法。


聶灼三曰：余觀前二則，愷切詳明，真可為俗醫之換骨金丹也，令人讀之千遍不厭。



<h2>杜執病困醫之弊</h2>
醫以浮、沉、遲、數等脈，分別病之表、里、寒、熱、虛、實，非以某脈專主某病，亦非以某病必無某脈。

經云：陽病得陰脈者死，陰病得陽脈者生，是陰病有陽脈，陽病有陰脈也。
又中風之脈，浮遲者吉，大數者危，是中風有浮遲，亦有大數也；吐衄之脈，洪大者危，沉小者吉，是吐衄有洪大，亦有沉小也。
凡患病者，必先將病之始末細說與醫，以脈證病，瞭然無疑，則藥無不效也。
今多有自隱病因，以脈困醫，令其猜病，偶合則稱為神手，不合則薄為庸才，不服其藥，是以明醫反不見信，良可慨也。
彼不知古人治病，未有外望、聞、問三法，而獨以切脈神其治者。
東坡先生云：吾求愈病而已，豈以困醫為事哉？且人生平有六陽脈者、六陰脈者，有左右偏盛者，有反關脈者，凡有疾病，難以合診。
又飢飽、房勞、驚醉之後，脈難作準。
又寒熱之病，寒時則脈衰，熱時則脈盛，不可不辨。
以上數端，醫者臨證時，以望色、聞聲、問因審之，庶可以得病情而手到春生矣。



<h2><br><span class="orange">卷一</span></h2>

<h2>六經圖說</h2>
余考《黃帝內經》經絡圖，以六經畫成六象，註明某部、某脈、某經、某病主用何藥，宜用何方，乃一定而不可易之法。

此愚自悟而自制，實六經之至理，而曩哲所未發明者，余特表而出之，使業醫者無分智愚，開卷瞭如指掌，不致嘆於矇混焉。
太陽者，膀胱也，一名尿脬。
陽明者，胃也，一名肚子。
少陽者，膽也，一名青腸。
太陽、陽明、少陽，此三陽也。
太陰者，脾也，一名鐮貼。

少陰者，兩腎也，一名腰子，是人身中一太極。
厥陰者，肝也，為藏血之臟。
太陰、少陰、厥陰，此三陰也。
三陰、三陽合而為六經。
岐伯曰：此人之所以參天地而應陰陽，不可不知。
足太陽外合於清水，內屬於膀胱，津液藏焉，氣化則能出矣，為州都之官。

足陽明外合於海，內屬於胃，為水穀之海，職司受納收藏之官。
足少陽外合於渭水，內屬於膽，膽善決斷，為中正之官。
足太陰外合於湖，內屬於脾，腐熟水穀，為倉廩之官。
足少陰外合於汝水，內屬於兩腎，主藏精與志，為作強之官。
足厥陰外合於澠水，內屬於肝，肝能謀慮，為將軍之官。
手太陽外合於淮水，內屬於小腸，化物出焉，為受盛之官。

手陽明外合於江水，內屬於大腸，變化出焉，為傳道之官。
手少陽外合於漯水，內屬於三焦，水道出焉，為決瀆之官。
手太陰外合於河水，內屬於肺，治節出焉，為相傅之官。
手少陰外合於濟水，內屬於心，神明出焉，為君主之官。
手厥陰外合於漳水，內屬於心包絡，喜樂出焉，為臣使之官。
故曰：主明則下安，主不明則十二官危。


又一歲之中，自大寒至驚蟄，厥陰風木主氣；自春分至立夏，少陰君火主氣；自小滿至小暑，少陽相火主氣；自大暑至白露，太陰濕土主氣；自秋分至立冬，陽明燥金主氣；自小雪至小寒，太陽寒水主氣。
夫人身中之六經合天之六氣，而經脈應地之經水，又合於天之六氣而內屬於臟腑。
每一歲周天三百六十，而分四時之風、寒、暑、濕、燥、火，人感之而受病，其中輕重各有所因，明者知之，難為昧者道也。


愚又觀於易象而有所悟焉，伏羲氏明乎先天陰陽之理，而知無極生太極，太極動而生陽，靜而生陰，一動一靜，互為其根，於是畫乾坤以定位，蓋已包涵乎天地人，妙萬物而為言者也。

至於文王窺後天之精蘊，而乾坤生六子焉，坎北離南，震東兌西，乾位西北，民位東北，巽位東南，坤無定位，寄居西南，天地之大局，先聖之元機，胥盡乎此。
惟人稟天地靈秀以生，亦能體備陰陽，而上參天地。
今將臟腑中卦位詳陳之：乾，金也，肺屬金，肺即乾為天。
兌，金也，大腸屬金，大腸即兌為澤。
震，甲木也，膽屬木，膽即震為雷。
巽，乙木也，肝屬木，肝即巽為風。

坎，水也，兩腎俱屬水，左為陰水，右為陽水，腎即坎為水。
離，火也，心屬火，心即離為火。
艮，己土也，脾屬陰土，脾即艮為山。
坤，戊土也，胃屬陽土，胃即坤為地。
經曰：脾為孤臟，位居中州，灌溉四旁。
是以辰、戌、醜、未之月，各旺十八日於四季之末。
明乎此則六經臟腑之理益明矣。
古人云：醫者易也。
未有不明乎易而通乎醫者也，不信然乎？

合而論之，五臟相生則百體諧和，一有相剋則千疴競起，至哉斯言，實可為千古之指南也。


高曰：醫治之源，肇自岐軒，而《內經》之書乃三墳之一，六經方藥至仲景而始備，特著《雜病論》十六卷，起死回生，故為醫中之聖。

由漢至唐，蒼蒼生民，咸賴福庇。
不幸後遭祿山兵燹，其書湮沒不傳，後人無有獲見者，以至諸家各逞臆說，《局方》大行，鮮能分辨六經，按法治病。
愚髫年習舉業，常聆家庭之訓誨，流覽曩哲之名言，每見無傳者，多執陳方，既無可憑之理，又乏通變之才，其貽害也，良非淺鮮。
今是書將六經各繪一圖，著明某經系屬某病，某病宜用某藥，誠欲學者不迷干所往也。
由斯門者能信心而熟讀之，則陰陽表裡、寒熱虛實、生剋制化之理自得。
又潛心考究喻氏、舒氏、薛氏、趙氏等書而會通之，則慧心日開，聰明日發，視病如鏡照物，無一脈不貫通，無一理不融澈，毫髮不紊，則信手拈來，頭頭是道，見一人救一人，到一方救一方，則功德無量。
文正公云：不為良相，當為良醫。
又曰：醫道通仙道，濟世活人，此之謂也。



<h2>分經治病</h2>
馳遠舒氏曰：頭痛一證，六經皆有，不可妄用川芎、藁本、白芷、細辛胡亂瞎撞，法當分經用治。
太陽頭痛連後腦，其法用桂枝、麻黃、羌活；陽明頭痛在前額，主葛根；少陽頭痛在兩側，主柴胡；太陰濕痰，塞壅胸膈，如天之陽氣蔽塞，地之陰氣冒明，頭為之痛，證兼腹痛自利，手足自溫，法宜耆、朮、薑、附、砂、半；少陰中寒，阻截真陽不得上達，陰邪僭犯至高之處，故頭痛如劈，重不可舉，證兼身重懶言，法宜前方中去半夏加肉桂、故紙；厥陰頭痛在腦頂，蓋陰邪上逆，地氣加天，證兼腹痛拘急，四肢逆冷（四肢作冷為逆，冷過肘膝為厥），法宜前方中去故紙、肉桂，加吳萸、川椒；若血虛肝燥，風火相煽，上攻頭頂，痛不可近，證兼口苦咽乾，惡熱喜冷，法宜歸、地、芩、連、柴胡、膽草。



<h2>六經定法</h2>
太陽行身之背，為在表之表。


<u>足太陽膀胱經腑之圖（圖略）</u>

太陽病，頭項強痛，腰背骨節疼痛，惡寒發熱，此為太陽經證。


時有微汗者，為風傷衛，法主桂枝湯，以驅衛分之風。
桂枝、白芍、甘草、生薑、大棗。


壯熱無汗者，為寒傷營，法主麻黃湯，以發營分之寒。
麻黃、桂枝、杏仁、甘草。


頭身疼痛，發熱惡寒，不汗出而煩躁者，為風寒兩傷營衛，法主大青龍湯，營衛互治，風寒互驅。
麻黃、桂枝、杏仁、甘草、生薑、大棗、石膏。
若非煩躁，石膏不可用。
若非壯熱無汗，麻黃不可用。


太陽邪傳膀胱，口渴而小便不利，此為太陽腑證，法主五苓散，以去太陽腑邪。

（按：小便不利，氣化不行，病在氣分，不可用血分之藥，當以桔梗易之。
太陽腑證，有蓄尿、蓄熱二端，膀胱有尿，熱邪入而搏之，則少腹滿為蓄尿；若無尿，熱邪入，無所搏，則小腹不滿為蓄熱。
蓄尿者倍肉桂，蓄熱者易滑石。）有為蓄尿過多，膀胱脹滿，脹翻出竅，尿不得出。
醡脹異常者，名為癃閉，不可用五苓。
愈從下利，其脹愈加而竅愈塞，尿愈不得出，法宜白蔻宣暢胸膈，砂仁、半夏醒脾開胃，肉桂化氣，桔梗開提，生薑升散，（如壺蓋吃緊，揭起則熱氣自出之意。）使上焦得通，中樞得運，而後膀胱之氣方能轉運，斯竅既順而尿得出。
若少腹硬滿，小便自利者，為膀胱蓄血，方用桃仁承氣湯，或代抵當湯。


淯水門人胡清華曰：大腸蓄血，緣於熱結膀胱，其去路應驅前陰而出，何乃反用大黃、芒硝奪之大腸乎？曰：子言確乎有理，想當時原文得之讀者之口授，恐難盡真，以理度之，桃仁承氣與代抵當二湯，大腸蓄血者宜之，膀胱蓄血果不合也，當用五苓散加歸尾、生地、紅花、小薊、萬年霜，以逐其邪由小便而出，庶乎可也。
又問：大腸蓄血、膀胱蓄血何以辨之？曰：血蓄膀胱，小腹硬滿，小便自利；大腸蓄血，糞雖硬，色必黑，仲景之法以此為別耳。


陽明行身之前，為在表之裡。


<u>足陽明胃經腑之圖（圖略）</u>

陽明病，前額連眼眶脹痛，鼻築氣而流清，發熱不惡寒，此為陽明經證，法主葛根以解陽明之表。


口燥、心煩、汗出、惡熱、渴欲飲冷，此熱邪漸入陽明之裡，法主白虎湯以撤其熱。
石膏、知母、粳米、甘草。


張目不眠，聲音響亮，口臭氣粗，聲輕惡熱而大便閉者，此熱邪已歸陽明之腑，法主小承氣湯，微蕩其實，略開其閉。

大黃、枳實、厚朴。
加之胃實腹滿，微發譫語者，可以調胃承氣湯以蕩其實而去其滿。
大黃、芒硝、甘草。
更加舌燥苔干，焚熱如火，痞（胸腹塞悶）、滿（胸腹膨脹）、實（胃上按痛）、燥（便閉乾結）、堅（按之石硬）與夫狂譫無倫者，法主大承氣湯，急驅其陽，以救其陰。
大黃、芒硝、枳實、厚朴。


少陽為半表半裡。


<u>足少陽膽經腑之圖（圖略）</u>

少陽病，頭痛在兩側，耳聾，喜嘔，不欲食，胸脅滿，往來寒熱，此為少陽經證，法主柴胡湯，以解少陽在經之表。
柴胡、半夏、人參、甘草、生薑、大棗。
口苦、咽乾、目眩，此為少陽腑證，法主黃芩，以瀉少陽裡熱。


<u>〔附〕少陽經易病說</u>

余考足少陽膽經屬甲木，化氣於相火，順則下蟄而溫腎水，逆則上炎而刑肺金，故少陽經最易病。
少陽為出腑入臟之門戶，出則陽，入則陰，二陽在表，三陰在裡，陰盛則傳太陰脾臟，陽盛則傳陽明胃腑。
少陽居半表半裡，是以寒熱往來。
仲景立小柴胡湯，清散經邪，杜其出腑入臟之路也。


又一易藥捷法，一見少陽兩側脹悶頭痛，用老生薑煨熱切片，以兩大拇指重按熱姜於印堂中，推擦至太陽穴兩側岔青筋，重以兩大拇指甲掐青筋幾下，忌風寒一日即愈。
不愈必是因風雨浸染，即用燈心搓細，蘸油焠印堂中一壯，次焠兩側交岔青筋各一壯，隨手而應，亦忌風寒一日，服小柴胡兼行此法。
但須忌服豬油二三日，蓋亥屬豬，豬性寒涼，食之恐因寒而病者，亦因寒而發也。


<u>足太陰脾經之圖（圖略）</u>

太陰病，腹滿而吐，飲食不下，時腹自痛，自利不渴，手足自溫，法主理中湯加砂、半。


若胸膈不開，飲食無味，而兼咳嗽者，乃留飲為患，法主理脾滌飲：耆、朮、薑、蔻、砂、半。


若由胃而下走腸間，瀝瀝有聲，微痛作泄者，名曰水飲，即於前方內加附、桂。


若由胃而上入胸膈，咳逆倚息，短氣不得臥者，名曰支飲，即於前方內加故紙、益智，更用斬關丸以下痰而愈。


若由胃而旁流入脅，咳引刺痛者，名曰懸飲，即於前方內加芫花、草果，搜出脅縫之痰自愈。


若由胃而溢出四肢，痹軟痠痛者，名曰溢飲，即於前方內加虎骨、威靈仙，在手加薑黃，在足更加附子。
又有著痹、行痹二證，痛在一處者，為著痹；流走無定者，為行痹。
與溢飲相似而證不同，乃為火旺陰虧，熱結經隧，赤熱腫痛，手不可近（溢飲不赤不熱），法宜清熱潤燥，人參、竹瀝、生地、阿膠、天冬、玉竹，在手加桑枝，在足加桑根。


若身目微黃而小便不利，不惡寒者，為陽黃，法宜茵陳五苓散。


若腹痛厥逆，身重嗜臥而發黃者，法主茵陳附子湯。
參、苓、附、朮、乾薑、茵陳。


若濕鬱黃疸，誤服茵陳必死，又宜逍遙散以舒其鬱，而黃自退矣。


太學黃子一清，余同庚也。

其妻初患四肢煩疼，類中風而實非風，醫家不識其證，謬用消風活血之劑。
余遇，力止之，曰：不可，此太陰脾經溢飲之證，我見世醫誤作風治，而釀成痿廢、鶴膝者恆多。
不聽，任他醫治之，果成鶴膝，枯瘦如柴，形如鵠立，方求診治。
按之六脈沉遲而伏，余曰：風藥誤矣，病尚可治，但兩腳終身不能履地。
乃與理脾滌飲加川牛膝、虎脛骨、威靈仙，兼服八味地黃丸，後猶享壽十九年。


<u>足少陰腎經之圖（圖略）</u>

少陰真陽素旺者，外邪傳入則必協火而動，心煩不眠，肌膚熯燥，神氣衰減，小便短而咽中干，法主黃連阿膠湯，分解其熱，潤澤其枯。
黃連、黃芩、芍藥、阿膠、雞子黃。


真陽素虛者，外邪傳入則必協水而動，陽熱變為陰寒，自瞑倦臥，聲低息短，少氣懶言，身重惡寒，四肢逆冷，腹痛作泄，法主耆、朮、薑、附、砂、半、故紙、益智，溫經散邪，回陽止泄。


<u>足厥陰肝經之圖（圖略）</u>

厥陰有純陽無陰之證，有純陰無陽之證，有陰陽錯雜之證。

張目不眠，聲音響亮，口臭氣粗，身輕惡熱（熱深厥深），上攻而為喉痹，下攻而便膿血，此純陽無陰之證也。
法主破陽行陰，以通其厥。
喉痹者，用玉竹、天冬、麥冬、百膏、雞子白。
便膿血者，用生地、阿膠、雞子黃。
（按：雞子甘寒，其白象天，輕清上浮，用治上燥；其黃象地，重濁下降，故用之以治下燥。）

四肢厥冷，爪甲青黑，腹痛拘急，下利清穀，嘔吐酸苦，冷厥關元，此純陰無陽之證也。
法宜耆、朮、薑、附、砂、半、吳萸、川椒驅陰止泄，以回其陽。


腹中急痛，吐利厥逆，心中煩熱，頻數飲冷，飲而即吐，煩咳轉增，腹痛加劇，此陰陽錯雜之證。
法主耆、朮、薑、附、砂、半、吳萸、川椒濃煎，另用黃連浸取輕清之汁，攪和溫服，法主寒熱互投，以去錯雜之邪。


凡病不外六經，以六經之法，合而治之，無不立應。

一經見證，即用一經之法；經證、腑證兼見，即當表裡兩解。
若太陽與陽明兩經表證同見，即用桂枝、葛根以合解兩經之邪。
兼少陽加柴胡；兼口渴而小便不利，即以三陽表藥加入五苓散中；兼口苦、咽乾、目眩，更加黃芩；兼口燥、心煩、渴欲飲冷，當合用白虎湯於其間，並三陽表裡而俱解之。
若三陽表證與三陰裡寒同見，謂之兩感，即當解表於溫經之內。
若里重於表者，但當溫里，不可兼表。
無論傳經、合病、並病、陰陽兩感，治法總不外乎此。


病有陰陽之分辨，不得其法，無從分認。
即如舌苔乾黑，芒刺滿口者，皆有陰陽之分：

有為少陰中寒，真陽遭其埋沒，不能熏騰津液而致舌苔乾黑起刺者，法當驅陰救陽，陽回則津回，方用耆、朮、薑、附、砂、半、故紙等藥。
其證必目瞑嗜臥，聲低息短，少氣懶言，身重惡寒。
（辨陰病十六字）

有為陽明火旺，爍干津液，而致舌苔乾黑起刺者，法宜驅陽救陰，陰回則津回，方宜斟酌於白虎、承氣諸法以消息之。
其證必張目不眠，聲音響亮，口臭氣粗，身輕惡熱。
（辨陽病十六字。
凡辨諸證之陰陽，總不外此各十六字也。）

又如厥逆一證，亦有陰陽之分。
凡四肢厥逆者，外見張目不眠、聲音響亮、口臭氣粗、身輕惡熱為陽厥，法主破陽行陰，以通其厥；若外見目瞑嗜臥、聲低息短、少氣懶言、身重惡寒之證為陰厥，法主驅陰散邪，以回其陽。


又如譫語一證，原有陰陽虛實不同。
經曰：實則譫語，虛則鄭聲。
在陽明為實證，為譫語，乃陽明胃實，燥結不通，陽火亢極，真陰立亡，而神明內亂，狂譫無倫，法主大承氣湯急驅其陽，以救其陰；在少陰為虛證，為鄭聲，乃少陰中寒，魄汗出而下利，氣虛陽脫，神魂無主，細語呢喃，錯亂顛倒，法當急回其陽，以固其脫，方用耆、朮、薑、附、參、苓、益智、故紙等藥。


二證陰陽，均以上十六字辨之。


又如煩躁一證，陰陽互關。
曰：陽煩陰躁。
又曰：煩出於心，躁出於腎。
其實不然，然煩者未有不躁，躁者未有不煩，煩躁皆同，而證之陰陽不同。
有為少陰亡陽，身熱多汗而煩躁者，乃腎中真陽隨汗而浮越於外，法主薑、附、耆、朮、故紙以回其陽；有為陽明熱越，身熱多汗而煩躁者，乃胃中津液隨汗而盡越於外，法主人參、白虎等法以撤其熱。


二證陰陽，亦以上十六字辨之。


又如昏睡一證，在少陰為陰霾盛而陽不開，法當急回其陽，以御其陰；在陽明為熱盛神昏，法當速撤其熱，以退其陽。


以上陰陽，俱以十六字辨之。


且昏睡與不眠，其證不同，而法相同。
在陽明張目不眠者，常也，然又有熱盛神昏之證，其人均為口臭氣粗，汗出惡熱，其法亦均當撤其熱；在少陰但嗜臥者，常也，然又有里陰過盛，拒格真陽，隨汗外越，不得內交於陰，亦不得眠，其人均為頭眩身重，少氣懶言，其法亦均當回其陽。


又如口渴一證，有為實熱，亦有虛寒。
若為熱邪傷津而渴者，必小便短，大便硬；若自利而渴者，乃為火衰作渴，證屬少陰者，以寒中少陰，腎陽受困，火衰不能薰騰津液，故口渴，法主薑、附助陽溫經，正所謂釜底加薪，津液上潮，而口渴自止。


又如直視一證，亦有陰陽之分。
若陽明胃實，火亢水虧，外見口臭、惡熱等證，最患直視，直視者，腎水垂絕之徵也，法當急奪其土，以救腎水；若少陰中寒，真陽遭其埋沒，津液不上騰而直視者，津不榮目也，外見身重惡寒等證，此則不患水絕，最患亡陽，法當補火殖土，以回其陽。


打呃一證，有虛寒，有實火。
若胃實閉結，陽火上衝而打呃者，真陰立盡之候也，其證張目不眠，身輕惡熱，法當急下，以救其陰；若脾氣虛寒，健運無權，氣不調達而打呃者，其勢緩，非死證，其證目瞑倦臥，身重惡寒，法宜參、朮、薑、附、甘草、半夏、丁香、白蔻仁以溫中而散逆。


凡遇瀉泄，法屬太陰，宜主理中。

世醫僅知分利，則氣化愈傷，脾土日衰，陽神日陷，陽光漸墜，眼見昏蒙，至於雙目不開，閉久生障而目漸壞。
此乃陽氣下陷，不能升舉，羞光怕日，眼皮欲墜；津液不上騰，目中乾澀，緊閉難開。
而又謬謂泄動肝火，兼之腎水不足，轉與泄火滋水，左金伐木，謂之瀉南補北，益西損東，愈誤愈深，不可為矣。
法宜耆、朮、附、桂補火殖土，回陽止泄，更加白蔻宣暢胸膈，故紙、益智收固腎氣，則陽回而津自升，目開而障自落。
有等瞳仁散大，而眼見昏蒙者，乃為火敗土衰，水邪氾濫，法當補火殖土，以御其水。
世醫皆謂腎水不足，安知水有餘而火不足也？如果腎水不足，自必瞳仁縮小，縮小者，火土熬干腎水也，法宜壯水之主，以制陽光。


凡遇留飲，不可兼滋其陰，以致陰愈長而陽愈消，脾氣愈虧，不能傳布，水穀精氣所生之血皆為停蓄，上逆而吐，勢所必致。
故治咳嗽誤兼滋陰，而釀吐血者恆多，皆由不識陰陽消長之理也。


凡遇嘔吐，不可發汗。
蓋氣上逆而不下降，更用表藥助其升散，其氣必脫。
法宜耆、朮、參、苓、砂、半、炮薑、丁香、吳萸、故紙。


上吐下泄者，表證雖重，不可發汗。
蓋為上爭下奪，法主理中，急用耆、朮、參、苓、砂、半、炮姜。
若兼腹痛厥逆，更加附、桂、川椒。
若誤用表藥，重耗其陽，中氣立斷，陰陽兩脫。


脾約一證，不可發汗。

其人素稟陽臟，多火少水，惡熱喜冷，三五日一次大便，結燥異常者，名為脾約。
縱有太陽證，壯熱無汗，不可發表。
緣其平素火旺津虧，營衛枯燥，汗不可得，法宜生地、阿膠、黑脂麻、核桃肉、大黃、枳實。
原方用麻仁丸（今改易數味，功效倍）潤其里燥，通其大便，結去津回，自汗而解。
設不知此，妄投麻桂，強發其汗，徒令津愈傷而熱愈結，汗與大便，愈不可得，表裡閉固，內火加熾，立竭其陰而死矣。
故治病而不知救人之津液者，真庸工也。


統而言之，凡病外無表證者，俱不可發汗。

即如當行發汗者，必察其人本氣，陰陽無虧，方可徑用。
若真陽素虧，平日惡寒喜熱，貫服辛溫，大便溏滑者，宜加耆、朮、薑、附助陽御表。
若真陰素虧，平日不服辛熱，大便常結者，宜歸、地、阿膠滋陰助汗。
燥甚者，心煩、尿短、身熯燥而神氣衰，宜加二冬、玉竹、蔞仁潤燥除煩。
火旺者，張目不眠，口臭氣粗，宜加石膏、梔子、花粉、連翹清火退熱。


曾醫李解元堯賓之孫，里重於表者，其證身壯熱而頭重痛，又兼腹痛作泄，體重惡寒，起則眩暈。

醫家妄用發表，兼以分利，數劑而加劇，叫楚煩亂，日夜無寧，舉室倉皇無措。
予診其脈浮虛無力，觀其證里重於表，即用砂、半、耆、朮、薑、附、肉桂、故紙一劑，而頭痛即止，身微汗而熱俱清。
次日，群醫請見。
予語之曰：習醫不得喻嘉言之傳，雖皓首窮經，終歸無用。
此證乃少陰中寒，真陽不得上達，陰邪僭犯至高之處，故頭痛如劈，重不可舉，兼之腹痛作泄，其里證何等重也。
里重於表，法當專主溫里，雖有壯熱，不可兼表，肆然亂表，非徒無益，而反害之。

吾用乾薑、附子以回其陽而御其陰，猶恐道遠而效不速，故用黃耆以補胸中之陽，白朮以助脾中之陽，接引真陽上達，速於置郵，所以一劑而頭痛即止。
前此各位亂用表藥而汗不出，以陽虛不能作汗也。
今得是劑則微汗而熱解，蓋溫里則陽回，兼可托表也。
群醫羞慚而退。
於是再投前藥，腹痛作泄諸證漸減，但覺腹中發熱。
李君恐附子太過，予曰：最妙，陰病難於得熱，熱則陽回，在裡之積寒、積滯從茲蒸化易易耳。
又數劑而痊愈。


曾治鄧得宜令正，六經皆見之證，初起右耳根一條筋，痛引耳中，走入舌根，舌即縮，不能言，良久方已，日發數次。

詢其證，胸膈不開，飲食無味，太陰也；頭懸身重，少氣懶言，少陰也；四肢微厥，腹痛拘急，屬厥陰。
且耳中亦屬少陰，舌縮亦屬厥陰。
醫家謬用舒筋活血十餘劑而加劇，曰：怪證也，不可為也。
予即用耆、朮、砂、半補中開胃以理太陰，乾薑、附子以溫少陰之經，吳萸、川椒以散厥陰之寒，一劑而諸證減。
復於後腦及前額右鬢三處各起一塊，大如蟹殼，赤熱而痛。
意度其初，必有三陽表證陷入於裡，今得溫補，托出則仍現於外。
於是方加桂枝、葛根、柴胡，再投一劑，諸證減去其半，又數劑而痊愈。


<u>治驗</u>

向在興邑署中回寓，適有友人徐盈科，年五十，真陽素虛，本實先撥，患頭重痛而身壯熱，腹痛作泄，少氣懶言，起則眩暈。

門人夏萬書與之表裡兩解，數劑無功。
謂予曰：盈科之病，乃是兩感，何以與之兩解而不應？余曰：里重於表，法當專主溫里；表重於里，方言表裡兩解。
此里重於表之證，與李君之案相同，何不依其方而與之。
用耆、術各五錢，砂仁八分，炮薑、附、桂各錢半，故紙三錢，煎服一劑。
明日病者喜曰：我之病若枯朽，萬不冀其回春也，何以一劑而諸證盡退如失？老先生之醫神乎技矣。
語云「走馬醫傷寒」，信然。


又在長邑有祝青之來寓求藥，云稱伊妻月前患寒熱往來，腹痛作泄，醫治一月，腹痛微而泄亦漸止，忽於頭面左側突起一塊，青如蟹殼，痛不可忍，乍熱乍寒，臥床不起，起則眩暈。
余意其初寒熱往來，腹痛作泄，一屬少陽，一屬厥陰，是肝膽二經，一表一里證也。
緣因前醫不知，表裡兩解，糊亂雜投，以致表邪陷入於裡，今被溫補托出於外。
遂與理脾滌飲加川椒、吳萸、柴首，二劑而效。
去柴胡，連進四劑而愈。


二證治法同前，效捷於影響，附錄之以見考驗，貴確信而有徵耳。


<u>答門人問</u>

門人問曰：熊子寶田，證多疑竇，先生醫可，願問顛末。

答曰：見理確而奏效捷，正欲暢言其中用法之妙，以示二三子也。
其人真陽素虛，偶患風疹（風疹者，俗名也），其癢異常，蓋為陽虛受濕，火衰作癢，法當助陽驅濕。
庸醫無傳，謬用消風解熱之劑，致使陰陽愈虛，不能御邪，風疹頓消，濕邪直入少陰，轉見頭眩身重，少氣懶言，惡寒腰痛，舌黑苔干，刺如爍殼，目直視而無潤色。
醫曰：舌黑生刺，津液枯竭，必須人參以生津液。
予曰：據識何經之病，主用人參，出自何書？不得其法，恐費人參而反殺之也。
因語之曰：此等舌苔有二，一則為正陽陽明，陽亢熱極，陰津立亡，法主芒硝、大黃急奪其陽，以救其陰，陰回則津回；再則為少陰中寒，真陽遭其埋沒，不能熏騰津液，而致乾燥起刺，法主附子、炮姜急驅其陰，以回其陽，陽回則津回。

凡此皆非人參之所能。
門人曰：病陽明者，法當張目不眠，聲音響亮，身輕易於轉側，惡熱喜冷；少陰為病，目瞑嗜臥，聲低息短，少氣懶言，身重難於轉側，喜熱惡寒。
以此而論，其為少陰審矣。
但又有一說，直視者，腎水垂絕之徵也，是則腎水可無慮乎？予曰：此乃陽明之謂也。
陽明胃實，火亢水虧，最患直視，法當急奪其土，以救腎水。
少陰中寒，陽衰陰盛，故不患水絕，最患亡陽，法當補火殖土，以回其陽。

今病少陰，目直視者，津不榮目也，亦腎陽衰，不能熏騰之故耳。
方用耆、朮、砂、半、薑、附、甘、苓，補火殖土，以回其陽。
服一劑，舌潤津回，苔滑刺軟矣，但目精不慧仍如故。
再服一劑，明早視之，目中水色睛瑩，顧盼如常矣。
病者曰：腹中發燒，恐薑、附太過。
予喜曰：休徵也，陰病難於得熱，熱則陽回。
在裡之陰寒從茲蒸化易易耳。
又服數劑而痊愈。


凡三陰虛寒諸證，用薑、附、肉桂諸法，惟恐陰不去而陽不回，其腹中微有熱象，小便短赤者最妙，乃一陽來復，積陰可以盡去。
庸醫不解，謬謂熱藥過燥，火從內起，恐灼真陰，改用寒涼，則陰復進而陽更退，前功盡廢，良可慨也。


門人舒帝錫問曰：昨看一證，脈浮而大，且弦而數，身大熱而多汗，口苦，咽乾，渴欲飲冷，小便短赤，惡熱，腹滿，不大便，頭昏欲睡，少氣而又息高，恐犯少陰經之脫證，不可為也。
余曰：少陰病，法當脈沉遲、惡寒，今惡熱、脈數，知非少陰。
其浮屬太陽，大屬陽明，弦屬少陽。
身大熱而多汗者，熱越也，法宜白虎湯；口苦咽乾者，少陽腑證也，宜加黃芩；小便短赤者，太陽腑證也，宜合五苓散去肉桂，加滑石；燥渴飲冷，便閉腹滿者，陽明胃實也；頭昏欲睡者，熱盛神昏也；少氣者，熱傷氣也；息高者，燥結阻塞，胃中濁氣上干而喘，非腎氣發動，宜合調胃承氣湯；因其氣弱，加人參。


帝錫依法，一劑而大便通，病減其半；於是方中去大黃、芒硝，再投一劑。
諸證盡退，但見身倦少氣，心煩不寐，不思飲食；於是改用人參、黃耆大補其氣，麥冬、瓜蔞霜解熱除煩，砂仁、陳皮以開其胃，數劑而痊愈。
帝錫又問曰：陽明息高，何以不死？予曰：各經皆有氣促，無干先天腎氣，是以不死。
惟少陰腎氣發動，上並胸中，有升無降，蓋為本實先撥，真死證也。


曾見厚溪圖九官者，壯盛健漢，因落井，身被水冰，寒浸少陰，腹中急痛，四肢逆冷，頭重腰痛，舌苔干而口渴。
醫家不諳六經，不知分經辨證，陰陽虛實，懵然不識，但據苔干口渴，以為火盛，而誤用知、柏、芩、連等藥，四劑而加劇，且更息高。
其兄來寓求治。
余曰：喘促無寧，脫證已具，不可救也。
張子恢先瞿然曰：當初我亦氣促，尚且無害，彼何為不治？余曰：子為中氣不足，病在太陰，無干先天腎氣，後天脾病，氣促何妨？彼病少陰，誤服芩、連，孤陽立鏟，所謂本實先撥，尚可為哉？夜果死矣。


門人帝錫爽然曰：可見治病，總要分經辨證。

即如舌苔一證，在陽明當救津液，在少陰當救腎陽。
昏睡一證，在陽明為熱盛神昏，法當解熱；少陰為陰霾盛而陽不開，法當驅陰。
息高為少陰經之脫證，其在他經，無干腎氣，是以不死。
正陽陽明直視者，腎水垂絕之徵也，法當驅陽救陰；少陰中寒直視者，不患水虧，而患陽虛不能熏騰津液，法當驅陰回陽。
凡此妙義，皆千古不傳之秘，吾師昭然挈出，較若列眉，請識之，俾後學奉為指南云。



<h2>溫病</h2>
夫傷寒二字，蓋冬時嚴寒而成殺厲之氣，觸冒之而即病者，乃名傷寒；不即發者，寒毒藏於肌膚，至春變為溫，至夏變為暑（暑病者，熱極重於溫也），即變為溫，則不得復言其為寒，不惡寒而渴者是也。

此仲景經義也。
其麻黃湯、桂枝湯為即病之傷寒者而設，與溫熱何干？受病之源雖同，所發之時各異，仲景治之當別有方，緣因兵燹，至唐湮沒，是以諸家議論紛紛，至今未明。
劉氏謂麻黃、桂枝必加涼藥於其中，以免發黃之病；張子和六神通解散以石膏涼藥加麻黃、蒼朮，皆非也。
蓋麻黃、桂枝辛熱，乃冬月表散寒邪對證之藥，不宜於春夏之時。
陶氏欲以九味羌活湯，謂一方可代三方，亦非也。
九味羌活湯乃易老所制之方，治外感四時不正之氣。

如春宜溫而反寒，夏宜熱而反溫，又有春夏秋三時為暴寒所折，雖有惡寒發熱之證，不若冬時肅殺之氣為甚，故桂枝、麻黃不必用也，不若逍遙散為尤妙，真可一方代三方也。
然則欲治溫者將何如？余有一法，請申明之。
經曰：不惡寒而渴者是也。
不惡寒則知表無寒邪矣，曰渴則知腎水乾枯矣。
蓋緣其人素有火者，冬時觸冒寒邪，雖傷而亦不甚，惟其有火在內，邪亦不能深入，所以冬時不即發，而寒氣伏藏於肌膚，自冬以至三月、四月，歷時既久，火為寒鬱，中臟亦久，將腎水熬煎枯竭，蓋甲木，陽木也，藉癸水而生，腎水既枯，至此時強木旺，無以為發生滋潤之本，故發熱而渴，非感冒也。
海藏謂新邪喚出舊邪，非也。

若復有所感冒，又當惡寒矣。
余以六味地黃丸以滋其水，以柴胡辛涼之藥舒其木鬱，隨手而應，此方活人多矣。
余又因此而推廣之，凡冬時感傷寒者，亦是鬱火證，若其無火，則為直中矣，惟其有火，故由皮毛而肌肉，肌肉而臟腑。
今人皆曰寒邪傳裡，寒變為熱。
既曰寒邪，何故入內而反為熱？又何為而變熱耶？不知即是本身中之火，為寒所鬱而不得泄，一步反歸一步，則純熱而無寒矣，所以用三黃解毒，解其火也；升麻葛根湯，即火鬱發之也；三承氣湯，即土鬱奪之也；小柴胡，即木鬱達之也。
此理甚簡而易明，只多了傳經、六經諸語支離多歧。

凡雜證有發熱者，皆有頭痛、項強、目痛、鼻乾、脅痛、口苦等證，何必拘為《傷寒》、《局方》方以治之也。
余於冬月正真傷寒，獨用桂枝湯、麻黃湯二方作寒鬱治，其餘不惡寒者俱作鬱火治，此余不佞之創論也，聞者孰不駭然吐舌。
及後得閱虞天明《醫學正傳·傷寒篇》云：有至人傳曰，傷寒是郁證也。
余見之不覺竊喜而言曰：可見古人先得我心之所同然耳。
及又考之《內經》黃帝曰：人傷於寒，而傳為熱，何也？岐伯曰：寒氣外凝內郁之理，腠理堅緻，玄府閉密，則氣不宣通，濕氣內結，中外相搏，寒盛熱生，故人傷於寒，轉而為熱，汗之則愈，則外凝內郁之理可知。
觀此，余先以傷寒為郁者，不為無據矣，故接著郁論一篇。



<h2>論陽毒陰毒</h2>
《金匱要略》云：陽毒之病，面赤斑斑如錦紋，咽喉痛，唾膿血，五日可治，七日不可治；陰毒之病，面目青，身痛如被杖，咽喉痛，死生反掌如陽毒。
升麻鱉甲湯二方主之。


《千金方》云：陽毒湯，治傷寒一二日變成陽毒，或服藥吐下後變成陽毒，身重，腰脊背痛，煩悶不安，狂言亂走，或見神鬼，或吐血，下利，其脈浮。


<u>陽毒升麻湯：</u>　升麻五錢，當歸三錢，川椒（去子）二錢，雄黃五分，桂枝二錢。
水煎服，覆手足取汗。
得吐亦佳。


<u>陰毒甘草湯：</u>　甘草、升麻各五錢，當歸三錢，川椒二錢，鱉甲一兩。


此二方與傷寒陽毒、陰毒特異，二證是感天地之疫厲非常之氣，沿家傳染，所謂時疫也。
溫疫初起，人參敗毒散神妙。



<h2>郁論</h2>
《內經》曰：木鬱則達之，火鬱則發之，土鬱則奪之，金鬱則泄之，水鬱則折之。
然調達其氣，過者折之，以其畏也，所謂瀉之也。


注《內經》者，謂達之者吐之也，令其調達也；發之者汗之也，令其疏散也；奪之則下之，令其無壅滯也；泄之謂滲泄解表，利小便也；折之謂制其沖逆也。


余謂病起多由於郁，郁者，折而不通之義。

《內經》五法為因，五運之氣所乘而致。
郁不必作憂鬱之郁，但憂鬱亦在其中。
丹溪云：氣血沖和，百病不生，一有怫鬱，諸病生焉。
因立六郁之論，制越鞠丸。
此方一出而《內經》之旨晦，又因註釋之誤而復晦，此郁之不明於世也久矣。
苟能神而明之，擴而充之，其於天下之病，斯過半矣。
且以注《內經》之誤言之，其曰達之謂吐之，吐中自有發散之義，凡屬木鬱，乃足少陽膽經半表半裡之病，多嘔酸吞酸，雖吐亦有發散之益，但謂無害耳，烏可便以吐字改達字？達者，暢茂達生之義。
王道安曰：肝性急，怒氣逆，胠脅或脹，火時上炎，治以苦寒辛散而不愈者，則用升發之藥，加以厥陰報使而從治之。
又如久風入中為飧泄，及不因外風之入而清氣在下為飧泄，則以輕揚之劑舉而散之。
凡此之類，皆達之法也，此王氏推廣達之之義甚好。


火鬱則發之，發之汗之也，東垣升陽散火湯是也，使勢窮則止。
其實發與達不相遠，蓋火在木中，木鬱則火鬱，相因之理，達之即所以發之，即以達之之藥發之，無有不應者，但非汗之謂也。
汗固能愈，然火鬱於中，未有不蒸蒸汗出，鬚髮之得其術耳。


土鬱奪之，謂下奪之，如中滿腹脹，勢甚而不能頓除者，非力輕之劑可愈，則用鹹寒峻下之劑，以劫奪其勢，而使之平，此下奪之義也。
愚意奪不止下，如胃亦土也，食塞胃中，下部有脈，上部無脈，法當用燒鹽湯探吐法，不吐則死。
《內經》所謂高者因而越之，以吐為上奪，而衰其胃土之郁，亦無不可。


金鬱泄之，如肺氣膹滿，胸臆仰息，非解利肺氣之劑，不足以疏通之。
只解表二字，足以盡泄金鬱之義，不必更滲泄利小便而滲利自在其中，況利小便是涉水鬱之治法矣。


獨水鬱折之難解。

愚意然調其氣四句，非總結上文也，乃為折之二字恐人不明，特說此句以申明之耳。
然，猶可也。
水之鬱而不通者，可調其氣而愈。
《內經》曰：膀胱者，州都之官，津液藏焉，氣化則尿出矣。
肺為腎水上源，凡水不通者，升舉肺氣，法宜白蔻宣暢胸膈，砂仁、半夏醒脾開胃，肉桂化氣，桔梗開提（如壺揭蓋，揭起則出之義），生薑升散，使上竅通而下竅通，若水注之法，自然之理。
其過者淫溢於四肢，四肢浮腫，如水之泛溢，須折之以其畏也。
蓋水之所畏者土也，土衰不能制之，而寡於畏，故妄行。
茲惟補其脾土，俾土能制水，則水道自通，不利之利，正所謂瀉之也。
如此說，則折字與瀉字，於上接續，而折之之義益明矣。


《內經》五法之注，出自張子和之注，非王啟玄舊文，故多誤。

余改釋其誤，又推廣其義，以一法代五法，神而明之，屢獲其效，故表而書之。
蓋東方先生木，木者生生之氣，即火氣，空中之火附於木中，木鬱則火亦鬱於木中矣。
不特此也，火鬱則土自郁，土鬱則金亦郁，金鬱則水亦郁，五行相因，自然之理。
惟其相因也，予以一方治其木鬱，而諸郁皆因而愈。
一方者，逍遙散是也，方中惟柴胡、薄荷二味最妙。
蓋人身之膽木，乃甲木也，少陽之氣，氣尚柔嫩，象草穿地，始出而未伸，此時如被寒風一郁，即萎軟抑遏而不能上伸，不上伸則下克脾土，而金水並病矣，惟得溫風一吹，鬱氣即暢達，蓋木喜舒，風搖則舒暢，寒風則畏。

溫風者，所謂吹面不寒楊柳風，木之所喜。
薄荷、柴胡辛而溫者，辛也故能發散，溫也故入少陽，古人立方之妙如此。
其甚者，方中加左金丸，左金丸止黃連、吳茱萸二味，黃連但治心火，加吳萸氣燥，肝之氣亦燥，同氣相求，故入肝以平木，木平則不生心火，火不刑金，而金能制木，不直伐木，而佐金制木，此左金所以得名也。
此又法之巧者，然猶未也。
一服之後，繼用六味地黃丸料加柴胡、白芍服之，以滋腎水，俾水能生木。
逍遙散者，風以散之也；地黃飲者，雨以潤之也。

木有不得其天者乎？夫此法一立，木火之郁既舒，木不下克脾土，且土亦滋潤，無燥槁之患，金水自相生。
予謂一法可通五法者，如此豈惟是哉？推之大之，千之萬之，其益無窮。
凡寒熱往來，似瘧非瘧，惡寒惡熱，嘔吐吞酸，嘈雜胸痛，小腹脹悶，頭暈盜汗，黃疸溫疫，疝氣飧泄等證，皆對證之方。
推之傷風、傷寒、傷食，除直中外，凡外感者俱作郁看，以道遙散加減出入，無不獲效。
如小柴胡湯、四逆散、九味羌活湯，大同小異，然不若此方之應響也。
神而明之，變而通之，存乎人耳。
倘一服即愈，少頃即發，或半日，或一日又發，發之愈頻愈甚，此必屬下寒上熱之假證，此方不宜復投，當改用溫補之劑，如陽虛以四君子湯加溫熱藥，陰虛者則以六味地黃湯加溫熱藥，其甚者尤須寒因熱用，少以冷藥從之，用熱藥探冷之法，否則拒格不入，非惟無益，而反害之。
病有危甚，治有逆從，玄機之士，不須予贅。


<u>古逍遙散方</u>

柴胡三錢，芍藥，當歸，白朮，茯苓，炙草，薄荷，炮姜，去白陳皮（《集解》無）。


加味者，加丹皮、山梔。
余以山梔曲屈下行泄水，改用茱連丸尤妙。


<u>左金丸</u>

大川連六兩，家吳萸一兩。
以水煮半時，焙乾為末，粥丸，小梧子大。
服用去白陳皮煎湯吞下，功較甚。


逍遙散，足少陽、足厥陰二經藥也。
肝虛則血病，當歸、芍藥養血而斂陰；木盛則土衰，甘草、白朮和中而補土（補土生金，亦以平木）；柴胡生陽散熱，合白芍以平肝，而使木得調達，木喜通達，故以為補（取疏通義）；茯苓清熱利濕，助甘、術以益土，能令心氣安定（通心腎也）；生薑暖胃祛痰，調中解鬱；薄荷搜肝瀉肺，理氣消風，疏逆和中，所以有逍遙之名。



<h2>雜病論<br></h2>
醫書昉自岐軒，而六經之法大備於仲景，其書軼於兵燹，亂於叔和。

後人不得其傳，妄謂仲景之書僅治冬月傷寒，春、夏、秋三時之雜病非所能也。
於是各逞所見，著立方論，主治雜病，欲與並駕，其於六經之法茫如也。
安望其所著方論，有以合乎理而中乎用也哉？夫仲景三百九十七法，萬法之祖也，無論何時，雜病見證總不外乎六經，以仲景六經之法按而治之無不立應。
即以暑病言之，暑病者，夏月之病也，當看暑邪侵於何經，即用何經之法以治之。
侵太陽之經，非桂枝、麻黃不可治也；入太陽之腑，非五苓散不可治也。
侵陽明之經，法主葛根；入陽明之腑，看其腑證之淺深，而斟於白虎、承氣諸法以消息之。

侵少陽之經，法不外柴胡；入少陽之裡，亦不外乎黃芩。
侵太陰，理中與之。
少陰真陽素旺者，暑邪侵入，則必協火而動，陽熱為患，其證屬陽，法宜黃連阿膠湯分解其熱，潤澤其枯；真陽素虛之人，暑邪侵其少陰，則必協水而動，陽熱變為陰寒，其證屬陰，法宜耆、朮、薑、附溫經回陽，以散暑邪。
厥陰受暑，有純陽無陰之證，法主破陽行陰，以通其厥；有純陰無陽之證，法主溫經止泄，以回其陽；有陰陽錯雜之證，法主寒熱互投，以去錯雜之邪。
凡此暑月之病，安能外仲景之法乎？彼皆不得其傳，不分六經，但以香薷飲、六和湯、清暑益氣諸方，混施一切，貽害蒼生，可勝悼哉！學者但當熟讀三百九十七法，體備六經陰陽之理，則信手立方，百發百中。
諸家雜病方論，毋庸置喙。


客問：亦有不在六經之內者，如其人感冒盛暑，壯熱多汗，煩渴惡熱，眩暈仆倒，昏睡懶言，此六經無其法也。
予曰：此暑邪侵入陽明之裡則壯熱多汗，煩渴惡熱乃為熱越，法主白虎湯以撤其熱，兼之內氣素弱，不能御邪，熱邪入里，陽明受困則眩暈欲睡而為熱盛神昏，宜加人參大補其氣，其治法仍不出六經之外，何得謂不在六經之內乎？客乃折服。



<h2>人參敗毒散論</h2>
（此方之秘宜讀到極熟，悟到徹底，則發表之法，斯過半矣。）

專治傷寒頭痛，惡寒壯熱，項強睛暗，鼻塞聲重，風痰咳嗽，及治時氣疫癘，嵐瘴鬼瘧，或聲如蛙鳴，赤眼口瘡，濕毒流注，腳腫腮腫，喉痹毒痢，諸瘡斑疹。
傷寒在表，則惡寒發熱，頭痛項強；風寒在肺，則鼻塞聲重，痰多咳嗽；聲如蛙鳴，俗名蛤蟆瘟，乃是邪氣實也。
風寒、濕熱之氣上干則目赤、口瘡，下流則腳腫，傷於陽明則腮腫，結於少陰則喉痹，壅於腸胃則毒痢，注於皮膚則瘡疹。


人參、羌活、獨活、柴首、前胡、川芎、枳殼、桔梗、茯苓各一兩，甘草五錢。


每服一兩，加生薑三片、薄荷少許，煎水調服。


口乾舌燥加黃芩，腳氣加大黃、蒼朮，膚癢不安加蟬蛻。


此足太陽、足少陽、手太陰三經藥也。
羌活入太陽而理遊風；獨活入少陰而理伏風，兼能去濕除痛；柴胡散熱升清，協川芎和血平肝，以治少陽經兩側頭痛、目昏；前胡、枳殼降氣行痰，協桔梗、茯苓以泄肺熱而除濕消腫；甘草和中發表；人參輔正匡邪，疏導經絡，表散邪滯，故曰敗毒。


喻嘉言曰：暑濕熱三氣門中，惟此方為第一，三氣合邪，豈易當哉？其氣互傳，則為疫矣。
方中所用，皆辛平升散之藥，更有人參大力者，荷正以祛邪。
病者日服二三劑，使邪疫不復留，詎不快哉？奈何俗醫減去人參，曾與它方有別耶？

又曰：傷寒宜用人參，其辨不可不明。

蓋人受外感之邪，必先汗以驅逐，惟元氣旺者，外邪始乘藥勢以出，若素弱之人，藥雖外行，氣從中餒，輕者半出不出，重者反隨元氣縮入，發熱無休矣。
所以虛弱之體，必用人參三五七分入表藥中，少助元氣以為驅邪之主，使邪得藥一湧而出，全非補養衰弱之意也。
即和解藥中有人參之大力者居間，外邪遇正，自不爭而退舍，否則邪氣之強悍，安肯聽命和解耶？不知者謂傷寒無補法，邪得補而彌熾，及痘疹、瘧痢，以及中風、中寒、中暑、中痰、癰疽、產後，初時藥總不敢用，而虛人之遇重病可生之機，悉置不理矣。
古方表散，用五積散、參蘇飲、敗毒散；和解之法，用小柴胡、白虎湯、竹葉石膏湯等方，皆用人參，領內邪外出，乃得速愈。
世醫奈何不察耶？外感體虛之人，汗之熱不退，下之、和之熱亦不退，大熱呻吟，津液灼盡，身如枯柴，醫者技窮，止為元氣已漓，故藥不得應耳。
倘元氣未漓，先用人參三五七分，領藥深入驅邪，何至汗、和不應耶？東垣治內傷外感，用補中益氣湯加表藥一二味以散外邪，有功千古。

傷寒專科，從仲景至今明賢方書，無不用參，何為今日醫家棄除不用，全失相傳宗旨，使體虛之人，百無一活，曾不悟其害之也。
蓋不當用參而殺人者，是與耆、朮、薑、附、歸、桂等藥同行溫補之誤，不謂與芎、獨、柴、前、羌、半、枳、桔、苓、膏等同行汗、和之法所致也，安得視等砒鴆耶？明朝嘉靖己未，江淮大疫，用敗毒散倍人參，去前胡、獨活，服者盡活。
萬曆己卯大疫，用前方復效。
崇禎辛巳、壬午，大飢大疫，道殣相望，惟加人參者多活。
更有發斑一證最毒，惟加參於消斑藥中，全活甚眾。
凡遇飢殣兵荒之歲，飲食起居不謹，致患時疫者，宜用此法。


本方除人參，名敗毒散。
治同。


有風熱，加荊芥、防風，名荊防敗毒散。
治腸風下血清鮮亦效，血鮮者為腸風，隨感而見；血瘀者為臟毒，積久而發。


去人參，加連翹、金銀花，名銀翹敗毒散。
治瘡毒。


去人參，加黃芩，名敗毒散加黃芩湯。
治瘟病不惡寒而渴。


去人參，加芒硝、大黃，名硝黃敗毒散。
能消熱毒壅積。


全方加荊、防、樸、陳、僵、蟬、藿香，名消風敗毒散。
治風毒癮疹及風水、皮水在表宜從汗解者。


本方加陳倉米，名倉廩散。
治噤口痢（乃熱毒衝心，食入即吐）。
單陳倉米煎湯，治痢後大渴，飲水不止。



<h2>湧吐要法</h2>
原方在痰飲，今移六經篇末。


甜瓜蒂如無，以絲瓜蒂代之。


邪在表宜汗，在上宜吐，在中、下宜下，此汗、吐、下三法也。

若邪在上焦而反下，則逆其性矣。
經曰：高者，因而越之。
又曰：在上湧之是也。
先賢用此法者最多。
今世俗惟知汗、下，而吐法絕棄不用，遇當吐者而不行湧越，使邪氣壅結而不散，輕病致重，重病致死者多矣。
冤哉！枉人性命，良可悲也。


朱丹溪曰：吐中就有發散之義。
張子和曰：諸汗法，古方多有之，惟以吐發汗者，世罕知之。
故予曰：吐法兼汗，以此夫。


<u>瓜蒂散</u>

甜瓜蒂（炒黃）、赤小豆等分為末，熟水調飲，或用酸薺水更佳，量人虛實服之。

良久不吐者，口含沙糖一塊即吐。
吐時須令閉目，緊束肚皮。
若吐不止者，蔥白湯解之。
亡血虛家禁用。
尺脈絕者，不宜服，恐損胃氣。
若胸中窒塞悶亂，以物探吐之，得吐即止。
如探不出，方以此散吐之。


此散專治風眩頭痛，懊憹不眠，癲癇喉痹，頭目濕氣，水腫黃疸，諸黃急黃，濕熱諸病，（或吹入鼻中，取出黃水亦可愈。）卒中痰迷，涎潮壅盛，癲狂煩亂，人事昏沉，五癇痰壅，火氣上衝，咽喉不得息，及食填太陰，欲吐不出者，均皆當用吐法。


傷寒如桂枝湯證，頭不痛，項不強，寸脈微浮，胸中痞硬，氣上衝喉不得息者，胸中有寒也，宜當吐之。
如頭額兩側痛者，令病人噙水一口，以此散一字吹入鼻中，立效。


余曾治大頭瘟，內服普濟消毒飲，外以此散㗜鼻，取出髓中黃水而效，此太陽陽明藥也。


胸中痰食與虛煩者不同，越以瓜蒂之苦，湧以赤小豆之酸，吐去三焦有形之物，則木得舒暢。
《易》曰：天地交而萬物通矣。


當吐而胃弱者，改用參蘆，參猶帶補不致耗傷元氣也。


《十劑》曰：燥可去濕。
桑白皮、赤小豆之屬是也。
赤豆、瓜蒂並能行水濕，痰涎頭痛，胸滿寒熱，脈緊不大者，並宜此散吐之。


或問何謂木鬱？曰：厥陰、少陽屬木，於令為春，乃人身生髮之氣也。
食者，陰物也。
脾者，坤土也。
飲食填塞太陰，則土盛而反侮木，生氣不得上升，而木鬱矣。
吐去上焦有形之物，則木得條達而遂其升生之性矣。


《綱目》云：甜瓜蒂，一名苦丁香（象形），瓜短團者良，白瓜蒂與長如瓠瓜勿用。

其子曰㼓；其肉曰瓤；其跗曰環，謂脫花處也；其蒂曰疐，謂系蔓處也。
去瓜皮用蒂，約半寸許。
俟瓜氣長足，採收聽用。
此散主治風涎暴作，諸風諸癇，腦寒熱齆，眼昏吐痰，風熱痰涎，頭目濕氣。
得麝香、細辛，治鼻不聞香臭，及食諸果物，病在胸腹中，並皆吐下。
有急黃喘息，捫心堅硬，欲得水吃者可驗。

有遍身如金色者，有熱病發黃者，有黃疸陰黃者，有身面浮腫者，有四肢浮腫者，有濕氣頭痛者，以上諸證，均以此散末一字吹入鼻中，取出黃水自愈。
有十種蠱氣者，用甜瓜蒂末，棗肉丸梧子大，每服三十丸，棗湯下，甚效。
瘧疾寒熱者，用瓜蒂二枚，水半盞浸一宿，頓服，取吐神效。
有發狂欲走者，亦以此散一錢，取吐而愈。
有鼻中瘜肉者，用陳久瓜蒂末吹之，日三次瘥。
又方用瓜蒂末、白礬末各五分，綿裹塞鼻，或以豬板油和挺子塞之，一日一換。
又方用青甜瓜蒂二枚，明雄、麝香各半分為末，先抓破後貼之，日三次，神效。
又方用瓜蒂十四枚、丁香一個、粟米四十九粒，研末，口中含水㗜鼻，取下乃止。
有風熱牙痛者，瓜蒂七枚，炒研，入麝香少許和之，綿裹咬定患牙，流涎即止，否則再咬。
有齁喘痰氣者，瓜蒂三個為末，水調服，吐痰即止。


《聖濟總錄》云：咽生瘜肉，先刺破出血，用鹽、豉搗和塗之。
慧屢試屢驗。


本方除赤小豆名獨聖散，治太陽中暑，身重痛而脈微弱。


本方除赤小豆，加防風、藜蘆，名三聖散。


本方除赤小豆，加鬱金、韭汁，鵝翎探吐，亦名三聖散。
治中風風癇、痰厥頭痛。


本方除赤小豆，加全蠍五分，治吐風痰。


本方加淡豆豉，治傷寒煩悶。


瓜蒂、梔豉皆吐劑也，要知瓜蒂吐痰食宿寒，梔豉吐虛煩客熱。
如未經汗下，邪郁胸脅而痞滿者，謂之實，宜瓜蒂散，此重劑也。
已經汗下，邪乘虛客胸中而懊憹者，為虛煩，宜梔豉湯，此輕劑也。
同志君子，務於此法仔細參詳，庶可稱為良醫。



<h2><br><span class="orange">卷二</span></h2>

<h2>風寒證辨</h2>
喻嘉言曰：足太陽主表也，而表有營衛不同，病有風寒各異，風則傷衛，寒則傷營，風寒兼受，營衛兩傷，三者之病，各分疆界。
仲景立桂枝湯治風傷衛，麻黃湯治寒傷營，大青龍湯治風寒兩傷營衛，此天然不易之法也。


舒氏曰：風為陽邪，衛為陽道（氣行之路）；寒為陰邪，營為陰道（血行之路）。
風邪之所以傷於衛，不傷於營者，陽與陽相親也；寒邪之所以傷於營，不傷於衛者，陰與陰相接也。
故邪雖由太陽而傳遍六經，其風邪終不犯於營，寒邪仍不犯於衛，此陰陽各從其類，不相混也。


喻嘉言曰：太陽為六經之首，主皮毛而統營衛，所以為受病之始。


<u>桂枝湯</u>

桂枝、白芍、生薑各三兩，甘草二兩，大棗十二枚。


考漢時一兩，即今三錢三分。
水煮三碗，服一碗，汗收熱退，不必盡劑。
否，再服。
又否，方盡服。


後凡服表藥，皆如此法。


服已須臾，啜熱稀粥一碗，以助藥力。
溫覆令一時許，遍身津津微似有汗者益佳，切不可令汗如水淋漓。


按：桂枝走太陽之表，專驅衛分之風；白芍和陰護營；甘草調中解熱；姜辛能散；甘、棗能和，又以行脾之津液而調和營衛者也。


按：風傷衛主桂枝湯，一定之理也，然必察其臟無他病，方可用之而無虞，不然自當見證加減。
若本氣虛寒，宜加薑、附溫經御表；本氣燥熱，宜加歸、地滋陰助汗。
如此之類，詳其兼證，察其二便，問其平日有何舊病與否，其所用飲食宜寒宜熱，以盡臨證之妙，則神乎技矣。


<u>辨訛一則</u>

《難經》云：腎之積曰奔豚，則奔豚屬腎矣，方用桂枝加桂湯於足少陰腎，其法不合也，既陰邪上逆，從少腹衝心，悖亂已極，豈猶敢用桂枝之升散以重耗其陽，而愈動其陰乎？仲景必無此法。


偶與景陸閔公談醫，曰：昨見一少年，其身壯盛，患少腹痛，以漸上攻而至心下，醫者用桂枝加桂湯四劑，遂汗迫厥逆而死矣。
此誤也，是證乃少陰中寒，宜吳萸四逆湯驅陰降逆，俗庸之輩，謬據奔豚法，而放膽用桂枝以殺之耳。
予聞而爽然曰：先生高識，足以釋我疑，而破天下之惑也，今而後益知奔豚之法不可從也。
爰是更進而求之，燒針者，溫經以御表也，腎邪當不致發矣。
且核起而赤者，尚在軀殼之表，昌為必發奔豚耶，此必後人之誤。


門人張太和曰：太陽除脾約外，切不可用下法，慎之慎之。


<u>麻黃湯</u>

麻黃絨、甜桂枝各三兩，生甘草二兩，大杏仁七十枚。


凡用麻黃，去根節，醋湯煎煮，撇去浮泡，曬乾，以蜜炒炙。
冬月生用。


先煮麻黃數沸，去沫，入諸藥合煎。
如前法熱服，覆取微汗。


汪昂曰：麻黃辛溫，走太陽發營分之寒，用桂枝以接引營邪出外。


舒馳遠曰：桂枝湯中用芍藥以內護於營，而麻黃湯中用桂枝以外導於衛，此陰陽互根之妙者也。
蓋衛行脈外，營行脈中，營邪出表，必假道於衛，用麻黃髮出營分之邪，用桂枝接引衛外。
但用麻黃湯者，當察其人本氣無虧乃可徑用。
若元陰不足，方中宜加歸、地；真陽素虛，宜加附子；肺胃素有蓄熱者，宜加石膏。
何以見真陽素虛？其人平日惡寒喜熱，愛服椒、姜；若其人不服辛燥，喜服寒涼生冷之物者，自必陰虧火旺也。


又曰：傷寒有傳經之邪，化熱則傳經，未化則不傳。

脈靜者，邪未熱也，故不傳。
然不但一日不傳，雖數日而終不傳也。
若見欲吐，煩躁脈數，則寒邪化熱之徵，故為傳也。
雖一日太陽，二日陽明，三日少陽，然必以脈憑之。
浮屬太陽，大屬陽明，弦屬少陽。
然不定限日期，必察其所見之證屬於何經，所憑之脈與何證相合否，倘病不合脈，尤必舍脈而從證，看傳至何經，又必轉見何經之證，不然何所徵驗？故仲景復申之曰：傷寒二三日，陽明少陽證不見者，為不傳也。
總之六經皆各自有定法，參其伍而錯其綜，自無往而有不得之者矣。


<u>大青龍湯</u>

麻黃六兩，桂枝二兩，甘草二兩，杏仁四十枚，大棗十二枚，石膏如雞子大一塊（碾碎）。


舒馳遠曰：大青龍湯為表寒裡熱者而設，小青龍湯為表裡俱寒者設，白虎湯為表熱裡熱者設。
客問曰：石膏之性，寒涼重墜，表藥中所不宜用，而青龍湯中用之，何以不牽制其升騰之勢，而反說能助，何也？答曰：汗者，津液之餘也。
其人津液素乏，陽邪內壅則營衛失潤，何由得汗耶？故於麻黃湯中重加石膏，以全津液而除煩躁，否則汗亦無所釀矣。
是青龍之妙，妙在用石膏，胃陽得之則熱化津生，煩躁乃解。
方中有石膏，猶龍之有水助，然龍之所以為龍者，全藉水以變化風雨，上天下地不難也，不得水則尋常尺寸不能至於斯時也，欲轉之清波，非負大力之石膏，渠將能乎？通斯義者，進乎技矣。


喻嘉言曰：天地鬱蒸，得雨則和；人身煩躁，得汗則解。

大青龍證，為太陽無汗而設，與麻黃湯證何異？因有煩躁一證兼見，則非此法不能解。
蓋風為煩，寒為躁，故用之發汗，以除其煩躁也。
究竟本方，原無汗者取微似汗，若有汗者之躁與煩，其不藉汗解甚明，加以惡風，脈微弱，是則少陰亡陽之證，與此湯不相似也，誤服此湯，而速之亡陽耶。
仲景更立真武湯以救其誤，特為大青龍對峙。
見一不汗出之煩躁，興雲致雨，為陽亢者設；一則救汗不收之煩躁，燠土製水，為陰盛者設。
煩躁一證，陰陽互關，不可不辨及毫釐之仔細也。


<u>真武湯</u>

製附子、白茯苓、芋貢朮、白乾薑各三兩，白芍藥。


按：白芍性味酸寒，生陰壅滯之物，中寒門中不宜用，不如以黃耆易之，方為合法。


喻嘉言曰：真武乃司水之神，龍惟藉水可能變化。

水者，真武所司也。
設真武不與之以水，青龍之不能奮然昇天可知矣。
故方中用茯苓、白朮、附子、黃耆、生薑，醒脾崇土之功多於回陽。
名曰真武湯，乃收拾分馳離絕之陰陽，互鎮於北方少陰之位。
其所收拾者，全在收其坎水也，使龍潛而不見。
設有一毫水氣上浮，便即得遂其升騰之變化，縱獨用乾薑、附子以回其陽，其如迫汗不止何哉？厥後晉旌陽祖師以仙術斬蛟，捕至蛟龍遁跡之所，戒其家勿蓄勺水，乃從硯池中逸去，可見水怪原有尺水丈波之能。
向非真武坐鎮北方，天壤間久為龍蛇之窟矣。
其亡陽之證，乃少陰腎中真陽飛越耳，真陽飛越，亟須鎮攝歸根，陽既歸根，豈更能飛越乎？故舍天人一致之理以談醫者，非真至也。


<u>小青龍湯</u>

麻黃，桂枝，半夏，乾薑，甘草。


加附子更為合法。


喻嘉言曰：麻黃、桂枝湯無大小，而青龍湯有大小者，以麻、桂二湯之變法多，而大青龍變法不過於麻、桂二湯內施其化裁，或增或減，或饒或去，其中神化，莫可端倪。
又立小青龍湯一法，散邪之功，兼乎滌飲，取義山澤小龍，養成頭角，乘雷雨而翻江攪海，直奔龍門之勢，用以代大青龍湯而擅江河行水之力，立法誠大備也。
昌於分篇之際，特以大青龍湯為綱，於中麻、桂諸法，悉統於青龍項下，擬為龍背、龍腰，然後以小青龍尾之，或飛或潛，可沵可伏，用大用小，曲暢無遺，仲景通天手眼，馭龍心法矣。


又曰：或問青龍自為一隊，即白虎且剔出另峙其後，然則脈證之縱橫者，何與青龍事耶？答曰：傷寒中多有忽然自汗，突爾亡陽之候，雖不犯青龍之藥，早已犯青龍之逆矣。

蓋屈蠖者，龍之所以伏也；縱橫者，龍之所以飛也。
縱橫之脈證不同，刺穴用期門，期門肝木所主，東方青龍之位也，刺其穴者，正所以制其木，而預弭其亡陽之變。
故一青龍方中，張大其施，則天行而為霖雨；挾小其制，則鼓浪而奔江海；馴制其性，則逾越女婢之卑柔；刺其經穴，則銷弭靈幻於寂若。
仲景於其奮鬣昇天，萬難把捉之時，尚以真武一方坐鎮北方之水，俾地氣不上，天氣不下，所謂其雨其雨，杲杲出日。
龍之既升於天者，不得不復返於淵，況未及升騰，可訓可撫，顧無法以制伏之耶？此余所以有會於縱橫之義也。
倘其不然，匪但無與於青龍之事，亦並無與於傷寒之事矣。
吾不知仲景制方之時，其為龍乎？其為仲景乎？必有倏焉雷雨滿盈，倏焉密雲不雨，倏焉波浪奔騰，倏焉天日開朗，以應其生心之經綸者。
神哉！青龍湯等方，即擬為九天之龍經焉可矣。


<u>白虎湯</u>

知母六兩，石膏一斤，甘草一兩，粳米六合。


喻嘉言曰：白虎湯，但能解熱，不能解表，必惡寒、頭身疼痛之表證皆除，但熱渴而求救於水者，方可以此藥與之。


程郊倩曰：熱結在表則身發熱，而時時惡風，以表氣鬱而不舒也；熱結在裡則大渴，舌上乾燥而煩，欲飲水數升，白虎湯中，或加人參，或不加，當視其人元氣何如耳。
滌熱除煩，生津止渴，解去鬱結，中外清肅，了無余義矣。


喻嘉言曰：寒與風俱傷，宜從辛甘發散矣，而表與里又俱熱，則溫熱為不可用，欲並風寒、表裡之熱而俱解之，不亦難乎？故立白虎湯一法，以補青龍之不逮。

其藥乃知母、石膏辛涼二物也。
辛者，西方金也；涼者，秋令也。
酷熱之時，欲求金風薦爽，萬不可得，計惟虎嘯，虎嘯則風生，風生則熱解耳，所以取辛涼二物偶成方，以象白虎之陰也。
夫青龍變化莫測，方無定體，故各用制伏之法。
若白虎乃地獸之靈，得風從而威愈震，亦不易制伏之物，況裡熱已極，津液垂亡，元氣所存無幾，而領西方之肅殺以入胃中，能無慮乎？於是以甘草之緩，和其猛性；而入粳米同煎，以助胃中水穀之氣；虛者更加人參，以助胃中天真之氣，乃可用之而無患，製法早具於一方之內矣。
世傳孫思邈有降龍伏虎之能，豈非以仲景之心法為道法耶？

<u>麻杏甘石湯</u>

麻絨四錢，杏仁二十一粒（去皮尖），甘草二錢，石膏八錢。
水煎服。
治氣逆變喘，飲水灌水，表邪未盡，諸法神而明之。


余觀仲景常言發汗後乃表邪悉解，今汗出而喘，無大熱，當知上焦餘邪未盡，宜以麻杏甘石湯散之。
夫傷寒一證，雖云傳足不傳手，余閱歷有年，所見足經而兼手經者恆多。
近世醫家，每遇足經六傳之證，尚爾分證模糊，至於兼手經之證，鮮不五色無主矣，而況全不知分經用藥，辨證明晰者乎！如太陽、陽明兩經合病，其邪襲入手太陰，必至氣逆發喘者，何也？要知足太陽之邪，由背而貫胸，足陽明之邪，由胸而徹背，肺為華蓋，覆於胸背之上，明者才病外感，便當早為足經傳手之慮，俾得汗出邪散，不致留連，方稱醫哲。


曾治王卣臣，感足太陽膀胱、足陽明胃兩經合病，醫家不知分經，用桂枝、葛根以合解兩經之邪，以通套方藥胡亂雜投，以致兩經合病之邪，襲入手太陰肺經，肺主皮毛，統一身之氣者也，氣通則汗出，氣閉則汗壅，是以氣逆發喘，未得大下而兼發黃。

且手太陰肺與手少陰心膜屬相聯，若藥再誤，其注肺經之邪直攻心臟，形如煙燻，髮直頭搖，竟成心絕之候。
正如足太陽誤用葛根，即領其邪入陽明之例耳。
不然，傷寒之邪，過經不解，蘊祟日久，不過襲入厥陰心包已耳，豈有直攻心臟之理哉？吾用柴胡清外邪，大黃蕩內熱，麻黃髮肺邪，杏仁下肺氣，甘草緩肺急，石膏清肺熱。
煎服一劑，得大下，喘止黃退而思飲食。
繼以養營清補，調理兩旬而安。
此余深識仲景制方之妙，專主足太陽經藥，復可於手太陰經用之，故一舉而解手足兩經之危。
此法傳之千古，俾後學奉為指南也。
須審陽明果有實熱，方可以用大黃。



<h2>陽明經證治大意</h2>
喻嘉言曰：傷寒之證，無如太陽一經，風寒參錯，表裡差殊，難於辨認。

昌分三篇，先立鄙言，以引其端，後隨仲景原文，闡其立言精意，俾業醫者得其門而入，庶足以窺其富美也。
而陽明一經之病，治之尤難，蓋胃為水穀之海，五臟六腑之源，多血多氣之沖，乃吉凶生死之所攸關。
仲景著論精詳，後人讀之憒憒，今請得而要言之也。
夫陽明者，胃也。
陽明以胃實為證，胃實則皆下證也。
然陽明之邪，其來路由太陽，其去路趨少陽，然必辨其在經在腑，在經則遞傳，入腑則不傳，腑證則當下，經證不可下也。
庸愚無識，妄守專門，必俟七日傳經已盡，方敢言下。
詎知太陽一經，早有十餘日不解者，若不分經，而但計日，其誤下仍在太陽。
至陽明二三日下證即見者，反以計日，當面錯過。
其陽明以趨少陽者，又以計日，妄行攻下，而犯少陽所禁，甚至少陽復傳陽明，更不識其證為何證，坐令熱邪在胃，爍盡津液，以致輕者重，而重者死矣，所關詎不大耶？謹將陽明之證，亦比太陽之例，分為三篇，以太陽陽明為上篇，正陽陽明為中篇，少陽陽明為下篇，其三陰復轉陽明，附於篇末，俾觀者瞭然，不致差誤耳。


舒馳遠曰：太陽陽明者，是太陽之邪傳入陽明，而太陽尚有未盡者，邪由太陽而來，非陽明自受者，此為傳經之邪也。
若合病、並病，皆自受之邪，為不傳之候也。
然其證雖有傳經、不傳經之別，治法總不外乎兩經合治而已。


的是陽明經證，必鼻塞，前額連眼眶脹痛，發熱不惡寒，法主葛根以解陽明在經之表。


張蓋仙曰：陽明之病，在經主葛根，入里主白虎，入腑主承氣，不必辨其為中風與傷寒之證也。


喻嘉言曰：發太陽經之汗，即當顧慮陽氣，以膀胱主氣化故也。
發陽明經之汗，即當顧慮陰津，以胃中藏津液故也。
所以陽明多有熱越之證，胃中津液隨熱而盡越於外，汗出不止耳。
然而陽明證，不論中風、傷寒，脈微、脈實，汗出少而邪將自解，汗出多陰津易至竭絕。
業醫者可不謹持其柄而用重劑發汗，以竭人之津液也。


<u>大承氣湯</u>

大黃（酒洗）、芒硝四兩，厚朴、枳實二兩。


<u>小承氣湯</u>

大黃（生用）四兩，厚朴、枳實二兩。


徐忠可曰：此於大承氣湯中單去芒硝，取其能微和胃氣，和者緩也，無硝則勢緩矣。
謂稍有未硬，且微通其氣，略解其熱，緩以待之也。
故曰調和胃氣，非調胃之謂也。


<u>調胃承氣湯</u>

大黃四兩（酒浸），甘草二兩（炙），芒硝半升。
以水三升，煮取一升，去渣，入硝微煮，少少溫服。
　舒馳遠曰：調胃者，調和胃氣也。
大黃用酒浸，緣酒性上升，大黃得之則緩於下矣。
若不爾，乃隨急性之芒硝一直達下，而無戀膈生津之用，何謂調胃耶？大黃之用酒洗於大承氣湯者，蓋洗輕於浸，是微升其下走之性，總因芒硝性急，恐其直過，未得與邪相當耳。
而大黃又生用於小承氣者，以無芒硝，勢已緩矣，大黃再製，正如欲用其勇，反掣其肘，庸有濟乎？

再按：承氣者，承領一線未亡之陰氣也。
大實大滿，法當急下者則用大承氣，稍輕則宜調胃，而小承氣之法，但心下痞，微煩而無實滿，故不用芒硝，較輕調胃又可知矣。


喻嘉言曰：陽明主藏津液者也，津液充則不渴，津液少則渴矣。
故熱邪傳入陽明，必先耗其津液，加以汗多奪之於外，複利其小便奪之於下，則津液有立亡而已，故示戒也。


陽明病，法宜多汗，今反無汗，衛陽不足也，其人不能食可知。

衛陽既虛，不能透出肌表，故怫鬱皮中，如蟲行狀。
虛指胃言。
實則痛，虛則癢。
若無汗，兼嘔、咳、厥，法宜葛根合附、朮、薑、半以治之。
陽明若無腑證，則厥為陽厥，法宜驅陽之中仍兼散逆斯可矣。


<u>蜜煎導法</u>

白蜂蜜七合，用銅器微火熬，頻攪勿令焦，候煉如飴，捻作挺子，長二寸許，頭銳如指，摻皂角末少許，乘熱入穀道中，用手捫住，欲大便時去之，加鹽少許亦可。
蓋蜜能潤燥，鹽能軟堅。


汪昂曰：蜜能潤腸以行氣，皂角能通竅。
凡表解已而無里證者，胃雖實亦忌攻，不可以苦寒傷胃。


<u>豬膽導法</u>

豬苦膽一枚，取汁，入酒醋少許，用竹管子，長三四寸，以一半入穀道中，將膽汁灌入，頃刻大便。


汪昂曰：膽汁寒勝熱，滑潤燥，苦能降，酸善入，故能引入大腸而通之矣。


津液枯者宜蜜導，熱盛者宜膽導，如冷秘，削醬姜亦可導也。


馳遠又曰：大承氣之用義，大黃蕩實熱，厚朴通氣壅，枳實破氣結，芒硝能軟堅而兼潤腸中之乾澀也。


<u>馳遠治驗</u>

曾治白以採，患腹痛作泄，愈月不愈，薑、附服過無數。

其人稟氣素盛，善宴啖肉食，因自恃強壯，病中不節飲食而釀胃實之證，大便轉閉，自汗出，昏憒不醒人事，譫語狂亂，心腹脹滿，舌苔焦黃，乾燥開裂，反通身冰涼，脈微如絲，寸脈更微，殊屬可疑。
予細察之，見其聲音烈烈，揚手擲足，渴欲飲冷，而日夜不寐，參諸腹滿等症，則胃實確無疑矣。
更察遍身冰冷，厥熱亢極，隔陰於外也。
脈微者，結熱阻結中焦，營氣不達於四肢也，正所謂陽極似陰之證。
急於大承氣湯一劑無效，連服四劑無效。
予因忖道，此證原從三陰而來，想有陰邪未盡，觀其寸脈，其事著矣。

竟於大承氣湯中加附子三錢以破其陰，使各行其用，而共成其功。
服一劑得大下，寸脈即出，狂反大發。
予知其陰已去矣，附子可以不用，單投承氣，病勢略殺，連服四劑。
前後芒硝、大黃各服半斤而安。
可見三陰寒證，因有宿食，轉屬陽明而成結燥者，有如是之可畏也。


曾治張天元，患腹脹不大便，來寓求治。

診其脈微而澀，舌潤不渴。
予告之曰：此裡氣虛，脫證已具，法當扶陽固腎，醒脾和氣，使收藏之本固，則氣化歸元，而化自行，脾氣有權則健運行而升降清，其患當自愈。
其家以予言迂也，聽醫用下，大便暫通，腹脹因減，彼以為有效矣，予知其必死也。
次日復閉，腹脹加甚，於是又下，閉脹愈加甚焉。
更下之，卒不能通，則氣壅而死矣。
噫！庸醫殺人，恬不知改，頑夫受殺，實可憫也。


經曰：陽明居中土也。
萬物所歸，無所復傳，所以惟有下奪一法，奪其土而邪自不留耳。
否則邪住腑中，漫無出路，迨耗盡津液而死也。
若其人津液足以供邪，雖留連日久，而亦不死，且腑中之邪，久而久之，仍從外轉，或反來路而還太陽，或趨去路而往少陽，此又不傳中復有傳之妙理也，然其權實賴中土以為之總司。


嘉言有曰：即如天以四時成歲，中土各旺於季月之末，然後木庇其根，火收其焰，金銷其肅，水藏其瀾，使非傳之中土，則木火金水不能相貫，何以化機盈眸不息乎？人之飲食入胃，清氣升，濁氣降，渣滓不留者，其妙惟在於傳，設一時不傳，則積滯而不化矣。
至於仙家攢簇五行，東三南二，木火相戀，歸於中土；西四北一，金水相親，歸於中土，其妙更在於不傳，設傳則流散而不造矣。
然則中土之傳與不傳，足盡天人之蘊，又何疑於多事哉？

陽明病大便溏者，胃中虛寒也。
潮熱者，虛陽浮越於外，非胃實也。
兼見胸脅滿者，是胃中流飲，旁流入脅也。
雖屬少陽陽明，不宜解表，當用耆、朮、參、半、薑、砂、草果，理中逐飲而病自愈，小柴胡湯不合也。


按：陽明不大便，其胃實矣。
兼見脅下硬滿，飲邪上逆而為嘔，鬱蒸而結苔，當用耆、朮、砂、半補中滌飲，草果以破脅下懸飲，合小承氣微蕩其實乃為合法，小柴胡湯不中用也。


舒馳遠曰：少陽經本有渴，服柴胡湯則病愈，而渴未有不止者。
今不但病不解而反有加，何也？乃邪熱轉歸陽明而成胃實證也，以法治之，自是斟酌白虎、調胃耳。


<u>〔附〕太陰轉陽明一證</u>

按：脾脈主緩，證本發黃，若小便利則濕行而黃可免。
若大便硬則胃有夙燥，因復轉陽明。


<u>〔附〕少陰轉陽明一證</u>

按：少陰本氣虛寒者多自利，此言六七日不大便，是必熱邪內脅真陽矣，加以腹脹，邪轉陽明，此少陰負而趺陽勝，腎水勢在立盡，不可緩也，法宜急下以救之。


<u>〔附〕厥陰轉陽明一證</u>

按：此證為熱結旁流，法宜附子湯合小承氣湯，單小承氣非法也。
然下利譫語者，亦有陰陽虛實之分辨，但見嗜臥目瞑，身重惡寒，而無煩渴惡熱等證兼見，乃屬虛寒純陰之證，不可妄用大黃。
必有陽明熱濕徵驗，方是熱結旁流，但只譫語，不足為據也。


<u>治驗</u>

曾治王玉珏，未發譫語，外見頭眩嗜臥，身重惡寒，便泄不渴，夜間發熱，漸加大熱，不惡寒，轉惡熱，掀去衣被，揚手擲足，身漸出汗，漸至大汗，其勢方解。

明日亦復如是，醫經半月無效。
仔細察之，果何證也，將謂陰盛格陽於外耶？亡陽之證無此大熱。
將謂三陽之表熱耶？並無頭項腰背骨節疼痛及耳聾口苦等證。
且未見煩渴飲冷，白虎非所宜也。
以此而論，定為熱結旁流矣。
不煩渴者，乃為結燥隱匿腸間，不在胃腑，故不能耗其在上之津液也。
吾用黃耆、白朮、炮薑、附子、半夏、故紙，重加大黃，一劑而下燥屎二三枚，是夜不發熱矣。
於是方中去大黃，數劑而痊愈。


曾醫繼唐魏舅氏，善人也，身舉孝廉，形體素豐，謙恭仁厚，自謂六十後，多食則脹悶，今年七十有三，目精不慧，近視不明六七年矣，乃一日午膳後，縣尊請商公事，時當酷熱，過勸綠豆粥一碗，是夜下利數十次，不能起床，起則眩暈。

明早診視，按之六脈沉細而微，其糞內帶清水。
愚曰：此太少二陰鶩溏之證，而兼陷暑邪也。
雖有外邪，不可清解，法當大補中氣，扶脾固腎，溫經御邪，回陽止泄，方可無虞。
乃用耆、朮、芡實、懷山各八錢，胡巴、故紙、苡仁、半夏各三錢，炮薑、附、桂各一錢，砂仁、白蔻各七分，連進五劑而利稍減。
再進十劑，仍然昏沉。
又服十全大補湯十劑，病微退而精神漸爽，飲食亦進，但四肢無力，難於轉側，利微下而卒不止。

又與人參養營湯十劑，雖然起床，不能久坐，但見皮膚光澤，身輕易於轉側。
又與理脾滌飲十劑，是夜不安，煩悶之甚。
愚意日久雖在下利，而未見糞，更見脹悶不安，以此察之，定為熱結旁流矣。
遂以參耆附子湯加桔梗一錢、大黃二錢，服之不安，又用麩麵炒熨，夜半稍安。
次早復作更甚，自覺腹中氣壅，十分危急。
其間予為舅氏調理在五十餘日，往返在二百餘次，晨夕焦勞，又令前湯再進，炒麥麩再熨。
自云目中出火，其心欲落，急令扶起，掙下一物，其狀如茄子，不軟不硬，良久病去如失，自出中堂，即進飲食言語如常。
隨即剃頭，見鬚髮內長出一層黑髮約長數分。
公聞之而喜曰：我之病難望保餘生耳，今何以病愈而長黑髮，目睛復明，竟能視細細字乎？神哉醫也！此後之壽而康，皆賴吾甥之力也。
賜酒漿脯醢領謝，孔方十萬卻之。



<h2>少陽經證治大意</h2>
程郊倩曰：少陽在六經之中，典開闔之樞機，太陽為開，陽明為闔，少陽為樞，出則陽，入則陰，職守最重，非若他經之表裡，截然不相管攝也。

半表者，指在經之風寒而言，所云寒熱往來、胸脅苦滿是也；半里者，指在腑之裡熱而言，所云口苦、咽乾、目眩是也。
表為寒，里為熱，寒熱互拒，所以有和解一法。
以柴胡解少陽在經之表證，黃芩和少陽在腑之裡熱，猶恐陽神退而裡氣虛，邪陰乘虛而起，故用薑、棗、人參以壯其裡氣而御其表，三陽為盡，三陰不受邪，方成妙算。
若腑熱未具，誤投黃芩，伐其裡氣，是為開門揖盜矣，蓋裡氣虛不能御表也。
識透此決，方可讀仲景少陽篇之論，與夫條中之所示、之所禁、之所加減，而為從表、從里及一切斟酌之法。
不然，汗、吐、下之禁未犯，而先犯本方之黃芩則陽去入陰，此時即能救誤，所失已良多矣。


予常目擊世醫，以小柴胡湯殺人不少，非其認證不真，蓋亦得半而止耳。
又曰：口苦咽乾者，熱聚於膽也。
目眩者，木盛生風而眩暈也。
口苦、咽乾、目眩者，少陽之腑證也，腑證未具，萬不可用黃芩，程氏之論，至詳且盡。


嘉言謂目眩者，木盛生風而目眩暈也。
愚謂當是目昏，蓋以少陽厥陰，臟腑相連，因熱乘肝膽而目昏蒙也。


<u>治驗</u>

曾治張太來之妻，寒熱間作，口苦咽乾，頭痛兩側，默不欲食，眼中時見紅影動，其家以為雷號，來寓備述。
予曰：非也，此少陽腑邪溢於肝經，目為肝竅，熱乘肝膽而目昏花也。
予用小柴胡和解少陽，加當歸、香附宣通血分，羚羊角瀉肝熱而廓清目中，不數劑而愈。


又治予八女，年六歲，寒熱往來，每於夢中驚叫而醒，爬上人身，且哭且怕，至十餘夜不能瞑目，將销¤眼即大叫大哭。
維時予南署外迴歸家，婦語以故。
余曰：此為膽虛熱乘，用小柴胡湯去黃芩（未見口苦咽乾，不用黃芩），加白獲神、遠志寧心安神，竹茹開鬱，真琥珀定驚，一劑而安。
語云：熟讀王叔和，不如見證多。
信然。


<u>小柴胡湯</u>

軟柴胡、法夏子八兩，官揀參三兩，炙甘草、白生薑一兩，大紅棗十二枚。


原方黃芩誤入方內。


若見口苦咽乾，方用黃芩三兩，水煎二次，和一處，分三碗服，其服法同前桂枝湯。


程郊倩曰：柴胡解少陽在經之表，黃芩和少陽在腑之裡熱，半夏散逆豁濁氣而還清，參、甘補正氣而和中，薑、棗助少陽生髮之氣，使邪無內向也。


喻嘉言曰：風熱上壅則耳聾目赤，風熱與痰飲搏結則胸中滿而煩，宜用小柴胡湯加白蔻宣暢胸膈，栝蔞實以除其煩。
若誤汗、吐、下，則胸中正氣大傷，而邪得逼亂神明，故悸而多驚也。


舒馳遠曰：少陽原有經證、腑證，表裡各有一定之法，毫不容混，豈但汗、吐、下三禁而已哉？至於溫經回陽、養陰清燥及利小便諸法，何得不禁，抑何其見之不廣也？

門人王臣傑曰：夫陽明胃為四臟之主，胃若強健而思飲食則百病自愈，是以三陰不受邪也。


少陽病六七日加煩躁，乃邪漸入陽明之裡，法宜小柴胡合白虎而兼解之，一定之法也。


按：身熱惡風，頸項強痛，太陽風傷衛也；脅下脹滿，懸飲也；手足溫而渴，里有熱也。
法宜桂枝湯以解太陽之表，半夏、草果以治懸飲，石膏以撤裡熱，小柴胡湯何取乎？

陽脈澀，陽虛也；陰脈弦，陰盛也。
陽虛陰盛，當腹中急痛。
宜用耆、朮、炮薑、附、桂以助陽御陰，小建中湯不中用也，小柴胡湯亦不合理。



<h2>太陰經證治大意<br></h2>
胡章級曰：太陰脾經之法，散見於六經耳，六經之證未有能外太陰者，以脾為一身之主也。
脾氣強健，何病不愈？否則諸法皆不驗矣。


舒馳遠曰：太陰經病，是必腹滿而吐，腹痛自利矣，其證屬裡。
陰脈雖浮，亦不宜於發汗。
即令外兼太陽表證，惟當以理中為主，內加桂枝，兩經合治，此一定之法也。
若只據脈浮用桂枝，專顧太陽，不顧太陰，大不合法。


五飲病見前六經定法，曰留飲，曰水飲，曰支飲，曰懸飲，曰溢飲。
予常治留飲為患，十用八九。


按：人身後天水穀之精氣生血，精氣者，精微純靜之氣，故屬陰；水穀之悍氣生津，悍氣者，勇悍浮動之氣，故屬陽。
血入於營，津行於衛，皆藉脾中之陽而為傳布周流。
苟脾氣里乏，其所生之血傳布不盡者，停蓄膈中，不能復行經絡而為敗濁，兼之胸中之陽不能宣布，痰血即上逆而吐也；其所生之津傳布不盡者，不得復為津精，皆由胸中之陽不能宣布，則上逆胸中而為咳唾。
痰血兼見，並五飲諸證，均宜大補中氣，宜暢胸膈，醒脾逐飲，隨飲加藥，一定之法也。
外有著痹、行痹二證，又當清熱潤燥，不致混爻，方為獲法。


<u>理中湯</u>

官揀參，白貢術，炮乾薑，炙甘草。
水煎服。


汪昂曰：理中湯治傷寒太陰病，自利不渴，寒多而嘔，腹痛鶩溏，脈沉無力，或厥冷拘急，或結胸吐蛔，及感寒霍亂。


自利腹痛者加木香，不痛自利者倍白朮。
白朮益氣燥濕，能生津液。
木香順氣定痛。


體重踡臥昏沉，下利不止，加附子，此兼少陰證。
腹滿去甘草，甘令中滿。


嘔吐去白朮，加入半夏、薑汁。
白朮甘壅，薑、半散逆。


臍下動氣，去白朮，加肉桂。
術能助氣，桂泄奔豚。


心下悸，加茯苓。
飲停則悸，茯苓利水寧心。


陰黃加茵陳。


陰寒結胸加枳實。


本方等分蜜丸，名理中丸。
加法夏、砂仁尤妙。
大如雞子，以百沸湯和一丸溫服。


本方加附子，名附子理中湯。


張仲景曰：大病瘥後喜睡，久久不了，乃胃中有積飲，宜理中丸。


劉宏壁曰：積飲者，脾虛也，若以順氣逐飲藥與之，其痰雖去，轉盼復積，惟大補溫中，脾氣有權則積者自去，不復再積矣。


此足太陰脾經藥也，人參補氣益脾，故以為君；白朮健脾燥濕，故以為臣；甘草和中補土，故以為佐；炮姜溫胃散逆，故以為使。
以脾居中州，故名之曰理中。


愚意人參價昂，無力者，以黃耆代之，更加砂仁、半夏，醒脾開胃，溫中散逆。


<u>（馳遠太老夫子制）理脾滌飲方</u>

北箭耆、白貢術各五錢，法夏子三錢，西砂仁一錢，炮乾薑、白蔻仁一錢（為末）。
水煎，調白蔻末溫服。


此方奏功甚速，予歷試有年，活人多矣。
其制方之義，蓋亦仿理中而變化也。


門人楊宗煦曰：此方黃耆、白朮大補中氣，砂仁、半夏醒脾開胃，白蔻宣暢胸膈，乾薑溫中散逆。
以此方加味，統治五飲諸證，效如桴鼓。


<u>治驗</u>

曾治知府楊迦懌，任興邑事，稟性仁慈，居官清肅，因署馬邊撫夷府軍務焦勞，患溢飲證，右肩痹軟痠痛，又署邛州，不能簽押，神色衰憊，醫治無效。

納稟告病，上以廉能不允，令復興邑任，促騎請治。
診之兩寸洪大而緊，余皆沉微。
余曰：公之恙，乃太陰溢飲為患，病在氣分，前醫不知分辨氣血，誤用血分之藥以貽害耳。
法宜大補中氣，醒脾崇土，宣通氣分，即當奏功。
乃用耆、朮、砂、半、乾薑、白蔻、虎骨、威靈仙、桂枝、薑黃十劑而效。
再服十劑，其痛如失。

遂與歸脾湯去木香、甘草，加五味子、鹿茸、肉桂為丸，脾腎兩補而愈。
但公行年五十，尚未生子，向余索求種子方餌，余念公謙恭仁厚，與之龜首丸。
服畢致書曰：前賜妙丹，服之神效，懇煩再配二料。
遂如命復之。
調理數月，步履輕健，精神康壯，如夫人有喜矣。
明年壬申，降生一子。

又明年，又生一子。
骨秀神清，均甚壯美，余見而喜。
公頓首謝曰：起我沉疴，身受益矣；賜我後嗣，澤及先矣。
綢繆訂交，濃情款洽。
後升遷別去者二十三年，辛卯秋闈，卸寧遠府事，引見候升，吾子於省垣一遇，年已七十二矣，重話巴山，猶深綣念，是時精神矍爍，尚運筆如飛，前後手書，見惠不一。
中酬我以錦聯曰：自是君身有仙骨，遍與人間作好春。
匾曰：妙合六經。
蓋公之書法，見重當時久矣。


<u>〔附〕龜首種子丸方</u>

大龜首一個（醋炙），大生地四兩，山萸肉二兩，懷山藥二兩，白茯苓二兩（乳蒸），粉丹皮一兩，光澤瀉、肉蓯蓉（酒洗，焙乾）、真瑣陽（醋炙）各一兩。
蜜煉丸，如梧子大，酒下。


取龜首法：以盆水貯之靜室中，伺其頭出，突然持刀取之，否則縮頭難取。


此仙傳方也，有德者服之神驗，切勿傳與匪人，蓋殘忍刻薄之輩，罪重惡極，天必欲絕其嗣，非人力所能挽也，何可悖逆天常乎？

太上垂訓云：無故殺龜打蛇，若用非其人，妄傷戕生命，尤足以攖神怒而干陰譴，領此方者，寶之秘之。


曾治大學士海山周大人六公郎州官桐峰者，患吐痰三十餘年，自云少壯時，一年三五發，將發二三日左脅內脹，漸大如米瓜即吐，吐出之痰，狀若破絮，形似癰膿，臭不可聞，待三五日，痰盡乃平，每發如是。

至今年衰，一月數發，飲食不進，日夜無寧，來寓求診。
右寸關浮大，滑而弦甚，餘脈如常。
余曰：足下之恙，乃太陰脾經之患，巢囊之痰如蜂兒宿於房中、蓮子嵌於蓬內，生長則易，剝落則難，吐盡又積，積滿又吐。
桐峰曰：先生明若觀火，治之將何如？余曰：補正攻邪，方與理脾滌飲，加南星、草蔻溫中散結，芫花、草果大破懸飲，更用斬關丸，以剗巢囊，盪滌濕痰，自必有效。
彼聞之顏曰：先生良醫也。
即依其法，煎服二劑而痰活。
又服二劑，是晚吞斬關丸五錢，次日乘輿來寓，頓首謝曰：妙哉！先生之藥，何其神也？我三十餘年之疾，昨晚得先生一劑服之，至二鼓，其痰自大便長驅而下，今早自覺右脅下毫無形跡矣，此後不發，皆君賜也，弟惟每飯不忘耳。


<u>〔附〕斬關丸方</u>

石硫黃五兩（研細末，貫入豬大腸內，線扎煮爛，去腸，滾水淘數次，曬乾），紫油桂、白蔻仁、川花椒、生白朮、生附子、吳茱萸、法夏子、雞內金各一兩。
共為細末，飯碾為丸，梧子大，收貯聽用。


曾治北關口王相，患咳嗽吐痰，右脅刺痛，胸膈不開，飲食無味，顏色枯槁，形神俱憊，自謂知醫，服藥無功，方求余診。

按之右寸關浮滑而緊，餘脈如常。
余曰：君之恙，乃脾經虛弱，痰飲由胃而旁流入脅，其病名曰懸飲也。
法以黃耆以補胸中之陽；白朮以助脾中之陽；砂、半醒脾開胃；薑、蔻溫中逐飲，宣暢胸膈；芫花、草果搜剔脅縫之痰自愈。
果服二劑而效。
惟痰仍盛，乃與八味丸補而逐之乃安。



<h2>足少陰腎經證治大意</h2>
舒馳遠曰：少陰前後二篇，寒熱迥別，治法亦大相懸殊，推其源頭，標同而本不同也。
蓋腎中真陽素虧之人，陰寒是其本也，邪入少陰，則必挾水而動，而為前篇諸證，宜急溫之，固不待言，其在太陽發表藥中，亦早宜加附子以助陽御陰，庶毋逼汗亡陽之患也；若腎中真陰素乏之人，則必挾火而動，而為後篇諸證，宜從養陰退陽，固不待言，其在太陽發表藥中，亦早宜加阿膠、地黃等藥以迴護真陰，方可得汗，否則陰精被劫，汗亦無所釀矣。


又曰：外邪挾水而動，陽熱變為陰寒則陰盛，故但欲寐；外邪挾火而動則陽盛，故煩躁不得臥。
嘉言先生論之詳矣。


喻嘉言曰：炙之以火，助陽而消陰也，主之以附子湯，溫經而散邪也。


<u>附子湯</u>

製附子二枚（炮用），官揀參二兩，白貢術四兩，白茯苓三兩，白芍藥。
水煎溫服。


愚謂本方白芍不如以黃耆易之，方為合法。


舒馳遠曰：中寒門中用附子破陰回陽，取其飛騎突入，豈有用白芍酸寒凝陰之物，以羈絆附子雄入之勢，而致遷緩無功耶？仲景原方必無白芍。


又曰：陰邪上逆則欲吐，真陽擾亂則心煩，但欲寐者，陰𮦦盛而陽不升也，宜用附子湯加半夏。
若舍此不圖，延至五六日則下焦寒甚，邪急奔而下利；腎水欠溫，津液不上潮而口渴，非從溫經之法，飲水終難自救也。
以小便色白而證少陰之寒，更當以不喜飲冷而證虛寒之渴也。


門人楊宗煦曰：余曾考經絡篇云，舌下有二隱竅，名曰廉泉，運動開張，津液湧出，然必藉腎中真陽而為之薰騰，乃足以上供。
若寒邪侵到少陰，則真陽受困，津液不得上潮，故口渴，與三陽之邪熱爍干津液者，大相反也。


舒馳遠曰：少陰有寒利，復有寒閉，以腎氣為寒所困則關門不開而二便俱閉，宜亟溫之。
酒客常有此證，人設不知此，誤投大黃，其閉愈甚，則輕者重，而重則死矣，可不慎歟？

或問曰：酒性固熱，燒酒尤甚，每傷於酒者，反宜辛熱，何也？曰：酒中有熱有濕，均足為患，因其本氣而患之。
本氣虛寒者，原不患熱，惟患其濕，其濕日積，陽神日衰，一旦挾水而動，陰邪橫發，閉痛嘔逆，上下交劇，法當急驅其陰，以回其陽；真陽素旺者，不患其濕，而患其熱，熱從後陰，便血生痔，熱遺前陰，莖生諸疳，法宜分解其熱而清其毒。


曾治樊子敬天，陰頭赤腫，碎裂如絲，其痛異常。
乃因素稟陽旺，嗜飲燒酒，乘醉入房，求若所欲，酒毒隨欲火下注於前陰也。
吾用葛花解酒毒，大黃瀉濕熱，桂枝、前仁引導前陰，五劑而愈。


<u>斬關丸方</u>

見太陰證治。


<u>開關丸方</u>

巴豆去殼去油，色白如霜，入絲羅篩過者，乃可用之；吳神麯攪稀糊，入巴霜細末為丸。
丸成後，用制硫黃、生附子、法夏子、西砂仁、白蔻仁各等分為極細末，取前丸團於其上為衣收貯，用時煎淡吳萸湯吞下。


病人脈陰陽俱緊，反出汗者，亡陽也，屬少陰，法當咽痛而復吐利也。
（法當二字疑誤。）

舒馳遠曰：陰邪上逆則為吐，下注則為利。
咽痛者，陰火上結也。


<u>治驗</u>

曾治錢仲仁，患喉痹，陰火上蒸，津垢積而成塊，堅白如骨，橫於喉間，痛痹異常，其證惡寒嗜臥，二便不利，舌苔滑而冷，口不渴而懶言。

觀諸證形狀，總屬虛寒。
何以二便不利？蓋為陰邪上逆，喉間清涎成流而出，津液逆而不降，故二便不利。
吾用生附子驅陰散寒，熟附片助陽溫經，桔梗苦以發之，炙草甘以緩之，半夏辛以開之，阿膠以潤咽膈。
服一劑喉間白骨即成腐敗而脫去其半，痹痛稍緩，略可糜粥，小便漸長，三四劑而大便行，糞多且溏，如是十二劑而愈。
由今思之，曩時學識猶欠，阿膠、桔梗可以不必用，當用黃耆以助胸中之陽，白朮以助脾中之陽，接引真陽上達，方為合法。


舒馳遠曰：五行皆一，惟火有二。
所謂二者，陽火也，陰火也。
諸陽火乃柴炭之火，得水則滅；陰火乃石灰之火，火燒無焰，得水則焚；其有半陰半陽之火，乃煤炭之火，仍用火燒，必以水調，其焰益烈。
人身之火，亦分陰分陽，陽火者，實火也，其證惡熱不惡寒，舌苔乾燥，渴欲飲冷，宜用寒涼等藥；陰火者，虛火也，其證惡寒倦臥，舌潤不渴，宜用辛熱溫補之劑；半陰半陽之火，即陰陽錯雜之邪，法宜寒熱互用。


<u>〔附〕齒痛方與治驗</u>

又常見患齒痛者，亦有寒痛，亦有火痛，即陰火、陽火之謂也。
凡火痛者，宜用寒涼；寒痛者，宜薑、附。
甚至薑、附不效，用胡椒二錢研末，煮雞湯一碗服之立已。
又有蟲痛一證，乃為陰濕生蟲，胡椒亦可治。


又有風火相煽而為齒痛者，外見頰車赤熱焮腫，口中臭穢。
方用露蜂房（研末）一錢，川黃連（研末）五分，白明礬（研末）一錢，洋冰片、上麝香少許，共為末，合研勻細，擦牙上，痛即止。


又蟲蝕有孔眼者，須用明雄黃二分、上麝香三釐合勻，擦蟲孔中，其痛即止。
再痛再擦，藥儘自愈，屢試屢驗。


曾治餘三子輯五，年七歲，患蟲牙蠹一大孔，每痛欲死，諸方不應，以前藥少許與之，入蟲孔內，痛止而安。
其效神速，錄之以備採用。


少陰病，下利脈微，乾嘔心煩，則為陰寒在下，陽煩在上。
法宜薑、附以驅其陰，然必加入尿、膽汁，以制胸中錯雜之陽邪，庶薑、附得以下行其用。
其脈微續者，陽氣已漸復也。
暴出者，勢必有雀啄、釜沸之象，又必主死也。


<u>白通湯</u>

白蔥頭四莖，炙乾姜一兩，生附子一枚（去皮）。
加人尿五合、豬膽汁一合。


<u>白通加人尿膽汁湯</u>

加人尿、膽汁，名白通加人尿膽汁湯。


先煮白通湯一升，加人尿、膽汁，和令相得，煎溫再服。
若有汗，去蔥白。


脈不出者，用通脈四逆湯。


<u>通脈四逆湯</u>

生附子一枚，炮乾薑三兩，炙甘草二兩，白蔥頭九莖。


利止脈不出者，加人參以生其陽而長其陰也。


此證一線微陽未散，法當急投溫補，於本方中可加黃耆、白朮大補中氣，速回其陽，豈可用蔥白以耗散其陽乎？仲景原方必無蔥白。


舒馳遠曰：陽虛氣墜，陰弱津衰，而出恭反少也。


古人如廁厠必更衣，出恭者，大便也。


曾治汪少宰妻，腹中急痛，惡寒厥逆，嘔吐下利，脈見微澀。
予以四逆湯投之無效，其夫明日來寓告曰：昨夜依然作泄無度，然多空坐，醡脹異常，尤可奇者，前陰醡出一物，大如柚子，想是尿脬，老婦尚可生乎？予即躊躇良久，曰：是證不可溫其下，以逼迫其陰，當用灸法溫其上，以升其陽，而病自愈。
用生薑一片，貼頭頂中百會穴上，灸艾三壯，其脬自收。
仍服四逆湯加黃耆、白朮，二劑而愈。


喻嘉言曰：少陰，水也；趺陽，土也。
諸病惡土剋水，而少陰見證，惟恐不能制水，其水反得泛溢，而真陽失溫，飛越於外矣。
此消悉病情之奧旨也。


又曰：少陰水臟也，水居北方，原自坎止，惟挾外邪而動，則波翻浪湧，橫流逆射，無所不至，為嘔，為咳，為下利，為四肢沉重。

仲景惟以真武湯一方坐鎮北方之水，水不橫溢，諸證自止，而人之命根，賴以攸固。
命根者何？即父母媾精時，一點真陽先身而上，藏於腎水之中是也。
其有真陽素旺者，外邪傳入，轉而內挾真陽，外顯心煩舌燥，咽痛不眠等證，主用黃連阿膠湯之類，以分解其熱而潤澤其枯，俱用重劑潤下，一日三服，始勝其任。
設熱邪不能盡解，傳入厥陰，則熱深者厥亦深，咽痛者轉為喉痹，嘔咳者轉吐癰膿，下利者轉便膿血，甚者發熱厥逆，燥不得臥，仍是陰竭而死也。
必識此意，然後知仲景溫經散邪之法與清熱潤燥之法，細微曲折，與九轉還丹不異矣。
後人窺見一斑者，遇陰邪便亟溫，遇陽邪便亟下，其魯莽滅裂，尚不可勝言，而況於聾聵之輩乎？茲分前後二篇，暢發其義，知我者，當不以為僭也。


喻嘉言曰：少陰後篇，熱邪挾火上攻而為咳，下攻而為利，內攻而為譫語。
小便難者，火旺陰虧也。


又曰：強發少陰汗而動其血，勢必逆行而上屬陽竅，以諸表藥皆陽經藥，主上升也。


前篇諸厥為陰厥，其證身重惡寒，少氣懶言，必欲得熱，熱則陽回而厥自愈。


後篇諸厥為陽厥，其證身輕惡熱，心煩不眠，然又必欲除熱，熱除則陰復，而厥自愈。


<u>黃連阿膠湯</u>

川黃連四兩，炒黃芩一兩，白芍藥二兩，真阿膠三兩，雞子黃二枚。


以水五升，先煮芩、連、白芍，取二升，入阿膠煨化，令小冷，入雞子黃攪令相得，分三次，日三服。


徐忠可曰：芩、連苦寒，解熱為君；阿膠、雞子黃二味甘寒，養陰潤燥為臣；復以白芍之酸寒，收攝外散之微陰為佐。


舒氏曰：咽痛、咽瘡者，既是外邪挾火之證，當分解其熱，潤澤其枯，所主甘草湯、桔梗湯、半夏湯、苦酒湯，皆不中用也。


<u>咽瘡方</u>

雞蛋（一個，開一小孔，漉去其清，將黃攪勻）、燈心（以水洗淨，築滿蛋內，以紙封孔，外包黃泥曬乾，火煅紅透，候冷取出，研為細末）二錢，壁錢（長針穿，燈上燒枯，研末），膽礬（瓦炕），黃丹（水飛），雞內金（炕碎），鴨嘴殼（炕碎），降真香。
共研細末，鵝毛管吹。


<u>虛寒咽瘡方</u>

燈心灰一錢，生附子（漂去鹽，曬乾研末）三錢，共合研勻，亦鵝毛管吹。


虛寒、實火何以辨之？凡虛寒者，不熱不赤，略可硬飯，而飲水吞津則痛甚；實火痛者，赤熱而腫，飲水吞津不甚痛，而飯粒不能下咽。


舒馳遠曰：少陰有熱結旁流，復轉陽明之證，腹脹不大便者，然必兼見舌苔乾燥，惡寒飲冷，方為實證，法當急下；若兼見身重嗜臥，舌潤不渴，惡寒等證，又屬虛寒，法宜白蔻宣暢胸膈，砂、半醒脾開胃，附子溫經，肉桂化氣，桔梗開提，生薑升散，使轉運之機乃得先升而後降，所謂上焦得通，中樞得運，而氣化自行，兼服斬關丸以通其閉，然後加參、耆、苓、術等藥及故紙類以收全功。
若不辨陰陽虛實，但見腹脹便閉，即行攻下，未必盡當，慎之慎之。



<h2>厥陰經證治大意</h2>
舒馳遠曰：兩陽相麗，謂之陽明；兩陰交盡，謂之厥陰。

究竟六經皆有陽明，六經交盡於厥陰也。
嘉言不便分為二篇者，以厥陰中多有陰陽錯雜不分之證，若據陰厥、陽厥分為二篇，則陰陽錯雜又三篇矣，所以不便分也。
至於陰厥、陽厥之證，仍從外證辨之。
凡陰厥證，必惡寒身重，下利不渴；陽厥證，必惡熱身輕，煩渴不眠。
故陰陽之辨，雖曰甚微，以此而論，顯而易見。
篇中用治矩則雖多，總之陰厥證重在溫經回陽，以止其泄；陽厥證重在破陽行陰，以通其厥；其陰陽錯雜不分之證，法當陰陽互治，寒熱雜投，縱或陰陽多寡不一，大概不出乎此。


喻嘉言曰：胃暖乃能食，今胃冷而反能食，則是胃陽發露無餘，頃之即去，故為必死。


曾見黃居士，患寒熱往來，無口苦咽乾，庸醫誤用黃芩，致使邪入厥陰，胃中冷而反能食，真除中也，居士乃未幾而歿。
冤哉！舉世妄用黃芩，觀此可以為戒。


舒馳遠曰：厥陰證，陰陽錯雜。

消渴者，膈有熱也，厥陰邪氣上逆，故上撞心。
疼熱者，熱盛也，心中疼熱，陽熱在上也。
飢而不欲食者，陰寒在胃也，飲食不納，飢蛔必出。
法宜寒熱互投，以去錯雜之邪。
吐蛔用烏梅丸，不中用之方也，王叔和誤人甚矣。


又曰：陰邪直中，埋沒真陽，肌膚凍冽無汗，或爪甲青黑，唇青舌縮，與夫渾身青紫成塊，身重如壓，皆陰盛而陽不虛也。
法當生附子以驅其陰，熟附子不中也。
若真陽外亡，身微熱而多汗，或眩暈眼花，神思恍惚者，皆陽虛而陰不勝也，法主熟附子以回其陽，又非生附子之所能也。


<u>治驗</u>

曾治蕭以德，患陰寒，面白膚冷，青紫成團，見於足而足不能移，見於臂而手不能舉，見於腮而口不能言，且牙齦凍冽潰爛，然時而心悸，昏眩欲絕，此為陽虛陰盛並見也。
吾以生、熟附子並用，更加參、耆、茸、術以固其脫，歷兩旬而愈。


如此條證，大汗出者，真陽外亡也；熱不去者，微陽尚在軀殼也；四肢拘急者，陰寒內結也；四肢疼者，陰寒侵入關節也。
兼之厥逆下利而惡寒，在裡又純陰也。
合而觀之，與陰邪盛並見。
法宜生、熟附子並用，更加耆、術以助後天之陽，庶乎有當。
單用四逆，於法尚欠。


門人古常新曰：生附子驅陰，熟附子回陽，一用之以溫經，一用之以壯表。


舒馳遠曰：痰飲壅塞胸中，陽氣不得四布而致厥，法當宣暢胸膈，溫中散結，以驅逐其痰而厥自通也。


又曰：陽邪在上，耗其津液，而咽喉不利；日誤下而脾胃大傷，不能傳布，則蓄血停痰，協陽邪上逆混濁而唾血也，或唾痰也；復有虛寒在下，而泄利不止，此為陰陽錯雜之邪。
其治法仍宜理脾健胃，宣暢胸膈，兼以養陰清燥，解熱豁痰，更兼溫經止泄而病自愈，不得錯雜以他經之藥而誤用之，以亂仲景之戒耳。


白頭翁湯，諸家註釋，全不合理，謂此湯走陽明血分，誤矣！仲景用之於厥陰，陽明未當用也。
又曰：白頭翁湯中黃連、黃柏並能堅腎厚腸，悉屬荒唐，夫腸之厚薄，何以辨之？將謂腸薄，大腸滑泄乎？滑泄者，法當溫中健胃，以止其泄，苦寒不可犯也；若謂大便燥結乎？燥結者，法當滋陰潤燥，以去其結，苦寒性燥，不可以燥益燥也。
至於堅腎之說，更見謬甚。


凡真陽素旺之人，腎氣強堅，不堅者，其人必陽虛也。
法當大補其陽，豈可更用涼瀉，愈傷其陽乎？何人創此不通之言，貽害千古，竟有不通之輩，紛紛信從，殊屬可笑。


厥陰熱結旁流之證，已見前陽明篇末。


按：嘔吐涎沫，乃陰邪協肝氣上逆，則嘔吐涎沫，逆而不已，上攻頭頂，而為頭痛。
宜用：

<u>吳萸湯</u>

吳茱萸一升，官揀參三兩，乾生薑六兩，大紅棗十二枚，製附子二枚。


若寒利，再加川椒、耆、術大補中氣而益脾土，則頭痛與嘔吐自愈。
然六經各有定法，頭痛之證已詳見前篇首。


喻嘉言曰：厥陰之邪上逆，乾嘔吐涎沫，可用吳萸湯以下其逆。
若熱氣有餘，結而為癰，潰出膿血，即不可復治其嘔，正恐人以吳茱萸湯誤之。
識此意者，以辛涼開提疏壅，亦何不可為哉？

嘉言又曰：厥陰篇中次第不一，有純陽無陰之證；有純陰無陽之證；有陰陽差多差少之證；有陽進欲愈，陰進未愈之證；復有陰居八九，陽居一二之證。

熱而發厥，熱深厥深，上攻而為喉痹，下攻而便膿血，此純陽無陰之證也；脈微細欲絕，厥冷，灸之不溫，惡寒，大汗，大利，躁不得臥，冷厥關元，此純陰無陽之證也；厥三日，熱亦三日，厥五日，熱亦五日，手足厥冷，而熱邪在胸，火熱在胃，此陰陽差多差少之證也；渴欲飲水，飢欲得食，脈滑而數，手足自溫，此陽進欲愈之證也；默默不欲食，嘔吐涎沫，腹脹身疼，此陰進未愈之證也；下利清穀，裡寒外熱，嘔吐下利，其脈微弱，復誤吐下，面反戴赤，陰居八九，陽居一二之證也。
大率陽脈陽證，當用三陽經治法；陰脈陰證，當用三陰經治法。
厥陰病見陽為易愈，見陰為難痊。
其表裡錯雜不分，又必先溫其里，後攻其表。
證見咽喉不利，咳唾膿血，則溫法不可用，又宜分解其熱，潤澤其枯。
世醫遇厥陰諸證，如涉大洋，茫無邊際可測，是以開口動手即錯，我今不厭煩複，復闡其奧於厥陰篇末，俾後學奉為指南云。


張蓋仙曰：壞病既經誤治而成，勢必六經皆有壞病，何以只言太少二陽有壞病，他經無之？意者闕文耳。
喻氏創陽明無壞證之解，周旋其說，大不近理，合病、並病、過經不解三條，亦皆可以不必，究竟仍在六經之內，按仲景六經之法，辨其證在何經，即用何經之法以治之，自無往而不得之矣，夫亦安用此三法為也乎？

舒馳遠曰：病後水腫，乃為脾胃氣虛，不能升清降濁，腎氣渙散，膀胱氣化不行，水邪氾濫而為腫。
法宜砂、半、椒、蔻宣暢胸膈，附子溫經，肉桂化氣，桔梗開提，生薑升散，俾轉運之機乃得先升而後降，兼服斬關丸開通其壅。
俟小便略長，飲食稍進，再加人參、茯苓、黃耆、白朮大補中氣，其腫漸消，更加鹿鞭大補腎陽，故紙收納腎氣，多服自愈。
若牡蠣澤瀉散大傷元氣，人斷不可用。


再按：病後腹脹（俗名膨脹），亦由脾胃氣虛，升降失職，壅而為滿。
推而原之，總因服過順氣等藥，耗散元氣，刻削脾胃，故不可再服順氣消滿之藥，當同前法。
若脹滿過甚，上下阻塞，轉運不通，升降不行，藥不奏效，急用紙卷艾絨，於頭頂百會穴上隔生薑一片，灸數次，以升其陽而化其氣，藥自有效。
甚至腎囊脹滿，更於臍下灸淬燈火七壯，接引頂上艾火，藥必速效。
腳腫未消，再淬湧泉穴（在腳底中）。


喻嘉言曰：傷寒病後新瘥，人與不病人交，男病傳女，女病傳男，名陰陽易病，即交易之義。
剪褲襠近陰處一方，燒灰，水和服。
男取女褲，女取男褲，取其同氣相求。
服之小便利，陰處微腫，蓋陰毒仍從陰竅出也。


舒馳遠曰：此證無非得之少陰腎虛，未必即是新瘥人之病也。
果爾，法當該用人參、耆、朮、薑、桂、枸杞、故紙等藥，無不立效，恐非褲襠散之所能。
然無病之人，不應有此虛證，於鄙心不能無疑。



<h2>附：傷寒發狂發斑結胸中寒等證</h2>
雷公真君曰：人有一時身熱，即便身冷，而滿體生斑如疹者，乃火從外泄而不得，盡泄於皮膚，故鬱而生斑。
人盡以為熱也，用寒涼瀉火之藥不效，有斑不得消而死者，殊可憫也。
吾傳汝以消斑散治之，其效如桴鼓。


又曰：傷寒發斑，危證也，然斑亦有不同，有遍身發斑者，有隻心窩內發斑者。
若遍身發斑，證似重而反輕；心窩發斑，證似輕而轉重。
蓋遍身發斑，內熱已盡發於外；心窩發斑，熱存於心中而不得出，必須用化斑之藥以解熱毒，吾傳起斑湯神效。


<u>治驗</u>

曾治鄉中一家八口，患斑皆同，急求醫治。

予即用消斑神效湯而施治之，方用元參一兩、麥冬一兩、升麻三錢、白芷二錢、白芥子三錢、沙參三錢、丹皮五錢，水煎服。
一劑斑勢減，再劑斑紋散，三劑斑影盡消矣。
此方妙在元參、麥冬以消斑，尤妙在升麻多用，引元參、麥冬以入於皮膚，使群藥易於奏功，而斑無不消也。
此證如眾人患一般者，天行時疫也。
嘉慶丙寅，予在淯水，城鄉皆染斑疫，概施前方，而活人者多。
甲戌回郡，又遇大疫兼有夾斑者，亦以此方救活甚眾。
若非神力，人豈盡能之耶？吾願仁人醫士，寶之錄之，以遍傳天下，則功德無量。


曾治王榮慶，心窩發斑，壯熱口渴，神昏志亂，告急求治。
予以起斑湯與之，方用升麻二錢、當歸一兩、元參二兩、荊芥三錢、黃連三錢、天花粉五錢、甘草一錢、茯神三錢，水煎服，連進三劑而安。
此證乃火毒結於內，必須盡行發出。
然內無血以養心，則心中更熱，火毒益熾，而不得外越也，故用當歸、元參以滋心中之血，用黃連以瀉心中之火，天花粉以消心中之痰；然無開關之散、則火藏於內而不得外泄，故又用升麻、荊芥以發之，甘草、茯神以和之，自然引火外出，而不內蓄也，火即外越，斑亦漸消，又何致於危殆？

曾治蕭萬有，患傷寒發狂，棄衣而走，不避羞恥，登高而歌，遇岩而跳，詈罵呼號，終日惟思飲水，其友請治。

以祛熱生胃湯，用石膏三兩、知母三錢、人參五錢、元參三兩、茯苓一兩、麥冬三兩、車前五錢，煎水十碗，一日灌完，是夜狂定。
明日亦如前法一劑，明夜而口渴減半。
又明日亦如前法一劑，而口渴方止，火亦頓息。
乃改用四物湯重用生地一兩，以保護元陰，滋養肝血而愈。
前方妙在石膏、知母以瀉胃火，人參以生胃氣，元參去浮游之焰，麥冬生肺中之陰，茯苓、車前引火下行於膀胱，從小便而出。
且火盛者口必渴，口渴必多飲水，吾用茯苓、車前二味以分消水濕，則水流而火自隨水而散矣。
方中瀉火又不傷氣，較勝於白虎湯。
予常以此治火熱發狂，或汗如雨下，口渴舌燥，或起芒刺者，即奏奇功。
但要知病之輕重，而斟酌乎用藥之輕重，庶不致誤耳。


曾治鄉中一健漢，患傷寒結胸，證具煩躁不寧，胃氣將絕之候，促騎求治。
予與之化結湯，用天花粉五錢、枳殼二錢、陳皮二錢、麥芽三錢、天門冬三錢、桑白皮三錢、吳神麯三錢，連煎二劑，即結胸開而津液自生也。
此方用天花粉代瓜蔞，不至陷胸之過猛，蓋天花粉即是瓜蔞之根也，最善陷胸，而無性猛之憂；枳殼消食寬中；麥芽與桑皮同用而化導更速；神麯、陳皮調胃，真有神功；天門冬善生津液，佐天花粉有水乳之合，世人鮮有知也，且天花粉得天門冬化食化痰，殊有不可測識之妙，所以既結者能開，將死者可活。
若以大陷胸湯盪滌於已汗、已下之後，鮮不速其死矣，予又不得不深為告誡也。


曾治毛天祿，惡寒身蜷，四肢逆冷，下利不止，命在須臾，其弟求治，予用黃耆一兩、附子二錢、甘草二錢、乾薑二錢、白朮一兩、茯苓五錢，水煎服。
方名救逆止利湯，一劑而逆回，二劑而利止，三劑而痊愈。
此證雷真君用參附湯，予因貧人無力購參，故易耆附湯加減亦效。
蓋耆、附回元陽於頃刻，以追其散失之元陽，更祛其陰寒之氣；白朮、茯苓以分消水濕，而仍固其脾中之陽；乾薑、甘草調和腹中，而使其熱生於內，則外寒不祛而散，自然寒者不寒、蜷者不蜷、逆者不逆、利者不利矣，夫亦安有不愈者乎？

曾治黃大元，患傷寒吐利交作，四肢逆冷，又加煩躁，飲食不進，來寓求治。
予以奠安湯，用黃耆二兩以代人參、白朮二兩、肉桂二錢、丁香二錢、故紙三錢，水煎灌之，立即救危。
此方用黃耆以救胸中陽氣之絕；白朮以救脾胃之崩，實有至效；丁香止嘔；肉桂溫中又能止泄；故紙收固腎氣，救中土之危亡，奠上下之變亂，轉生機於頃刻，杜死禍於須臾。
若有真正官參，十人可救九人活也。


曾治楊子寬，患陰寒直中腎經，面青鼻黑，腹痛欲死，更加囊縮，促騎告急。
予曰：死亡頃刻之證，治之少遲，必一身盡黑而死。
急與之救亡丹，用人參五錢、白朮二兩、附子一枚、乾薑三錢、肉桂五錢，水煎急與之服，一劑而效。
此證全是一團死氣現於身之上下，若不用此等猛烈之大熱重劑，又何以逐陰寒而追亡魂，驅毒氣而奪陽魄哉？故人參少用而附、桂不可不多用也。
然而白朮又何以多用之耶？不知白朮最利腰臍，腹痛欲死，非此不能通達，故多之以驅駕附、桂，以成其祛除掃蕩之功，而奏返魂追魄之效耳。


曾治王尚賢，患陰寒直中腎經，心痛欲死，嘔吐不欲食，下利清水，其兄求治。
予曰：乃弟病犯不治，寒邪犯心，脾胃立絕，此時藥緩不濟事，速以針刺一下，於心窩穴出紫血少許，然後用逐寒返魂湯救之，或可得生否。
予以黃耆一兩、良薑三錢、附子五錢、茯苓五錢、白朮三兩、丁香一錢，煎、服而蘇。
此方專逐心中之邪，返元陰於頃刻，心君定而諸邪退走，脾胃自安，不致上下之逆，庶可冀其重生。
否則因循觀望，有立死矣。


曾治陳會元，患陰寒直中腎經，手足指甲盡青，兩脅作痛，腎囊縮入，拽之不出，蜷曲而臥，其弟告急。
予曰：此陰寒從腎氣以入肝，而筋先受病，肝氣欲絕，勢在不可救之例。
夫肝木之絕，由於腎氣先絕，今欲救肝，不得不先救腎，乃與之救腎活肝湯。
用白朮二兩、當歸一兩、熟地一兩、山萸肉五錢、附子三錢、肉桂二錢、人參五錢，連進三劑而安。
此方祛寒之中仍用回陽之藥，且加入熟地、山萸，則參、術無過資之益，附、桂無過燥之憂，肝得火而溫，亦得水而養，自然筋活而青去，囊寬而縮解也。


曾治李映山，亦患證如前。
予診之曰：險候也。
乃與盪寒湯，重用白朮三兩以利腰臍之氣，肉桂三錢以溫命門之火，丁香一錢止嘔逆，吳萸一錢返厥逆，則寒邪無所匿藏，故能一劑陽回神清而氣爽矣。
予於五十年內，經歷此危證數十人，均以一劑回春，故敢告之同志。


曾治一鄉人，中暑亡陽，汗出不止，其兄求治。
予曰：此氣從汗出，法當急補其陽氣，則陽氣接續陰氣而不致氣脫也，用獨參湯神應之極，但足下無力買參，不若以當歸補血湯救之。
當歸一兩，嫩北耆二兩（蜜炙），加大桑葉三十皮，煎服而汗立止。
又與十全大補湯，重加黃耆二劑而安。
前方妙在桑葉，故有補陰之功，無陰則陽無以生，無陽則陰無以化，黃耆補氣，得當歸則補血，得桑葉則尤能以生陰也。


曾治一人，患口舌生瘡，鼻中不時流血，口中不時吐血，來寓求治。

予曰：此乃火氣勃於上焦，不能分散，故上衝而吐衄、口舌生瘡也。
其法當用寒涼之品以清其火熱燎原之勢，並瀉其炎上巔頂之威。
遂與生地一兩（搗成泥汁）、當歸一兩、老芎五錢、元參一兩、黃芩三錢、炒黑荊芥三錢、甘草一錢，水煎，調三七末服之，連進三劑而效。
此方妙在不用大苦大寒以逐火，而用微寒之藥以滋陰，蓋陰氣生則陽氣自然下降。
尤妙用黑荊芥引血歸經；用三七末以上截其新來之路；加黃芩以清其奔騰之路；誠恐過於寒涼，冷熱相戰，又加甘草以和之，此治熱之最巧妙法也。
若用寒涼之重者折之，非不取快於一時，然火降而水不足，則火無所歸，仍然焰生風起，必較前更甚，而始以清補之藥救之，則胃氣已虛，何能勝任？今之速效者，是病之初起也，若再遲緩，主治者又自當有法，又不可作如是治療也。


曾治鄉中一人，患心中卒痛，手不可按，來寓求治。

予曰：此火邪直犯心君也，若不急救其火，則臟腑內焚，頃刻立逝。
急與黑梔三錢、白芍五錢、甘草一錢、良薑七分、天花粉三錢、蒼朮三錢、貫眾二錢，煎服二劑而效。
此方妙在用梔子以清火，若疑心經之熱，而用黃連誤矣，黃連性燥，不可以燥益燥而轉助其焰矣，惟梔子瀉肝木之火，母衰則子亦衰，不瀉心火，正所以瀉心火也；且又重用白芍同以瀉肝；又加良薑以引入心經；復增天花粉以逐其火熱之痰，痰去而火熱自散，肝鬱亦舒。
此急治肝而以治心也。
諺云：要得鍋中不滾，除是釜底抽薪。
余可類識。


曾治一鄰友，患心痛欲死，問治於余。
即與貫眾三錢、乳香二錢、白芍三錢、黑梔子三錢、甘草六分煎服而痛去如失。


又以此方治一人口渴呼號，煎服渴止。


曾治梁濟舟，患腹中痛極，手足皆青。
予曰：此乃寒邪直中腎經也。
急與人參三錢、白朮五錢、黃耆五錢、熟地五錢、附子二錢、肉桂二錢、吳茱萸五分、乾薑五分，煎服即安。
此方妙在急溫命門之火，而佐熱其心包絡之冷，故痛立止，不致上犯心而中犯肝也。
臨證之工，當於平日留心，不致以倉卒誤人性命也。


曾治張天元，患心中疼痛，手足溫和，予以熱手試按之，則痛微。
乃曰：此寒氣侵入心經也，宜用散寒止痛湯：良薑三錢、白朮三錢、蒼朮三錢、貫眾三錢、甘草一錢、肉桂一錢、草烏一錢。
煎服一劑而安。
此方妙在用貫眾以祛邪，用二術以祛濕，邪濕俱去而又加之散寒之品，自然直中病根，而其病去如掃也。


曾治鍾興順，患心中疼痛，三日而加劇，危在此刻。
予捫其手足反冷，即語之曰：此乃火氣焚心而痛也。
遂與瀉火止痛湯，用炒梔三錢、甘草一錢、白芍二兩、半夏二錢、柴胡三錢，水煎服，一劑而安。
此方之妙，在用白芍之多，瀉水中之火，又加梔子直折其熱，而柴胡散邪，半夏逐痰，甘草和中，用之得當，故奏功如響耳。


前後二案，一寒一火，皆一劑奏效，全在認證之確也。


曾治俞天明，患腹痛不能忍，按之愈痛，口渴飲冷水即止，少頃依然大痛，其兄惶迫。
予曰：此火結在小腸，若不急療，頃刻即逝。
乃與定痛至神湯，用炒梔三錢、甘草一錢、茯苓一兩、白芍五錢、蒼朮三錢、大黃二錢、厚朴二錢，水煎一劑，服畢痛止。
此方妙在舒肝木之氣，利膀胱之水，更妙在甘草和諸痛，梔子瀉鬱熱，又恐其效不速，更佐之走而不守之大黃，則瀉火逐淤，尤為至神也。



<h2>痢門挈綱</h2>
馳遠曰：痢之為病，其綱凡四：一曰陷邪，一曰秋燥，一曰時毒，一曰滑脫四者。
痢門所謂陷邪者，六經之邪陷入而為痢也。
治法仍從六經之例，然而陷邪亦由脾虛，藥中當以黃耆、白朮、砂仁、半夏理脾開胃為主，再看兼見何經之證，即加何經之藥，於其間合而治之。
若兼太陽風傷衛，主桂枝；寒傷營，主麻黃；兼太陽腑證，仍兼五苓；陽明表證，主葛根；陽明腑證兼見，察其淺深而斟酌於白虎、承氣諸法之中；兼見少陽，表用柴胡，里用黃芩；太陰虛寒之證，附子理中；少陰挾水而動者，溫經回陽，挾火而動者，滋津解熱；厥陰有純陽無陰之證，破陽行陰，純陰無陽之證，溫經止泄，陰陽錯雜之證，寒熱互投，陰陽並驅。
凡此六經陷邪，以六經之法合而用之，無不立應。


又有鶩溏一證，常見陷邪之中。
鶩者，鴨也。
其證糞內帶清水，言其狀如鴨糞，故名鶩溏，屬太陰臟寒。
法主耆、朮、附、桂、芡實、炮姜溫經散邪，理脾崇土，其氣固，其泄自止矣。


秋燥者，秋分之後，燥金主氣之時，涼風漸起，暑氣退而濕氣收，大氣清而土氣燥，斯時也，人皆精神爽慧，起居咸康，然而天道靡常，時有不正之氣混亂清肅之令，轉見暴熱流行，謂之秋燥，人感之而為燥病。
其燥上侵於膈，則乾咳失音，咽痛心煩，膚無潤澤，法宜玉竹、蔞仁、天冬、麥冬、桔梗、雞子白；其燥下侵於腹，則腹痛下利，裡急後重，皮毛焦槁，索澤無汗，心煩咽乾，法宜生地、阿膠、桔梗、蔞仁、雞子黃。


燥與火不同，火為實證，熱盛陽亢，身熱多汗，法宜苦寒奪其實而泄其熱；燥為虛證，陰虧失潤，肌膚熯燥，法宜甘寒養其陰而潤其燥。
然又與陷邪之脾虛者不同，脾虛為寒濕，宜溫補；秋燥為陰虧，宜清潤，至於耆、朮、砂、半，不可用也。


時毒者，天行癘疫，時氣流行，人觸之而為病，外見心煩惡熱，口臭氣粗，渴欲飲冷，滿腹攪痛，鼻如煙煤，肛門似烙，乃熱毒內攻臟腑，有立壞之勢。
急宜三黃湯以救內焚，加桔梗開提肺氣，宣其壅而舉其陷，則腹痛自止，熱毒除而癘疫消，下痢亦自愈。


前證腹痛，乃肺氣為火熱所逼陷入腹中，壅滿過盛而為攪痛，其與虛寒腹痛不同。
虛寒者，腹不滿，喜手摩按，法當溫補，重用耆、朮、砂、半、川椒、乾薑；火熱內壅者，其腹滿，不喜手摩按，耆、術溫補，毫不敢犯，即如陳皮、木香、川樸，皆不可用，惟有桔梗開提一法，投之立應，誤用耆、術，立殺之矣。
庸醫無傳，不知耆、術之所用，又不知耆、術之所禁，操戈任殺，造孽無涯，世人哪知其庸，而自任其殺，可悲也。
夫我蓋有志昌明斯道，以救斯世，不惜金針，以廣其傳，俾天下後世之人知其庸殺人，而不受其殺，是於之所厚望者也。
奈何世人不特不聽吾言，而且毀謗妄加焉，吾亦未如之何也已矣？

滑脫者，由病後久虛，脾胃土敗，腎陽衰乏，中氣下陷而為滑脫。
法宜大補元氣，扶脾固腎，理脾健胃，更加澀以固脫。
方用耆、朮、參、苓、鹿茸、附、桂、砂、半、川椒、芡實、山藥、故紙、益智、建蓮，重劑多服，俾令陰消陽回，脾胃強健，腎氣收固，元氣大復，滑脫自止。


痢門諸書，不知仍從分經辨證，分門用法，所立方論，皆未中肯，概不足錄，即如《醫門法律》中之痢疾論，可謂詳矣，然於治痢之道，亦未能曲盡無遺。
子雖學識譾陋，敢將數十年寤寐誠求心得，痢門肯要，昭然挈出，亦可以為後學升階之一助也。


<u>治驗</u>

嘉慶庚辰，曾治公祖貢太守，夏月患痢，證見身重欲寐，少氣懶言，胃中夙有寒飲，喜食辛溫，此太少二陰陷邪也。

前醫不明陰陽虛實，不知分門為治，誤用下法克伐真陽，損傷胃氣，嘔逆不止，腹痛加劇，神氣昏寐，余用六君子湯，倍加黃耆、白朮各八錢，砂仁、丁香、草果、草蔻各八分為末，沖藥水服一劑，其嘔止而腹痛減，人事稍蘇，略進飲食，但醡脹不安。
予曰：醡脹者，大腸氣滯也，藠白能利之（即苦薤子）。
前藥中加入此味十三顆打碎，俟藥煎好，入薤子再煎一沸，去渣服之，連進二劑，醡脹頓除。
明日又曰：腹中又微膨脹，先生可用厚朴、檳榔乎？余曰：不可，公祖今當大病之後，腎氣渙散，氣化不行，中氣不得升降，壅而作滿，若再破氣行氣，則真氣愈傷，其滿愈甚。
曰：然則治之當何法？余曰：其法當用黃耆、白朮大補中氣，益智、故紙收固腎氣，砂仁、半夏醒脾開胃，白蔻宣暢胸膈。
四劑膨脹消而痢亦微。
再加芡實、懷山，又四劑而痊愈。


曾治貢太守門丁張四美，秋月患痢，惡寒嗜臥，見食即吐，下痢純白，其證甚微，醫者曰：痢而魚腦必死。
辭以不治。
徐友來寓謂予曰：此證還可生乎？答曰：痢如魚腦，一味虛寒，何云死證？此太少二陰之陷邪也。
乃與人參三錢、黃耆、白朮各五錢，故紙三錢，苓、半、薑、附各二錢，吳萸、丁香、白蔻各八分（研細末，調藥水），一劑而效，四劑而痊愈矣。


又治門丁王五美，亦患痢也，身體熯燥，聲音重濁，腹痛心煩，口澀無味，證日加劇，晝夜無寧，脹醡異常，諸醫不效，來寓求治。
予曰：此秋燥證也。
乃與生地、真阿膠各二兩，桔梗、甘草、麥冬各五錢，煎三碗，一日服盡，再煎，夜又服之。
明日神清氣爽，忽想黃蠟丁魚湯拌飯與之食，得大汗而病去如失。
門人清華問曰：吾師方中無治腹痛之藥而效，其證寒乎？熱乎？予曰：非寒非熱，此乃肺氣為燥氣壅塞，混亂清肅之令，陷入腹中，搏結而為腹急痛，故止清其燥邪而病去如掃矣，何不效之有？清華曰：吾師所論，直切了當，弟子渙然而冰釋矣。


又治牛四，病後久虛，下痢滑脫，諸醫不效，延予治之。

乃與參、耆、歸、術各五錢，懷山、砂、半、白蔻、草蔻各一錢，芡實，故紙、益智各三錢，薑、附各一錢。
煎服二劑而病略減，不思飲食，因令其家以白飯鮮魚置其前，令香氣入鼻觀中，胃口頓開，飲食漸進，調理而愈。
予常見病後不思食者，即令以鮮餚美食嗅之，亦可為引開胃口，外助一妙法也。
蓋香先入脾，脾喜食自進矣。
神而明之，存乎人耳。


曾治武生張三元，患痢甚危，三日不食，醫治無效，促騎告急。

往視其證，上身發熱，下身作冷，此乃陽熱在上，陰寒在下也；心中煩熱，乃陽明裡證，法用石膏；口苦咽乾，乃少陽裡熱，法主黃芩；飲食不下，屬太陰脾；身熱多汗，少陰亡陽；厥逆腹痛，厥陰裡寒。
其證錯雜，寒熱互用。
遂與耆、朮、砂、半以理太陰，石膏以清陽明腑熱，黃芩以解少陽裡熱，薑、桂、故紙以溫少陰亡陽，吳萸、川椒、生附子以驅厥陰之寒逆。
煎服一劑，諸證減半。
於是減去生附子、石膏、黃芩，再加熟附、茯苓、炙草、芡實、山藥，服數劑而痊愈矣。


曾治一武童，患痢，寒熱往來，默默不欲食，下痢赤白兼綠凍，其糞內帶青水，來寓求藥。
予乃與小柴胡湯去黃芩以治少陽之經證，以耆、朮、砂、半、薑、附以溫太陰脾經之臟寒，四劑而痊愈。
予曰：凡不能食，皆為噤口，皆因不知分經辨證之故耳。
此證寒熱往來，不欲食，是少陽之表證也；綠凍者，少陽之本色也，少陽屬甲木，主東方青色；清水為鶩溏，是太陰之裡寒也。
陰陽表裡，懵然不識，求其不殺人者，幾希耳。


又治一武生黃姓者，患赤白痢，其證身壯熱，飲食不下，醫家誤用香茹、黃連，利轉純紅，不能起床，起則暈眩，延予視之。

其證惡寒發熱，頭項強痛，微汗自出，太陽風傷衛也；前額兩側連痛者，陽明、少陽之表證也；胸膈不開，飲食不下，屬太陰；目瞑倦臥，少氣懶言，屬少陰；腹痛拘急，屬厥陰。
余曰：先生乃六經陷邪皆見之證，宜桂枝、葛根、柴胡以解三陽在經之表，耆、朮、砂、半補中開胃以理太陰，附子、炮姜以溫少陰而散寒邪，吳萸、川椒以入厥陰而驅寒降逆。
煎服一劑，而頭痛即止，利轉白而無紅，其三陽表證皆退，三陰裡寒未減。
乃於方中去桂枝、葛根、柴胡，倍耆、術，再接一劑，飲食漸進，腹痛略鬆，利亦稍輕。
於是方中再加山藥、芡實，連進數劑而安也。


曾治萬人和，患痢純紅，一日間至數十次，醫治無功，來求予治。

乃予與天師救絕神丹，方用歸、芍各二兩，枳殼、檳榔、甘草、滑石、萊菔子各三錢，磨廣香末一錢調藥水，又和苦薤汁服之。
一劑輕，二劑止，三劑痊愈。
此方妙在白芍用至二兩之多，則肝血有餘，不去剋制脾土，則脾氣有生髮之機，自然大腸有傳導之化；加之枳殼、檳榔、萊菔子俱逐穢驅積之神藥，尤能於補中用攻；而滑石、木香、甘草調和其遲速；薤子善能破滯，不急不徐，使淤濁盡下而無內留之患也。
其有些小痢疾，不必用此大劑，減半治之，無不應。
不分紅白、痛不痛，凡夏秋感熱氣而患痢，用之皆神效。



<h2><br><span class="orange">卷三</span></h2>

<h2>先天圖</h2>
命門左邊小黑圈是真水之穴，右邊小白圈是相火之穴，此一水一火，俱屬無形，日夜潛行不息，息則無生矣。
（圖略）


<h2>先天圖說</h2>
嘗觀《內經》註文以心為主，愚謂人身別有一主，非心也。
心為君主之官，當與十二官平等，不得獨尊。
若以心之官為主，則六經圖說中「主不明則十二官危」，「危」當云十一官矣，何注《內經》者昧此耶？蓋人之軀殼皮袋猶之暗室，心在軀殼中猶人之在暗室，若無一點燈光，雖至靈動者，亦蠢然無用，倀倀乎其何之？所謂終夜有求於幽室之中，非燭何見也？惟一燈才照，機巧運動，便爾自如。
可見主者非心，而真宰之陽光乃主也，其「不明則危」之義，即息則無主之義也。
此主也，氣血之根，生死之關，十二經之綱維。
此理含糊，未經道破，業醫而不知此，醫云乎哉？

又一日遇一高僧，問之曰：心即是佛，然則佛在胸中也？曰：非也。

在胸中是一團肉塊，心有一真如心是佛。
又問曰：真如心有何形狀？曰：無形。
又問：此在何處安寄？曰：想在下邊。
余曰：此可幾於道矣。
因與談《內經》諸書及《銅人圖》，豁然超悟，唯唯而退。
今將六經真陰、真陽一一申示，俾學者潛玩深思，據有形之中以求無形之妙，自得之矣。
特撰先天一圖，十二官載於六經圖說中，及複查考，則醫學之真傳有由，而仙佛之微燈不絕，其所謂靈光也、舍利也、嬰兒也、元神也、玄牝也、空中也、浩然也、太極也，同此一火而已，為仙為佛，延年養生，不過克全此火而歸之耳。
區區茲論，闡千古之未明，後之君子，慎勿以為迂。


趙氏曰：余考古《銅人圖》，畫一形象，而人身太極之妙，顯然可見，豈好事哉？余不得已也，試即命門言之。

命門在人身之中，對臍附脊骨，自上數下則為十四椎，自下數上則為七椎。
《內經》曰：七節之旁有小心。
此處兩腎所寄，形似太極，左邊一腎屬陰水，右邊一腎屬陽水，各開一寸五分，中間所居之宮，即太極圖中之白圈也。
其右旁一小白竅，即相火也；其左旁之小黑竅，即天一之真水也，此一水一火，俱屬無形之氣。
相火稟命於命門，真水又隨相火，自寅至申，行陽二十五度，自酉至醜，行陰二十五度，日夜周流於五臟六腑之間，滯則病，息則死矣。
凡人有生之時，男女交媾之時，先有火會，而後精聚，故曰火在水之先。

人生先生命門火，此褚齊賢之言也，發前人之所未發。
諸書皆謂父精母血，非也。
男女俱以火為先，男女俱有精，但男子陽精中有陰，以火為主；女子陰精中有陽，以精為主，謂陰精陽氣則可。
謂男女合，此二氣交聚，然後成形，成形俱屬後天矣。
後天百骸俱備，若無一點先天火氣，盡屬死灰矣。
故曰：主不明則十二官危。
予有譬焉，譬之元宵鰲山走馬燈，拜者、舞者、飛者、走者，無一不具，其中間惟是一火耳，火旺則動速，火微則動緩，火息則寂然不動，而拜者、舞者、飛者、走者，軀殼未嘗不存也。
故曰：汝身非汝所有，是天地之委形也。
予所以諄諄必欲明此理者，欲世之養生者、治病者，的以命門之火氣為君主，有火方有氣，無火則氣斷矣，故人身中以氣為至貴至寶。
何世之養身者，不知節欲，而日夜戕賊？此火即病矣，不知溫養此火，而直用寒涼以日滅此火，焉望其有生氣耶？故曰：主不明則十二官危，此之謂也。


夫先天腎中有陽水，有陰水，有火中之水，有土中之水，有金中之水，有木中之水。

陽水者，坎水也，氣也。
陳希夷論曰：坎以一陽陷於二陰，水氣潛行地中，為萬物受命根本。
蓋潤液也，氣之液也。
《月令》於仲秋云殺氣浸盛，陽氣日衰，水始涸，是水之涸，地之死也；於仲冬雲水泉動，是月一陽生，是水之動，地之生也。
謂之火中之水，可也；謂之土中之水，可也。
陰水者，兌澤也，形也。

一陰上徹於二陽之上，以有形之水，普施萬物，下降為資生之利澤，在上即可為雨露之水，在下即可為大溪之水。
人之飲食入胃，命門之火蒸腐水穀，水穀之氣上薰於肺，肺通百脈，水精四布，五經並行，上達皮毛，為汗、為涕、為唾、為津；下濡膀胱，為便、為液。
至於血，亦水也，以隨相火而行，故其色獨紅，周而復始，滾滾不竭，在其上則可為天河水，在下則可為長流水，始於西北天門，終於東南地戶，正所謂黃河之水天上來，奔流到海不復回，故黃河、海水，皆同色也。
金中之水，礦中之水，水銀是也。
在人身中為骨中之髓，至精至貴，人之寶也。
木中水者，巽木入於坎水而上出，其水即木中之脂膏。
人身足下有湧泉穴，肩上有肩井穴，此暗水潛行之道。
凡津液潤布於皮膚之內者，皆井泉水也。
夫水有如許之不同，總之歸於大海，天地之水，以海為宗，人身中之水，以腎為源，而其所以能晝夜不息者，以其有一元之乾氣為太極耳。
此水中之五行也，明此水火之五行，而土木金可例推矣。


夫火有陽火，有陰火，有水中之火，有土中之火，有金中之火，有木中之火。

陽火者，天上日月之火，生於寅而死於酉；陰火者，燈燭之火，生於酉而死於寅，此對待之火也。
水中火者，霹靂火也，即龍雷之火，無形而有聲，不焚草木，得雨而益熾，見於季春而伏於季秋。
原夫龍雷之見者，以五月一陰生，水底冷而天上熱，龍為陽物，故隨陽而上升；至冬至一陽來復，故龍亦隨陽下伏，雷亦收聲。
人身腎中之相火亦猶是也，平日不能節欲，以致命門火衰，腎中陰盛，龍火無藏身之位，故遊於上而不歸，是以上焦煩熱、咳嗽等證。
善治者，以溫腎之藥，從其性而引之歸原，使行秋冬陽伏之令而龍歸大海，此至理也。
奈何今之醫陰虛火衰者，以黃柏、知母為君，而愈寒其腎，益速其斃，良可悲哉！若有陰虛火旺者，此腎水乾枯而火偏盛，宜補水以配火，亦不宜用苦寒之品以滅火。

壯水之主，以鎮陽光，正謂此也。
如燈燭火，亦陰火也，須以膏油養之，不得雜以一滴寒水，得水即滅矣。
獨有天上火入於人身，如河間所論六氣暑熱之病，及傷暑中暑之疾，可以涼水沃之，可以苦寒解之。
其餘爐中火者，乃灰土中無焰之火，得木則煙，見濕則滅，須以炭培，實以溫燼。
人身脾土中火，以甘溫養其火，而火自退。
《經》曰：勞者溫之，損者溫之。

甘能除大熱，溫能除大熱，此之謂也。
空中之火，附於木中，以常有坎水滋養，故火不外見。
惟乾柴生火，燎原不可止遏，力窮方止。
人身肝火內熾，鬱悶煩躁，須以辛涼之品發達之。
《經》曰：木鬱則達之，火鬱則發之。
使之得遂其炎上之性，若以寒藥下之，則愈郁矣；熱藥投之，則愈熾矣。

金中火者，凡山中有金銀之礦，或五金埋瘞之處，夜必有火光，此金鬱土中而不得越，故有光輝發見於外。
人身皮毛空竅中，自覺如針刺、蚊咬，及顛頂如火炎者，此肺金氣虛，火乘虛而現肺主皮毛。
經曰：東方木實，因西方金虛也，補北方之水，即所以瀉南方之火。
雖曰治金中之火，而通治五行之火，無餘蘊矣。
經曰：紀於水火，餘氣可知。


腎中真陽，乃奉化生身之主，內則賴以腐化水穀，鼓運機神，外則用之溫肌壯表，流通營衛，耳目得之而視聽，手足得之而持行，所以為人身之至寶也。
然而稟受原有不同，其中陰陽不無偏勝，陽過亢者，常宜養陰濟陽；陰過旺者，更當助陽御陰。


喻嘉言曰：腎中真陽，得水以濟之，留戀不脫，得土以堤之，蟄藏不露。
而手足之陽，為之役使，流走周身，固護腠理而捍衛於衛；胸中之陽，法曰之馭，離照當空，消陰除曀而宣布於上；脾中之陽，法天之健，消化飲食，傳布精液而運行於內，此三者後天之陽，豐亨有象，而先天真陽安享大寧。
惟在外、在上、在中之陽衰微不振，陰氣乃始有權，或浮冷不溫，衛外之陽不用矣；或當膺阻礙，胸中之陽不用矣；或飲食不化，脾中之陽不用矣。
斯時腎中真陽不能安於內而亡於外也，於是肌膚得陽而汗燥，頭面得陽而戴赤，脾胃得陽而除中，即不中寒，其能久乎？嘉言此論，開天闢地，亙古今之未有也，令人讀之千遍不厭。


先賢往往重在養陰清火，亦時勢不同也。

常見前輩長者，陽旺多壽，如黃耆、白朮概不可用，亦必不可用。
後人漸見陽虛，而服芩、連者亦漸少。
近時稟賦又大不同，凡病未有能外太、少二陰者，縱或兼見三陽，亦不免里重於表，用藥總以耆、朮、附、桂為主，而服涼藥者百中難逢一二。
然而學者亦不當專以時勢為主，蓋非至正變通之道也，務必陰陽虛實諸法俱備，方稱醫手。
夫仲景六經傷寒，其中發表攻裡，驅陰回陽，與夫清燥瀉火諸法，條分縷晰，至詳且盡，未嘗偏廢。
今之淺於醫者，不知分經辨證，始則亂表，曰：寧可過表，不可失表。
繼則怕火，曰：千虛易補，一火難除。
籲！是何言也？此等無稽之談，從何得來？況六經原有法程，病在陽明，所怕是火，火邪實盛，足以竭陰，法當急驅其陽，以救其陰；病在少陰，所喜是熱，熱尚未去，陽即可回，法當急驅其陰，以救其陽。
不明其理，肆謂某某喜用溫補，某某喜用寒涼，安知仲景之法條分縷晰，分經辨證，確有所據，溫涼補瀉，毫不容混，烏容爾之喜好也耶？徒形所議之庀謬耳。



<h2>先天要論</h2>
<u>八味地黃丸</u>

昔漢武帝病消渴，張仲景為此立方，藥只八味，以熟地黃為君，重可加至二、三兩，故名八味地黃湯，取天一生水之源也。


至聖元關，為萬世無窮之利，後薛立齋、趙養葵咸重用而珍寶之。


治病者善用之，能治命門火衰，不能生養脾土，以致脾胃虛寒，飲食少思，大便不實，或下元衰憊，臍腹疼痛，夜多溲尿等證。


方列於下：

干熟地八兩，淮山藥四兩，山萸肉四兩，大粉丹三兩，白茯苓三兩，光澤瀉三兩，紫油桂一兩（去皮），大附片一兩。


<u>制地黃法</u>

地黃稟北方純陰之性，為陰中之陰，制之法非太陽烈火交相為制，即煮百日，終不熟也。
苟使一煮便熟，何以固本膏用生地、熟地各半？制之時，惟夏日秋陽氣盛暴烈，用真產懷慶者，以酒洗酒浸一宿，柳木甑砂鍋內蒸半日，取出搗爛，手攤薄片，盡一日曬乾，再蒸再曬，九次為度。
磁壇收固，經久不壞。
臨用酒潤搗泥為丸，或以砂鍋微火焙，和諸藥磨末尤佳。
又云：地黃非懷慶產者力薄，非九蒸九曬不熟。


<u>製附子法</u>

頂大附子有蓮花瓣，頭圓底平者佳。

童便浸五七日候透，揭去皮，切四塊，仍浸三四日，用粗紙數層包之浸濕，煨灰火中，取出切片，檢視有白星者，仍用新瓦上炙熱至無星為度。
如急用者，切薄大片，銅鍋內用童便煮三四沸，熱瓦上焙乾至熟用之。
八味丸藥，能伐腎邪，皆君主之藥，宜加減用，加減不依易老之法，亦不能收效。
今人有加人參者，人參乃是脾經之藥，到不得腎經。
有加知母、黃柏者，有去澤瀉者，皆不知仲景立方之本意也。
烏乎其可哉！

<u>六味地黃丸</u>

錢氏於前方中減去桂、附，以治小兒，故名。
蓋以小兒純陽也。


<u>都氣丸</u>

六味丸中加五味子，故名，述類象形之義也。


<u>加減八味丸</u>

楊氏云：平人常服，去附子，加五味子。


<u>三一腎氣丸</u>

丹溪所制，獨此方不可用。


<u>金匱腎氣丸</u>

仲景所制也，治氣虛中滿神方。


<u>益陰地黃丸</u>

治目病火衰者。


<u>濟陰地黃丸</u>

治目病有火者。


二方見《原機啟微》。


易老云：八味丸治脈耗而虛，西北二方之劑也。
金弱木盛，水少火虧：或脈鼓指，按之有力，服之亦效，何也？答曰：諸緊為寒，火虧也，為內虛；水少為木勝金弱，故服之亦效。


張仲景八味丸中用澤瀉論，不過接引桂、附歸就腎經，王海藏韙之。


愚謂八味丸以地黃為君，而以余藥佐之，非止為補血之劑，蓋兼補氣也。

若專為補腎而入腎經，則熟地、山萸、茯苓、丹皮皆腎經之藥，固不待澤瀉之接引而後至也。
其附子乃右命門之藥，浮中沉無所不至，又為通行諸經引用之藥。
肉桂能補下焦相火不足，是亦右腎命門藥也。
然則桂、附亦不待夫澤瀉之接引而後至矣。
且澤瀉雖曰咸以瀉之，乃瀉腎邪，非瀉腎之本也，故五苓散中用之。
白茯苓亦瀉腎邪之品也。
八味用澤瀉者，非但為引經瀉邪，蓋取其攻邪即以補正，能養五臟，益氣力，起陰氣，補虛損五勞之功，寇氏又何疑而去之耶？況澤瀉雖能瀉腎，然用之大補藥中，即欲瀉之而力莫能施矣，其蘊妙豈冒昧所能窺毫末耶？

余所以諄諄於此方者，蓋深知仲景為立方之祖的，認此方為治腎之要，毫不敢私意增減，今人或以脾胃藥雜之，寒涼加之，皆妄逞臆見，而無當於理者也。



<h2>水火論</h2>
坎，乾水也，氣也，即小而井、大而海也。

兌，坤水也，形也，即微而露、大而雨也。
一陽陷於二陰為坎，坎以水氣潛行地中，為萬物受命根本。
故曰：潤萬物者莫潤乎水。
一陰上徹於二陽為兌，兌以有形之水普施於萬物之上，為資生之利澤。
故曰：悅萬物者莫悅乎澤。
明乎此二水，可以悟治水之道矣。
心火者，有形之火也。
相火者，無形之火也。
無形之火，內燥熱而津液枯，以五行有兌水，兌水制之者權也。
吾身自有上池真水氣也，無形者也，以無形之水，沃無形之火，當而可久者也，是為真水、真火，升降既宜而成既濟矣。


醫家不悟先天太極之真體，不窮無形水火之妙用，而不能用六味、八味之神劑者，其於醫理尚欠大半。


陳希夷曰：坎，乾水也，氣也。

一陽陷於二陰為坎，坎以水氣潛行地中，為萬物受命根本。
故曰：潤萬物者莫潤乎水。
蓋潤液也，氣之液也。
《月令》於仲秋乃云，殺氣浸盛，陽氣日衰，水始涸，是水之涸，地之死也；於仲冬乃云，水泉動，然而是月一陽生，是水之動，地之生也。
由斯而觀，不過欲人脫死地而就生地，凡舉動先自潛固根本以待後，乃能萬應而萬舉萬勝，明其理也。


六味丸，一名地黃丸，治腎虛作渴，小便淋閉，氣壅痰涎，頭目眩暈，眼花耳聾，咽燥，舌痛，齒痛，腰腿痿軟等證，及腎虛發熱，自汗，盜汗，便血，諸血，失音，水泛為痰之聖藥，血虛發熱之神劑。
又治腎陰虛弱，津液不降，敗濁為痰。
或治咳逆，或治小便不禁。
能收精氣之虛脫，養氣滋腎，制火導水，使機關利而脾土健實。


上為末，和地黃膏。
如煉白蜜為丸，梧子大，一早空心淡鹽湯送下，少時以美膳壓之，使不得停留胃中，直至下元，以瀉沖逆也。


<u>六味丸說</u>

腎虛不能制火者，此方主之。

腎中非獨水也，命門之火併焉，不虛則水足以制火，虛則火無所制，而熱證生矣，名之曰陰虛火動。
河間所謂腎虛則熱是也。
今人足心熱、陰股熱、腰脊痛，率是此證，乃咳血之漸也。
熟地、山萸味厚者也，《內經》曰：味厚為陰中之陰，故能滋少陰，補腎水；澤瀉味寒，寒先入腎；地黃、澤瀉、山藥，皆潤物也，腎惡燥，喜得所潤，此方所補之水系無形之水，物之性潤者亦無形，故用之；丹皮者，牡丹之根也（即今之香牡丹根是），丹者，南方之火色，牡而非牝屬陽，味苦辛，故入腎而斂陰，益少陰，平虛熱；茯苓味甘而淡者也，甘從土化，土能防水，淡能滲泄，故用之以制水臟之邪，且益脾胃而培萬物之母。
壯水之主，以鎮陽光，即此藥也。


<u>八味丸說</u>

君子觀象於坎，而知腎中具水火之道焉。

夫一陽居於二陰為坎，此人生與天地相似也。
今人入房盛而陽事易舉者，陰虛火動也；陽事先痿者，命門火衰也。
真水竭則隆冬不寒，真火竭則盛夏不熱。
是方也，熟地、山萸、茯苓、澤瀉、丹皮、山藥皆濡潤之品，所以能壯水之主；肉桂、附子辛溫之物能於水中補火，所以益火之原。
水火得其養，則腎氣復其天矣。
益火之原，以消陰翳，即此方也。
益脾胃而培萬物之母，其利溥矣。



<h2>先天水火總論</h2>
前人之論水火既詳，慧再約言而切指之。

夫人之始生也，先生腎，腎有兩腎，左為陰水，右為陽水，中間是命門之穴，真陽之火居焉。
此火，即是人之命根也，火旺則精神強健，火微則精神衰弱，火息則無生矣。
心賴命門之火而神明有主，能應事事，肝賴命門之火而能謀慮，膽賴命門之火而能決斷，胃賴命門之火而能受納，脾賴命門之火而能轉輸，肺賴命門之火而能治節，膻中賴命門之火而能喜樂，大腸賴命門之火而能傳導，小腸賴命門之火而能布化，腎賴命門之火而能作強，三焦賴命門之火而能決瀆，膀胱賴命門之火而能收藏，此十二官者全藉命門之火以養之也。
經曰：勞者溫之。
八味地黃湯大劑與之是也。
而腎中真陰之水亦無一臟不一取資也。

腎水生肝木，肝木生心火，心火生胃土，相火生脾土，脾土生肺金，肺金生腎水，生生不已，故能長有天命。
心得腎水而神明始渙發也，脾得腎水而精微始化導也，肺得腎水而清肅始下行也，肝膽得腎水而謀慮始決斷也，六腑俱賴得腎水而後可分布之也。
腎中無水，六味地黃湯丸大劑與之；肝中無水，四物湯中熟地用至一兩；心中無水，天王補心丸中生地換熟地；膻中無水歸脾湯；脾胃無水六君、四君；肺金無水生脈散，舉一而類推之可也。
凡人得失榮枯，察色便曉，有諸內者形諸外，不觀之帝王之色，龍文鳳彩；神仙之色，岳翠山光；榮華之色，珠明玉潤；壽耇之色，柏古松蒼；貧賤之色，薄削垢膩；疾病夭枉之色，重濁晦滯，枯索堊黧。
故五臟各有正色，即以其色之呈於面者分生克，黑有黃色，土剋水矣；紅有黑色，水剋火矣；黃有紅色，火生土矣；黑有白色，金生水矣。
相生則生，相剋則死，克則救生，生則制克，其理一通，方稱醫傑，不學無術，何知生克？窮究六經，方知用藥。

即如內傷諸證，脾腎居多，脾虛者宜用參、苓、耆、朮、砂、半、薑、蔻等藥溫醒脾胃，宣暢胸膈，飲食健運，諸病自愈；腎虛者宜用熟地、山茱、附、桂等藥，無水者壯水之主，無火者益火之原，腎氣收藏，元氣自復。
或問曰：常見凡人腎中之火，亦無一臟不焚燒也，腎火犯心而煩躁生焉，腎火犯肝而龍雷出焉，腎火犯脾而津液干焉，腎火犯肺而喘嗽病焉，腎火犯於六腑而燥渴枯竭之證，種種變生，然則治之之法奈何？余曰：明乎哉問也。
夫腎中之真火起者，由於腎中之真水竭也，宜用六味地黃丸料加麥冬、五味，大劑煎飲，以大補腎中之水，水盛而火自潛藏，何病不愈？粗工不達此理，誤用梔、柏、芩、連，殺人多矣。
故經曰：知其要者，一言而終也。
此論水火之妙用，實有至理存焉，學者苟能參悟而會通之，醫不稱神，吾未之能信也。



<h2>滋陰降火論<br></h2>
補陰丸中，以黃柏、知母、天、麥門冬為佐，蓋黃柏苦寒瀉水，天冬寒冷損胃，服之者，不惟不能補水，而且有損於腎，故滋陰降火者，乃謂滋其陰而火自降，當串講不必降火也。

然二尺脈各有陰陽水火，互相生化，當於二臟中各分陰陽虛實，求其所屬而平之。
若左尺脈虛弱而細數者，是左腎之真陰不足也，用六味丸；右尺脈遲軟，或沉細而數欲絕者，是命門之相火不足也，用八味丸。
至於兩尺微弱，是陰陽俱虛，用十補丸。
治腎經虛冷，足寒膝軟，即八味丸加五味子、嫩鹿茸。
此皆滋其先天之化源，實萬世無窮之利，世醫之補陰者，多用黃柏、知母反戕脾胃，多致不起，不能無遺憾於世。
予特表而出之，以廣前人之未詳，使病家醫者，加意於六味、八味二方云。



<h2>相火龍雷論</h2>
火有人火，有相火。

人火者，所謂燎原之火也，遇草而燔，得木而爇，可以濕伏，可以水滅，可以直折，黃連之屬可以制之。
相火者，龍火也，雷火也，得濕則爇，遇水則燔，不知其性而以水折之，以濕攻之，適足以光焰燭天，物窮乃止；識其性者，以火逐之則焰灼自消，炎光撲滅，古人瀉火之法意蓋如此。
今世醫家、病者，多善黃柏、知母治相火，殊不知此相火者，寄於肝腎之間，此乃水中之火，龍雷之火也，若用黃柏苦寒之藥，又是水滅濕伏，龍雷之火愈熾矣。
龍雷之火，每當濃陰驟雨之時，火焰愈熾，或燒燬房垣，或擊碎木石，其勢誠不可抗，惟太陽一照，火自消滅，此得水則熾，得火則滅之驗也。
夫龍雷何以春夏而啟發，秋冬而歸藏？蓋冬時陽氣在水土之下，龍雷就其火氣而居於下；夏時陰氣在下，龍雷不能安其身而出於上。
明乎此義，惟八味丸中桂、附與相火同氣，直入腎中以據其窟宅而招之，同氣相求，相火安得不引而歸原耶？凡人非此火不能以有生，世人皆曰降火，而予獨以地黃滋養水中之火；世人皆曰滅火，而予獨以桂、附溫補天真之火。
此千載不明之論，予更重言以引申之，高明以為然否？


<h2>咳嗽論</h2>
咳無痰而有聲，嗽有痰而有聲，雖分五臟六腑之殊，而其要皆主於肺。
蓋肺為清虛之腑，一物不容，毫毛必咳。
又肺為嬌臟，畏熱畏寒，火刑金故咳，水冷金寒亦咳，故咳嗽者，必責之肺。
而治之之法，不在於肺而在於脾，不專在脾而反歸重於腎，蓋脾者肺之母，腎者肺之子，故虛者補其母，虛則補其子也。


如外感風寒而咳嗽者，今人率以麻黃、紫蘇之類發散表邪，謂從表而入者，自表而出。

如果系形氣、病氣俱實者，一汗而愈；若形氣、病氣稍虛者，宜以補脾為主而佐以解表之藥。
何以故？蓋肺主皮毛，惟其虛也，故腠理不密，風邪易入。
若肺不虛，邪何從而入耶？古人所以制參蘇飲中必有參，桂枝湯中有白芍、甘草，敗毒散有人參，解表中兼實脾固氣也。
脾實則肺金有養，皮毛有衛，已入之邪易以出，後來之邪無路而入矣。
若專以解表，則肺氣益虛而不固，腠理愈疏，外邪乘間而入者，何時而已耶？須以人參、甘草、黃耆以補脾，兼用桂枝以驅邪，此予所謂不治肺而治脾，虛則補其母之義也。


《直指》云：肺出氣也，腎納氣也，肺為氣之主，腎為氣之本。
凡咳嗽暴重，動引百骸，自覺氣從臍下逆奔而上者，皆腎虛不能收氣歸元，當以六味丸、安腎丸主之，毋徒從事於肺，此虛則補其子之義也。


余又有說焉，五行之間，惟肺腎二臟，母盛而子宮受邪。
何則？肺主氣，肺有熱則氣得熱而上蒸，不能下生於腎，而腎受邪矣，腎即受邪，則肺益病。
此又何也？蓋母藏子宮，子隱母胎，凡人肺金之氣，夜臥則歸藏於腎水之中，今因肺受心火之邪，欲下避於水中，而腎水乾枯，有火而遂無可容受之地，於是復上而病愈盛矣。


又有火鑠肺金而咳嗽者，宜清金降火。
今之醫書中論清金降火者，以黃芩、天冬、麥冬、桑白皮清肺金，以黃連降心火，以石膏降胃火，以四物、黃柏、知母降陰火，謂枳殼、半夏燥泄傷陰，易以貝母、瓜蔞、竹瀝、枇杷葉以潤肺金而化痰，以上治法豈不平正通達耶？殊不知清金降火之理似是而非，彼不知補北方正所以瀉南方也，滋其陰即所以降其火也。
獨不觀啟玄子云，壯水之主，以鎮陽光乎？予於相火論及滋陰降火論中，已詳言黃柏、知母之不宜用，與夫寒涼諸藥之害矣。


又王節齋云：凡酒色過度，損傷肺腎真陰者，不可服參。
此言一出，誤天下之蒼生去虛咳嗽者，視參、耆如砒毒，奉知、柏為靈丹，致使患此證者，百無一生，良可悲也。


是病本起於房勞太過，虧損真陰，陰虛而火上，火上而刑金，故咳嗽而金受傷矣。
予意先必壯水之主，用六味地黃丸以補其真陰，使水升而火降，隨即以參、苓、耆、術健脾救肺之品，補腎之母，使肺金與水相生，而病易愈。
世醫用寒涼者，膚淺庸工，固不必齒。
間有知用參、耆，不知先用六味壯水以鎮火，而遽投參、耆以補陽，反使陽火愈旺，而金益受傷，此豈藥之罪哉？抑世醫之不識先後也？

有脾胃先虛，土虛不能制水，水泛為痰，子來乘母而咳者；又有初雖起於心火刑金，因誤服寒涼，以致脾土受傷，肺益虛而咳者，乃火位之下，水氣承之，子來救母，腎水復火之仇，寒水扶木勢而上侵於肺胃，水冷金寒故嗽。
前病未除，新病愈甚，庸工不達此義，尚謂痰火難除，寒涼倍進，豈不殆哉？斯時也，須用六君子湯加炮姜以補脾胃，八味丸以補土母而引水歸原。
此等治法，同志宜留意焉。


《金匱》云：咳而上氣，喉中有雞聲，射干麻黃湯主之。
此論外感。


有嗽而聲啞者，有金實不鳴，金破亦不鳴。
實則清之，破則補之，皆治肺之事也。
又須知少陰之絡入肺中，循喉嚨挾舌本，肺為之標，本虛則標弱，故聲亂咽嘶，舌萎聲不能前。
出仲景傷寒書。


又有一等乾咳嗽者，丹溪云乾咳嗽極難治，此係火鬱之證，乃痰鬱其火邪在中，用逍遙散以開之，下用補陰之劑而瘥。


<u>人參敗毒散說</u>

人參敗毒散一方，藥味皆辛平升散，為咳嗽門中第一神方，世醫鮮有知者。

凡有咳嗽，聲重鼻塞，外感風寒，內傷飲食，夾食夾毒，不拘男婦大小，胸緊氣急，咽痛口苦，痰不相應，即煎服此方以升散之。
或感冒重者，服之其咳愈甚，不知者以為藥不相符，棄而不服，殊不知正是升散之功，真佳兆也，再服之，漸必輕減，不拘劑數，總以痰應聲響為度，聲響痰出是其驗也。
若枯燥之人，數劑之後，略加沙參、歸、芍、地黃、麥冬之品以滋其陰，無不愈者。
愚五十年來屢用屢效。
同志君子，凡見咳嗽初起，切勿誤用寒涼及滋陰之藥，閉其肺竅，為害不小，必以升散為先著，俟痰應之後，再用麥味地黃湯以滋其陰，則得之矣。
其方歌曰：人參敗毒茯苓草，枳桔柴前羌獨芎，薄荷少許姜三片，感冒咳嗽有奇功。


<u>治驗</u>

曾治儒學王子男，每至春交，咳嗽即作，醫用參蘇飲乃愈，其後發時，復用前藥不應，反致喉瘖，來寓請診。
按之右寸洪數無力。
余曰：此乃少陰陰火刑肺金。
以六味丸料加麥冬、五味、山梔作湯與服，兼服補中湯加麥、味，數十劑而愈。


咳者，肺氣傷而不清故咳；嗽者，脾濕動而生痰故嗽。
雖分六氣五臟，其要皆主於肺。
尤須知心咳者火也，巳、午尤甚；肺咳者金也，申、酉尤甚；腎咳者水也，亥、子尤甚；肝咳者風也、木也，寅、卯尤甚；脾咳者土也，辰、戌、醜、未四時微咳，脈式歌曰阿阿緩若春楊柳是也。
善治者，先問是咳是嗽，或是咳嗽，何時咳甚，即用何經之藥加入咳嗽方中，分新久、寒熱、虛實而施治之。


如病欲愈而咳反甚者，肺中有鬱火也，即取雞鳴丸投之，不過數日乃安。
此方系孫真人去龍宮得來，歌曰：咳嗽原來十八般，只因邪氣入於肝，脾咳之時多吐逆，胃嗽膈上有痰涎，腎咳須知多虛享，咳嗽一夜不曾安，三陽咳時多潮熱，三陰咳時半上難，咳嗽吐血連心瘇，膀胱咳嗽氣相傳，氣咳夜間多沉重，肺咳嗽痰多喘難，暴咳日間多汗出，腸風咳嗽冷痰酸，總計前件十八證，用心去取雞鳴丸，此是神仙真妙訣，更加烏梅棗肉煎。


<u>神仙雞鳴丸方</u>

知母（去毛），貝母（去心），杏仁（去皮），款冬（炒），甜葶藶（隔紙炒），甘草，法子，北味（炒），廣皮（去白），桔梗（炒），雞蘇（曬），天冬（去心），粟殼（炒），旋覆花，沙參（炒，原方用人參三錢，功較勝），東阿膠（麵炒珠，無真正者，以換水牛膠名黃明膠代之，亦可通用，但功不及東膠）。
上制各一兩足，合為極細末，煉白蜜為丸，如彈子大。
每服一丸，用烏梅二枚，棗子三枚，泡濃湯細嚼下一丸。
小兒一丸分四服。
有病者云烏梅味酸難嚥，予曾以烏梅、棗肉加白蔻仁各一兩焙乾，同前磨末為丸，生薑湯化下，亦妙。


<u>治驗</u>

曾治淯水範三才，患咳唾，痰血相兼，余親治愈已三載矣。

一日忽感風寒咳嗽，醫家言¤用滋陰之藥，釀成吐血不止，乃弟促騎求治。
余曰：令兄新疾也，先宜發散，繼以滋陰，方為合法，今誤早為滋陰，閉其肺竅，恐不可及也。
乃勉強以人參敗毒散四劑與之，且看緣法何如。
服之其咳愈劇，遂與雞鳴丸，令每夜細嚼三五粒，日服補中湯加麥、味，不數日而咳嗽如失，血亦不吐，遂服六味都氣丸而康。
此丸余歷驗已久，活人亦多，同志君子，切勿忽視。


又治一儒者患咳嗽，面紅潮熱，其脈洪數，予以黃連解毒湯治之而愈。


又治一人熱燥而咳，予以梔子仁湯。


又治一書生咳咯有血，用麥門冬湯而效。


以上諸證，均用八仙長壽丸善其後。
若在夏月，尤當用大劑，壯水以保肺金也。
余月兼用補中湯加麥、味，兼服八仙長壽丸，屢治屢效。


<u>麥門冬湯</u>

治火熱乘肺，咳嗽有血，胸膈脹滿，五心煩熱等證。


麥門冬、桑白皮、大生地、法夏子、桔梗片、淡竹葉、麻黃絨各七分，五味子、大甘草各五分。


<u>麥門冬湯</u>

麥門冬七錢，法夏子三錢，官揀參五錢，炙甘草一錢，大紅棗十二枚，白粳米一勺。
治火氣上逆，咽喉不利。
水煎服。


此手太陰肺金藥也。


俞嘉言曰：此胃中津液乾枯，虛火上炎之證。
用寒涼而反升，徒知與火相爭。
知母、貝母屢施不應，不知胃者，肺之母氣也。
此方用麥冬為君，人參、粳米、甘草、大棗大補中氣，以生胃中津液；隊中增入半夏之辛溫，以利嚥下氣，此非半夏之功，實善於用半夏者，此仲景二千餘年之秘，開古今未有之奇矣。


按：半夏亦脾胃藥，能燥能潤，以能行水故燥，以味辛故潤也，仲景治咽痛不眠皆屢用之，今人率以為燥而疑之，良由《內經》之未讀到耳。


<u>治驗</u>

曾治周嘉興，每夏至患咳嗽，服降火化痰之藥而益甚。
診之脾肺腎三部脈皆浮而洪，按之微細。
予曰：此脾土虛不能生肺金，肺金不能生腎水，而虛火上炎也，朝用補中益氣湯加麥、味，夕用八仙長壽丸而愈。


曾治一儒者，夏月唾痰，用清火藥不應。
予曰：此火乘肺金。
用前麥門冬湯而愈。
後因勞復嗽，遂與補中益氣湯加桔梗、黃芩、麥、味而愈。
但體倦口乾，小便赤澀，日服生脈散，夕服八仙長壽丸，其後遂不復發。


又治一儒者咳嗽，壯熱自汗，口乾便赤，予診其脈虛而洪。
先與白虎湯以徹其熱，熱退，遂用補中益氣湯加山梔、麥冬、五味煎服數劑，兼服八仙長壽丸而愈。



<h2>痰論</h2>
王節齋曰：痰之本，水也，源於腎；痰之動，濕也，主於脾。
古人用二陳湯為治痰通用，然以治濕痰、寒痰則是矣。
若陰火炎上，薰於上焦，肺氣被郁，故其津液之隨氣而升者，凝結而成痰，腥穢稠濁，甚則有帶血而出者，此非中焦脾胃濕痰、實痰之所比，亦非半夏、南星之所治，惟用清氣化痰須有效耳。


噫！節齋論痰而首揭痰之本於腎，可為發前人之所未發。

惜乎啟其端而未竟其說，其所制之方，皆治標之藥，而其中寒涼之品甚多，多致損胃。
惟仲景云，氣虛有痰者，用八味腎氣丸補而逐之。
吳茭山《辨疑篇》云：八味地黃丸，治痰之本也。
此二公者，真開後學之矇瞶，濟無窮之夭枉。
或曰：有火無火，何以辨之？答曰：無火者純是清水，有火者中有重濁白沫，此為別耳。
善治者能察，果是腎虛，先以六味丸壯水之主，八味丸益火之原，復以四君子或六君子補脾土以制水；若果脾土虛弱者，既以補中、理中，又能以六味、八味制水益母，子母互相生克，而於治痰之道其庶幾乎。


<u>治驗</u>

曾治明經某，素稱實學，舉動狂傲，不善保養，忽飲食無味，口乾吐痰，肚腹膨脹，二便不利，醫家不問虛實，便與之化痰行氣，轉見胸滿痞悶，痰飲愈甚。

與之導痰，又與分消，腹脹脅痛，坐臥不安。
又與破血耗氣，兩足浮腫。
知予在英公署內，告急求治，即謂余曰：賤軀被諸醫治壞，請問先生還可救否？予診其脈，右寸大而無力，右關微弦，右尺倏有倏無，左三部軟而無力。
余曰：足下脾腎兩傷之證。
令以午前服補中益氣湯，早晚服金匾腎氣丸。
初服數劑更脹，余曰：不妨，久服則不脹。
果信余言，逾月而諸證盡退，飲食漸進。
繼服八味丸去附子加北味，兼服歸脾湯去木香、甘草，加五味子、肉桂，半載而康，元氣大復。


曾治蔡孝廉，不慎起居，患證同前，手足逆冷，惡寒喜熱，語言不清，手足不能舉動。
予以補中益氣湯加薑、附、薑黃、靈仙、南星、半夏以溫經回陽，服數劑而諸證漸退，語言稍覺清楚，行動自如。
余因他往，誤聽庸工，服清火化痰之劑，以致大下鮮血而歿。
惜哉！

按：化痰丸藥味概用甘苦寒咸之品，雖開鬱軟堅，降火化痰，難免損胃之禍，若脾土太過，氣滯鬱而生痰者用之得宜；若脾土不及，氣痞虛熱而生痰者，誤用之必致中滿吞酸，肚腹腫脹，小便不利，不治而殞。
歿者多矣，業醫者尚其慎諸。


凡患痰證，若胸膈不開，飲食無味，此足太陰中州虛也，宜理脾滌飲。
方用：

黃耆，白朮，砂仁，半夏，白蔻（研末），乾薑（炒黃）。


加草蔻一枚，能散滯氣，中州健旺，痰自運化。


若腎氣虧損，精液難降，敗濁為痰者，乃少陰真臟之證，宜六味地黃丸補而逐之。
有火者，痰煉而硬，宜六味丸；痰清者，腎火衰也，又宜八味丸。
寒熱分明，不致差池。
亦有脾陰虧損，中州氣弱，健運無權而為痰者；又有誤服峻厲之劑克伐脾陰，不能運化，津液凝結而為痰者。
凡此皆用補中益氣湯加茯、半，或理脾滌飲加草蔻仁，以健理脾氣，方為合法，不致貽誤也。



<h2>痰飲</h2>
馳遠舒氏曰：凡患痰飲，胸中痞硬，其氣上衝咽喉，不得息，乃太陰脾經留飲；上入胸膈，名曰支飲，乃為胸中陽氣衰乏，不能宣布，飲邪乃得上僭；旁流入脅，名曰懸飲；溢出四肢，名曰溢飲。
法宜大補胸中陽氣，兼以散逆逐飲，而痰飲自愈。


按：痰飲由於脾虛，法屬太陰脾經。
蓋凡人後天水穀所生津液，全藉脾中之陽傳運敷布，營養筋骨脈絡，設脾氣衰乏，傳布不盡，其所留者不得謂之津液，斯為留飲。
留飲為患，十常八九。


<u>治驗</u>

曾醫幕友柯南，年五十，體素豐，患痰喘，每遇風寒即發，飲食不進，旦夕不寐，數日方安。

余寓長邑，道經彼過，其證復作，較前更甚，就診於余。
按之右寸洪大而數，右關微弦滑甚，餘脈無力。
余曰：手足太陰二經虧損，以致痰飲益甚，兼之腎氣渙散，氣虛上干而喘。
法宜黃耆、白朮大補中氣，砂、半、茯苓醒脾豁痰，白蔻、草蔻宣暢胸膈，且消滯氣，乾薑、草果溫中逐飲。
柯友曰：嘗聞耆、術提氣，我素畏服。
余曰：分經用藥，乃千古指南，一定而不可易之法，今君患太陰留飲，耆、術乃補中宮陽氣之的藥，足下畏如鴆毒，又何藥之用乎？柯友頓首謝曰：我門外漢也，今幸遇明公教我，不然賤軀不知病至胡底。
領服一劑而效，數劑而安。
遂與補中益氣湯加茯、半，兼服八仙長壽丸而痊。
明年在興邑署中，制錦軸撰詩贈曰：

笑我風塵客，昔從洞庭過。


杏林春燦爛，橘井影婆娑。


仙指含生意，予懷轉太和。


括囊藏秘訣，處處活人多。


曾治湯孝廉，年四十有四，形體魁梧，性孝友，與余莫逆，素好勤學，四鼓方臥，忽患中滿吐痰，十指麻木，勞則眩暈。

自謂知醫，一日遇諸途，恭謂予曰：賤恙已半載矣，服清痰理氣之劑不少，而病漸加劇。
醫書曰：痰因火動，降火為先，火因氣逆，順氣為要。
弟依此法調理，何乃不應？吾兄何以教我也？余曰：書中所論，是治有餘也。
足下患不足，服之必相反。
中滿者，脾氣虛而作痞也；四鼓勤勞，勞傷脾也；痰盛者，脾氣虧損，不能運化也；頭暈者，脾氣虛而清陽不能上升也；十指麻木者，脾氣虛而不能周也。
岐伯曰：脾居中央，灌溉四旁，故為孤臟，太過則令人四肢不舉，不及則令人九竅不通，名曰重強，是以百病生焉。
孝廉曰：吾兄所見甚明，敢問賤疾主何藥？當用何方：余曰：東垣補中益氣湯，治內傷不足之證，實萬世無窮之劑，足下宜此方，加半夏、茯苓以補脾土，滋其化源；八味丸以補脾母。
調理三月，而元氣大復。


凡人忽患胸背、手足、腰項、筋骨牽引釣痛，走移不定，或手足冷痹，氣脈不通，此是痰涎在胸膈上下，誤認癱瘓，貽害匪輕。


<u>控涎丹</u>（一名妙應丸）

甘遂、大戟、白芥子等分為末，糊丸桐子大，臨臥薑湯送下五丸、七丸，加至十丸，痰猛者酌加。
若腳氣，加檳榔、木瓜、松節、卷柏；若驚痰，加硃砂、全蠍；若驚氣成塊，加穿山甲、鱉甲、元胡、莪朮；若熱痰，加盆硝；若寒痰，加丁香、胡椒、乾薑、肉桂。


此足太陽、太陰二經藥也。

痰之為物，隨氣升降，無處不到，入心則迷，即成癲癇；入肺則塞竅，為喘咳背冷；入肝則膈痛肋痛，乾嘔，寒熱往來；入經絡則麻痹疼痛；入筋骨則牽引釣痛；入皮肉則生瘰癧、癰腫。
以上諸證，並以妙應丸主之，立見神功。
此乃治痰之本。
痰之本，水也，濕也，得氣與火，則結為痰。
大戟能泄臟腑之水濕，甘遂能行經隧之水濕，二物能直達水氣所結之處，白芥子散皮裡膜外之痰氣。
司命之士，瓶中不可一日無此丸，遇此證，神而明之，辨而施之，則隨手而應。


曾治徐知州，忽患手足痹冷痠疼，飲食減少，求余診治。
按之右關沉滑而數。
余曰：公之恙，乃足太陰脾經受濕，氣虛不能宣布，痰飲積在胸膈上下，宜理脾滌飲送枯礬丸二錢，臨臥用薑湯吞妙應丸十粒。
旬日安好如故。


曾治府教授何以善，患喘咳背冷，膈痛乾嘔，寒熱往來。
余曰：公乃少陽膽經受邪，痰涎為虐。
遂與逍遙散煎飲，臥時服妙應丸九粒，數日而安。


又治王孝廉，患腰背筋骨牽引釣痛。
余曰：君素好飲，痰涎積在胸膈上下，宜用妙應丸七粒、枯礬丸五粒，臨臥生薑湯吞下。
旬日諸痛如失。


又治張英，患眼疾，不明不痛，醫治罔效，來寓就診。
按之左關沉滑。
余曰：痰也，故目昏不明。
乃與二陳湯十劑，臥服妙應丸十粒，而眼目復明如舊。
可見痰之為害，無處不到，信然。


<u>枯礬丸</u>

以明礬火煅，飯碾丸，梧子大。
能驅濕殺蟲，治痰飲咳逆。
用二錢，與理脾滌飲同服，見功甚神。
並治濕毒潰清膿，流水不幹者，服之立效。


<u>十棗湯</u>

芫花（醋炒）、甘遂、大戟等分為末，磁瓶收著，每用五分，紅棗十枚煎水調服。
此湯驅逐里邪，使水氣自大小便而泄，《內經》謂潔淨腑、去陳苑之法。
內里不和，痰與燥氣壅於中焦，故頭痛乾嘔，短氣汗出，乃是痰隔。
痰，亦水濕病耳，得氣與火，則凝滯而為痰、為飲、為涎、為涕、為癖，非十棗湯、妙應丸不治，然須知緩宜用丸，急宜用湯，神而明之耳。


<u>酒客病酒說</u>

昔在武昌，從吾師遊，偶見一人，以手按心而痛，汗如雨下，痛不可忍。

吾師曰：此必酒病也。
以十棗煮水，調前末藥三分與服，限一時許，下惡水數升，而病去如失。
余曰：願問吾師明論。
師曰：酒一入胃，漬則成飲，濁則成痰，酒停不散之故。
入肺則塞竅喘咳；入心則心痛，怔忡為噫；入肝則肋痛，小腹滿痛；入膽則嘔苦汁，目眛不開；入脾則脹腫，吞酸健忘；入腎則背惡寒，腰痛尿澀，赤白濁下；入胃則嘔吐，嘔血，血痢，或胃脘痛。
有諸證疾，種種難名，不亟治之，養虎為患，只須一劑，根株悉拔。
否，再服一劑必愈。
慧拜聆後，修合此藥，施治數十年，活人多矣，願同志者，亦如吾心焉，則幸甚。
《三因方》以前藥末棗肉為丸，治水氣喘急、浮腫，蓋善變通者也。



<h2>陰虛發熱論</h2>
世間發熱，類傷寒者數種，治各不同。

傷寒、傷風即寒疫也，則用仲景法；瘟病即瘟疫也，則用河間法，此皆論外感者也。
今人一見發熱，便認作傷寒，率用汗藥以發表，汗後不解，又用表藥以涼其肌，柴胡湯、涼膈散、白虎湯、雙解散，雜然並進，若是虛證，豈不殆哉？自東垣先生出而發明內傷之論，此用氣藥補氣之不足者也。
至於勞心好色，內傷真陰，真陰既傷，則陽無所附，故亦發熱，其人必面赤煩躁，口渴引飲，骨痛，脈數而大，或尺數而無力者是也。
惟朱丹溪發明補陰之說甚好，惜又以四物湯加知母、黃柏，蓋因陰字認不真，誤以血為陰耳，故屢用不效。
何耶？要當作腎中之真陰即先天也。
《內經》曰：諸寒之而熱者取之陰，諸熱之而寒者取之陽，所謂求其屬也。

王太僕注云：大寒而盛熱之不熱是無火也，大熱而盛寒之不寒是無水也。
又云：倏忽往來，時發時止，是無火也；晝見夜伏，夜見晝伏，時節而動，是無水也：當求屬而主之。
無火者宜八味丸，益火之原，以消陰翳；無水者宜六味丸，壯水之主，以鎮陽光。
必須六味、八味二丸出入增減，以補真陰，屢用屢效。
若誤用知母、黃柏苦寒，苦先入心，久而增氣，反能助火，至於滑泄敗胃，損傷脾陰而立斃者，不可勝數。
大抵病熱作渴，飲冷便秘，此屬實熱，人皆知之。

或惡寒發熱，引衣蜷臥，四肢逆冷，大便清利，此屬真寒，人亦易曉。
曾見狂擾煩越，不欲近衣，欲坐泥水中，此屬假熱之證。
又有甚者，煩極發躁，渴飲不絕，舌如芒刺，兩腎燥裂，面如塗朱，身如焚燎，足心如烙，吐痰如湧，喘急不寧，大便閉結，小便淋瀝，三部脈洪大而無倫，當是時也，卻似承氣湯證，承氣入口即斃，又似白虎湯證，白虎下咽立亡。
若用二丸緩不濟事，愚即以加減八味丸料一斤，入肉桂一兩，以水熬煎六碗，調桂末冰冷與飲，諸證自退。
翌日必畏寒脈脫，是無火也，當用八味倍附桂丸料煎服，以補真陽而愈。


若產後，或大失血後，陰血大傷，必大發熱，亦名陰虛發熱。
此陰字正是氣血之陰，若以涼藥正治立斃。
所謂象白虎湯證，誤服白虎湯必死。
當此之時，四物湯宜矣，然猶舍而去之也。
蓋有形之血不能速生，幾希一線之氣所當急固，莫若獨參甚妙，然參價昂物少，勢難猝辦，愚每用當歸補血湯（當歸三錢、黃耆一兩）甚神，或獨參湯亦效，使有形從無形中生出，此陽生陰長之妙用，不可不知也。


或問曰：先生之論則詳矣，氣虛、血虛均是內傷，何以辨之？余曰：明乎哉子之問也。
陰血虛者面必赤，無根之火戴於上也；若是陽氣虛者，火入於內，面必不赤。
其口渴者，腎水乾枯，引水自救也，但口雖渴，而舌必滑，脈雖數而尺脈必無力，其甚者，尺脈雖洪數而按之必不鼓，此為辨耳。
然其人曾服過涼藥、脈亦有力而鼓指矣。
戴氏云：服涼藥而脈加數者，火鬱也，宜升宜補，切忌寒涼，犯之必死。
臨證之工，更宜詳辨，毫釐之差，枉人性命，尚慎旃哉！


<h2>咳嗽吐血論</h2>
或問曰：吐血多起於咳嗽，咳嗽吐血者，肺病也。

方家多以止嗽藥治肺兼治血而不效，何也？答曰：諸書雖分咳血、嗽血出於肺，咯血、唾血出於腎，余謂咳、嗽、咯、唾皆出於腎。
蓋腎脈入肺，循喉嚨，挾舌本，其支者從肺出，絡心注胸中，故二臟相連，病則俱病，而其根在腎。
腎中有火有水，水乾火燃，陰火刑金，故咳；水挾相火而上化為痰，入於肺，肺為清虛之府，一物不容，故嗽中有痰唾帶血而出者，腎水從相火炎上之血也，豈可咳嗽獨歸之肺耶？褚氏《津潤論》云：天地定位，水位乎中，人肖天地，亦有水居中焉，在上為痰，在下為水，伏皮膚內為血，出毛竅中為汗。
可見痰也、水也、血也，一物也，均發源於腎也。
又云：飲溲尿百不一死，服寒涼百不一生。
童便一味，世傳治血之要，然暴發之際用之，以為消瘀之急劑則可，若多服久服，大能損傷胃氣。
褚氏特甚言寒涼之不可用耳。
曰：若是乎知、柏既在所禁，用童便又不宜多服，治之當何法？曰：惟六味丸獨補腎水，性不寒涼，不損脾胃，久服則水升火降而愈。
又須用人參救肺補胃藥收功，使金能生水，蓋滋其化源也。


又有一等腎水泛上，上侵於肺，水冷金寒，故咳嗽；肺氣受傷無所附，故亦吐血。
醫者、病者，一見嗽血者，火也，以寒涼折之，病者危，而危者斃矣，冤哉！若遇智者，用八味丸補命門火以引水歸原，次用理中湯補脾胃以補肺之母，使土能制水則腎水歸原，而血復其位矣。


已上論陰虛吐血者，用補天之法，若陽虛吐血，與夫六淫七情所致，各自不同，熟讀《絳雪丹書》及《吐血論》，逐一可考，茲不再贅。


又有一方最妙，只是節欲，不但節欲，直須絕欲。
不絕欲，而徒恃乎藥，未有能生者也。



<h2>發熱</h2>
丹溪朱氏曰：近世治病，不分氣血，不辨虛實，但見虛病，便用耆、參，然果屬氣虛者，宜矣，若是血虛，豈不助氣而反耗陰血耶？是謂血病治氣則血愈耗，甚而至於氣血俱虛，故治病用藥，要知病在血分，不可用氣分之藥，以犯仲景之禁耳。


曾治湯同庚，素勤苦，飲食失節，大便下血或赤，其面部或黯，其後非盜汗則下血，非惡寒則發熱，延予診之。

按之右寸浮大而芤，心脾則澀，左關沉弦，左尺細數無力。
余曰：此思傷心脾，不能攝血歸經。
蓋血即汗，汗即血。
其面色赤黑，便血盜汗，皆火之升降微甚耳；惡寒發熱，氣血俱虛也。
與之補中益氣湯令午前服，以滋脾胃之化源；午後用歸脾湯加麥、味，以統脾陰之血，收耗散之津液。
不兩月諸證痊愈，元氣如舊。


又有後天陽虛之證，夜則靜，晝則發熱。
兼表宜小柴胡湯加梔子、黃連、地骨皮，虛加耆、朮、歸、芍，寒者酌加乾薑，此藥宜五更煎好，必須黎明將曙服之，方可奏效如神。


陰虛之證則反此，晝則靜，夜則發熱，或天明或五更清爽而熱便退，一到黃昏或更初又覺昏沉。
宜四物湯重用生地五錢，加黃連、梔子、柴胡、粉丹各二錢，知、柏各一錢，虛甚者加干熟地黃一兩，或酌加鱉甲、首烏，必於日將晡申酉二刻煎藥，速服二次以截之，則陰氣回而邪不敢入矣，所以一劑而奏效如響。


日夜俱發熱者，氣血俱受邪也。
宜用小柴胡合四物湯加梔子仁、川黃連，一劑而安。
不應，即用升陽散火湯，一劑而效若桴鼓。


<u>升陽散火湯</u>

升陽散火湯名義：柴胡以發少陽之火為君；升麻、葛根以發陽明之火，羌活、防風以發太陽之火，獨活以發少陰之火，五味各用二錢為臣，此皆味薄氣清上行之藥，升舉其陽，使三焦暢遂而火邪皆散矣；人參補正；甘草一錢，生、熟並用，益脾土而瀉熱尤妙；用白芍五錢泄脾火而斂陰，酸斂甘緩，散中有收，不致有損陰氣，以為佐使也。


<u>治驗</u>

曾治子東山，於一歲時出花，不密不稀，紅潤可喜，精神如常，未藥而安。

及至四歲而麻出，亦紅潤如前，至靨未藥，因有伏火匿於血分，將與清涼解毒之藥，忽徐進士家迫請，因友誼重強去，及二日歸見此子，火熱已極，人事懨懨，刻不容緩，即請兒科劉卓然先生診視，曰：病勢迫矣，藥不能及，速用取蟾酥的癩蝦蟆劈破撲胸，但得鼻中有水出去之。
果撲二個而應，遂與之藥。
明日先生復視，曰：無憂也，仍服前方。
余知先生確有識見，所用歸、地、知、柏、梔子、連翹、桑皮、元參、桔梗、石膏，連進四劑而熱減八分，仍然精神不慧。
先生曰：歸師勿掩，窮寇勿追。
歇三日，連服二劑而精神爽慧，行動如常。

明年五歲中秋夜二更，忽周身如火，捫之烙手，而人安然熟睡，及至五更熱退身涼，醒來仍然清爽，飲食如常。
乃請前醫，與以人參敗毒散，連服二劑，其熱更甚。
於滋陰藥內加陽藥十餘劑而不效，病漸昏沉，如癡如醉，自九月初八至十五不大便，摸其腹肢，全無影響。
余與先生商曰：七八日不大便，得非少陰轉陽明乎？先生依余言而用下法。
愚思此子發熱一退身即涼矣，想腹中必有伏陰，以致陰邪干犯胃陽，灼干津液，以致熱邪結於肛門不能運送而然，膽於方中加黃耆、白朮各三錢大補中氣，附子、肉桂各一錢以助腎中真陽。
煎服一劑，是夜稍平，腹中全無響動，天明令伊登廁厠，惟掙時許，果出干軟黑糞三寸，余皆稀溏。

連日藥水盡下，而人事略疏快，即以補中益氣湯滋其化源，而熱退身安。
因幼不肯服藥，以致失補，明年前證復作，又治而愈，然竟費手。
又明年又發，是夜更甚，余心恨天不明，去請前醫，明早已行，自揣頓止，若去請他，仍用發散，靜而籌之半日，方得其解，此子由於痘麻後未與滋陰，以致陰虧火旺，每因失調而作，是以晝則靜，夜則熱，若用發散，相隔天淵，可見從前治法亦概誤矣。
余用四物湯，生地倍用，加梔子仁、知、柏、黃連、粉丹、柴胡六味各二錢，酉初煎藥，布漉去渣，進服二次，自必陰氣回而邪不敢入矣。
譬如人家門戶緊防，鎖鑰嚴整，司更值宿之僕，俱各精健絕倫，賊必望風退卻，此亦理之所有者也。
故日將晡乃服，服早則至夜不能敵矣。
果服後安然熟睡，不發熱矣，明夜安好如故。
但不能除根，每發則服一劑而安，其效如鼓應桴。
自十二歲以後，至今不復發矣。


曾治蕭善人大公郎廩員蕭岱瑞，年十六，讀書勤勞，患陰虛發熱，自與補中益氣數劑，每夜身熱如焚，手不可近，天明退去。

善人倉皇來舍請診，詳說病情，余哂曰：不須診視，倘信吾方，便教晚服一帖，夜靜即安，明晚再服一劑痊愈。
乃以前案方藥與之。
善人曰：我止有此子，發熱數夜，我與同臥，捫之烙手，寸心如割，望名公賜一妙方，何乃又用四物加知、柏、黃連大隊陰藥，況小兒本之先天不足，以此施之，恐未相宜乎？余曰：要知病在陰分，不可用陽分之藥，以犯仲景之禁耳。
善人獨不聞，有是病必用是藥，我乃分辨陰陽，斷不致有錯誤，用此方藥活人多矣，又何疑哉？遂信余言，而依其法煎服一劑，是夜燒熱減去大半，明晚仍依前法，一劑而安。
又明日迎予診，與之八珍湯加黃耆、五味；歸脾湯料去木香、甘草，加五味子、肉桂、鹿茸為丸，湯、丸並進，元氣大復。


曾治宋豪士乃郎，患證如前，緣由內傷外感，醫家不與溫經解表，肆行發散，病已數旬，表證難罷，干犯陰血，愈治愈熱，病者、醫家無法可措，交相為苦，來寓求診。

按之六脈沉細而數，右關微弦。
余曰：發散太過，血虛之甚，又被陰火逼迫，而其勢不可緩。
乃用當歸、白芍、元參、生地各三錢，熟地五錢，知、柏、梔子、黃連、川芎各二錢，柴首三錢，如前法煎藥，晚服而效。
改服八珍湯八劑，諸證漸退。
是日晴朗，走出街口觀望，以致迎風復作，是夜較前更甚。
豪士復延余問曰：是病復作，其熱如火，捫之烙手，熱若不退，此子危矣。
余曰：足下勿憂，不過再多服藥，可保無傷。
又如前藥二劑而熱退，其身安矣。
多服十全大補湯，體遂健旺。


又治三子輯五，年六歲時，因麻痘後患陰虛發熱，其證與二子東山無異，亦服前方，一劑而愈。

屢發用之屢效。
乃一日發時，投之不應。
又明日巳刻，人事昏昏，捫之亦熱，較夜則輕，余細察之，是陰居六七，陽居二三之證。
經曰：火鬱則發之。
升陽散火湯是的對之方（方見前），果煎服一劑熱退身安，神氣清爽。
再煎八珍湯加黃耆、五味子，兼服六味地黃丸，至今不發。


曾治鄒姓者，素患咳嗽吐血，去秋大作，晝則發熱，夜則安靜，誤服滋陰之藥，臥床不起，飲食不進，諸醫斷以必死，伊表曾其恆，代請診視。
按之六脈沉微，惟右寸浮大而軟。
余曰：此陽虛之證，前醫不知分辨陰陽，一見發熱，寒涼肆投，轉致陰愈長而陽愈消，不救之候也，猶幸脈小身溫，許予數劑而安。
遂以補中益氣湯加黑薑、茯神、遠志、熟地、麥、味，倍用耆、術，一劑而蘇，明日不發熱矣，即進飲食。
再服十全大補湯兼龜鹿地黃丸，旬日而愈。



<h2>哮吼齁喘論<br></h2>
夫齁喘何以哮吼名者，喉中有雞聲是也。
主於痰，宜用吐法，虛者用紫金丹導之。
此證遇天陰欲雨即作，坐臥不安，飲食不進，蓋因肺竅中積有冷痰，一遇寒氣從背心、鼻孔而入，則肺脹作聲，是證有子母相傳者，感之則苦至終身，每發如服紫金丹，不過七八次，覺吐出痰涎腥臭，是絕其根也。


按之脈浮而滑者易治，微細者難療。


<u>紫金丹</u>

白砒霜（生用）一錢，白明礬（煅枯）三錢，同研細末；淡豆豉（水潤去皮，蒸熟搗如泥）一兩，和前藥合勻，搓如綠豆大。
遇證發時，先以冷茶送下七丸，以不喘為愈。
不必多增丸數，慎之。
小兒止服二三丸，神應之至。


<u>治驗</u>

曾治劉天全，年三十二，患齁喘證，每發則飲食不進，坐臥不安，日夜為苦，至三四日痰盡乃平，天將雨，偶感風寒又作，至今十餘年矣，諸藥不應，請余診治。
按之六脈沉微，惟右寸肺脈大而滑甚。
乃與紫金丹九粒，令將欲發以冷茶吞服，一次稍輕，七次而愈。
繼以六味、補中兼服而康。


曾醫長邑幕友朱榮光，年二十七，久患齁喘唾痰，咯血遺精，惡寒喜熱，三伏天猶披狐裘，不分春冬，調治七載無功，諸證集劇，飲食不入，不能床褥，日夜作苦，欲尋自盡，忿不欲生，促騎求治。
診之左關沉細而數，右尺沉細而芤。
余遂以紫金丹治齁喘，理脾滌飲送斬關丸溫中逐痰，胡巴、故紙收納腎氣以保固元精，兼服補中湯加麥、味、茯神、遠志、懷山、熟地攝血歸經，繼服八味地黃丸去附子加鹿茸壯水補血，三月而康。
以書謝曰：自別臺旌後至今半載，賤軀甚為健旺，值此暑天朝日，赤身尚知大熱，諸病已愈，心中爽快，飲食亦加，若非高明妙劑，何能回春？再造之恩，永志於心耳。
時嘉慶五年八月十三日也。


紫金丹，愚修合至今多年，治驗無數，不及備載，同志君子宜珍寶之。



<h2>虛勞</h2>
余考《內經》而知夫人之生也，陰血為營，陽氣為衛，二者運行而無壅滯，病安從生？若力用不休，則龍、雷二火逆潛至高，故勞字從火。
曲運神機，病心勞而為虛汗、怔忡；縱情房室，病腎勞而為骨蒸、夢遺泄精；病肝勞而為痛痹拘攣；形冷悲哀，病肺勞而為上氣喘嗽；動作傷形，思慮傷意，病脾勞而為食少痰多，形羸神倦，此五勞也。
故勞者必至於虛，虛者必因於勞。


古稱五勞、七傷、六極、二十三蒸，證狀繁多，令人眩惑，但能明先天、後天根本之治，無不痊安，蓋簡而不繁，約而無漏者也。
夫人之虛，非氣即血，五臟六腑莫能外焉。
然血之源頭在乎腎，蓋水為天一之元，而人資之以為始者，故曰先天；氣之源頭在乎脾，蓋土為萬物之母，而人資之以為生者，故曰後天。
二臟安和，則百體受調，一有虛傷，則千疴竟起，至哉斯言，可為司命者之指南也。


土為金之母，而金為主氣之宮，故肺氣受傷者，必先求助於脾家。
水為木之母，故肝血受傷者，必由藉資於腎臟。
而虛勞之證，扶脾保肺，兩不可缺。
然脾之性喜溫燥，而溫燥之劑不利於肺；肺之性喜涼潤，而涼潤之藥不利於脾。
兩者並立而論，而脾則有生肺之能，肺無扶脾之力，故曰土壯而生金，勿拘拘於保肺者也。


瀉火之亢，以全陰氣；壯水之主，以鎮陽光，法當並行。
然瀉火之品多寒而損陽氣，壯水之劑多平而養陰血，兩者並列而論，苦寒過投，將有敗胃之憂，甘平恆用，卻無傷中之患，故曰水盛而火自息，勿急急於寒涼也。


證如煩渴喘呼，脈見數大有力者，當潤肺為主，而扶脾佐之。
證如食少善泄，脈見細數無力者，當扶脾為主，而保肺佐之，甚則保肺之藥，不利於脾，當即去之，卻宜補土之母，少火庶可冀其回春。
醫家全在分經辨證，則陰陽虛實確有所據，而後切其脈以治之，方無差誤。


春夏之令主生長，秋冬之令主肅殺，人皆知之，彼不知藥之溫者行天地發育之德，藥之寒者象天地肅殺之刑，如四物加知母、黃柏，世醫皆奉為滋陰上品、降火靈丹，不知秋冬之令非所以生萬物者也，涼血之藥常膩滯，非痰多食少者所宜；涼血之藥常滋潤，必至滑滯腸鳴。
況知母苦寒，苦先入心，久而增氣，反能助火，至於滑泄敗胃，所不待言。


丹溪云：實火可瀉，虛火可補。
試問癆瘵之火，屬之虛乎？屬之實乎？泄之可乎？昔有畏知母、黃柏如鴆毒者，曰恐戕吾命根耳，然如病初起而相火正隆，或燥渴而右尺脈滑大，偶投一二劑，亦可也，若多用之，則斷乎不可。


或問曰：血主濡潤，四物湯豈非濡潤，而為血虛者之要藥乎？答曰：血虛而燥，用四物以濡潤未嘗非合劑，但恐用之久而多，則在上有泥膈奪食之憂，在下有滑腸瀉泄之患，且主秋冬之令，鮮發育之功也。


或又問曰：氣有餘便是火，補氣之藥能無助火乎？古人云：正氣與邪勢不兩立猶低昂，然一勝則一負，正氣旺則邪氣無所容，譬如滿座皆君子，一小人而無容身之地。


五臟雖各有勞，心腎為主，心主血，腎主精，精竭血枯則勞成矣。
惟宜滋養培補，調心益腎，若過用薑、附燥熱等藥，則雄駿之氣性太烈，火內之精血何堪？當此之時，雖云壯火適足以發其虛陽，然又不可因其熱而純用寒涼以傷胃氣。
若過用熱藥者，猶釜底無火而添水也，非徒無益又反害之。
宜十全大補湯、人參養營湯、建中湯、補中益氣湯選而用之。
如左尺獨虛者，六味地黃丸壯水之主，以鎮陽光；右尺不足者，八味地黃丸益火之原，以消陰翳。


丹溪之論勞證，主於陰虛，未常非也。

陰虛之熱，以發在午後子前，諺云：朝涼暮熱也。
陰虛之汗，從寐時盜出。
陰虛無以制火，則火氣逆上，喘嗽而吐痰也。
陰虛則脈浮大，或沉虛也。
四物加知、柏主之，以四物潤血，血為陰，又加知、柏降火，理固然也。
不知後人不能分辨陰陽虛實，以此方概施，多致不察變通而累，丹溪有遺恨也。
蓋川芎上竄，非火炎者所宜；地黃膩滯，若痰多食少者必禁（地黃不依製法，又不知服法，無怪乎膩滯，制若精良，反為逐痰聖品）；知母易於滑腸；黃柏易於敗胃，暫投尤可，多用必傷。


予今擬一方，以苡仁、茯苓扶脾，且切降下之功；桔梗、陳皮行氣，且有健脾之力；麥冬、五味保肺，而能滋化之源；骨皮、丹皮除蒸，而無寒涼之害；痰喘用桑皮、川貝；止血用童便、黑姜；瀉泄則山藥、芡實；燥結則人乳、梨汁。
此以甘溫之品，行降收之令，而為初病者設也。
若久病而百脈空虛，虛火亢炎，非甘溫之品不能復其真元，宜異功散、補中益氣湯；非濡潤之品不能澤其枯朽，宜六味地黃丸。


若少氣懶言，目昏面白，宜生脈散、甘桔湯頻頻啜之。
若病久而積痰成積，腹脅常熱，惟頭面、手足於寅卯時乍涼，宜六君子湯加薑汁、竹瀝送滾痰丸三錢，先以湯潤丸，令其易化。


有面色不衰，肌膚不瘦，外若無病，內實虛傷，俗名桃花證，須察其何經、何臟、何病而施治之。


勞證久嗽，咽痛失音，乃下傳上也，不嗽不痛，尿出脫精，此乃上傳下也，皆非吉兆。


至若形色尪羸，陽事不禁，脈細無根，且數而無倫者，旦夕必逝。



<h2>癆瘵</h2>
男子二十前後色欲過度，損傷精血，必生陰虛火動之病，睡中盜汗，午後發熱，哈哈咳嗽，倦怠無力，飲食少進，甚則痰涎帶出，咯血，咳血，衄血，吐血，身熱而脈沉數，肌膚消瘦，此名癆瘵最重，治療難矣。

輕者必服藥數十劑，丸餌十數斤。
重者問愈不可以月計期，以年許然，必須病者愛命，堅心定志，絕房室，息妄想，戒惱怒，節飲食，以自培其根。
否則，雖有良醫，亦無可如何也。
此病治之，於早則易，若到肌肉銷鑠，昏睡床褥，脈至細數，則難為矣。
今制一方，治酒色沉迷，初起潮熱盜汗，咳嗽倦怠，趁早服之。
方用生地、炙草、炮薑、川芎、熟地、酒芍、廣皮、白朮、當歸、門冬、知母、黃柏、生薑，煎服一二劑，細心斟酌，切勿多服，慎之慎之。


按：前方治陰虛火盛之法也。

愚謂此證屬三陰虧損，無火之證，故見虛熱，晝發夜止，夜發晝止，不時而作，當用六味地黃丸為主，以補中益氣湯調補脾胃。
若脾胃先損者，當以補中益氣湯為主，以六味地黃丸溫補肝腎，多有得生者。
若用知、柏之類，傷乎脾胃，飲食日少，諸臟愈虛，元氣下陷，腹痞作泄，則不可救矣。
又有疰夏之病，或少有老態，不耐寒暑，不勝勞役，四時迭病，皆因氣血方長，而勞心虧損，或精血未滿而早斲喪，故見其證難以名狀。
若左尺脈虛弱，或細數，是左腎之真陰不足也，宜六味地黃丸；右尺脈遲軟，或沉細而數欲絕，是命門之相火不足也，用八味地黃丸。
至於兩尺微弱，是陰陽俱虛也，十補丸。
此皆滋其化源也，仍參前發熱及咳嗽諸法調治之，至於衄血、咳血、咯血，在《絳雪丹書》咳嗽吐血論中詳之。


<u>治驗</u>

曾治韓千總，每至夏月無陰，一到三伏之時，全無氣力，悠悠忽忽，惟思睡眠，一睡不足，再睡不足，懶於言語，或夢遺不已，或夜熱不休，問治於予。

予曰：皆子不善保養，腎水泄於冬天，夏月陽盛，陰無以敵，所以如此。
須用干熟地一兩，山萸四錢，當歸、白芍、麥冬、白朮、芡實、生棗仁各三錢，茯苓、陳皮、北味子各一錢，水煎服。
峻補其腎水，腎水充足則骨始有力，而氣不下陷，神自上升矣。
此方純是補陰，蓋骨空則軟，補其骨中之髓，則骨不堅而堅也。
此方治骨軟、氣軟神驗。


又治方州同，色欲過度，煩熱作渴，飲水不絕，小便淋漓，大便秘結，唾痰如湧，面目俱赤，滿舌生刺，兩唇燥裂，遍身發熱，兩足心如火烙。

診其脈，左三部洪數無倫。
予曰：此腎中之真陰大虛，陽無依附而發越於外。
經曰：大熱而盛，寒之不寒，是無水也。
極當峻補其陰。
乃與加減八味丸料一斤，內肉桂一兩，以水熬六碗，水冷與飲，熟睡半刻。
至晚又溫飲一碗，諸證悉退。
翌日畏寒，四肢作逆，諸證仍至，是無火也，極當大補其陽，乃煎八味地黃湯四劑，諸證盡退。
繼服龜鹿地黃丸而痊。


岐伯曰：膏肓之病，成之非一朝，治之亦非一日。

必須多服湯藥於日間，久服丸餌於夜半，非數百劑之湯藥、數十斤之丸餌不能奏功。
大約癆瘵之證多而虛勞次之。
方用熟地一兩，山萸、山藥各四錢，丹皮、澤瀉、茯苓、麥冬各三錢，北味一錢，芡實五錢，一日一服。
又以鹿茸、龜膠、元參、麥冬各三兩，山萸、地骨、白朮、白芍、棗仁、甘杞各四兩，干熟地八兩，人乳二碗浸曬，微火焙，和諸藥磨末，蜜丸。
每夜半熬開水吞五錢，名為中正丸，不寒不熱，可以長服。
如此病已大傷根本，扶之不易，譬如花木大肆摧殘，欲其枝葉之茂，豈是一朝可成，必須培植灌溉，終歲經年，自然春意漸回，萌芽可達，漸漸扶蘇，而不可性急也。

湯丸並進，不可歇乎，飲食更須得宜。
病久之難，從來眉蹙，切勿性急，期奏效之速。
此等證十人中止可逃一二，論此治法，非盡人能救之也，舍此又別無治法，余憫世人，故立此二方。
倘肯聽信吾言，禁絕色欲，口淡滋味，心戒貪嗔，息一切妄想，自然服藥有效。
否則，亦苟延歲月而已，又不可不告誡也。


<u>傳屍癆瘵蟲治驗</u>

曾治季三思，患屍蟲證，飲食如常，但瘦削不堪，臥床不起，起則暈眩，舉室愴惶，訪求良醫，知予在孫公署內，提刺促騎請治。

余曰：是病起於何時？得於何因？其母泣曰：寒門單傳已三代矣，昔者吾祖、吾父死於此證，吾夫又死焉，今吾子又染此證，年未及強，雖有一孫尚幼，祖姑年九十有六，姑多病，望先生憐而救之。
余慰之曰：爾勿憂，此屍蟲證也，余屢醫驗。
乃與救癆殺蟲丹，用鱉甲一斤（酒醋炙透），茯苓五兩，干熟地、山藥、沙參、地骨皮各一斤，山萸八兩，白薇、白芥子各五兩，人參二兩，鰻鱺魚一尾（一名白鱔、蛇魚）重一斤余，或二斤更好，煮熟，先將白鱔搗爛，和前藥為細末，粳米飯碾成丸，梧子大。
每夜五更時洗臉，北面仰天，念北斗咒七遍（咒見後），即以開水送丸五錢，服畢，南面吸生氣入腹中，燒降香置床下，午時又依前法吞服。
至七日，三思向伊母言曰：有堂先生良醫也，吾知其不死也，心中安穩，全無憂懼，吾家當戴德於無涯矣。
服至半料，其蟲盡化水由小便長驅而下，狀若稀糊。
此方大補真陰，全無殺蟲傷氣之藥，補中用攻，若非天仙救人，烏立此方？果服之三月而效，半載而康，連生五子，至今二十五年而不發，亦無恙焉。


曾治州吏目宋豪士，為人清高，二代單傳，年十八患前證，醫家不識屍蟲之害，誤作虛勞治之，一味滋陰，以致陰愈長而陽愈虧，不竭力殺蟲，反去養蟲，則蟲之子若孫，愈肆猖獗，不亡何待？乃叔肇堂延請診之，六脈沉細而數，左關數甚，觀其面黯色滯，膚無潤澤，發焦耳枯，形神俱敗，屍蟲旺極之候。

遂與人參、耆、術各五錢，星、半、薑、附各三錢，吳萸、川椒、枯礬各一錢。
服十劑，覺神氣稍清。
又服十劑，皮膚光澤。
又服三十劑，發潤耳紅，人事利爽，元氣漸復，步履自如。
乃為之竭力殺蟲，兼以制鬼法，用室女頂門發一小團，皂角湯洗去垢，酒醋浸曬，同黃紙捲筒燒存性，川芎五錢，當歸三錢，廣香一錢，安息香、明雄各二錢，全蠍二枚，生活鯉魚一尾取頭（酒醋酥炙），共為粗末，分四服。
每服入降真香末五分，書北斗符一道，火化入藥中，如前法念北斗咒七遍。
五更時井花水煎服務要，初旬治之乃靈。
又另買大鰻鱺一尾去腸腹，用水清蒸，調和五味，湯肉任吃，留其全骨，以火炕干，入降真香、雷丸、大黃、川椒、吳萸、甘草、明雄各七錢，共為粗末，入當門子七分和勻，卷黃紙筒以藥貯之。
令患者高臥於大油紙內，覆好留頭，面向外，燃紙筒薰之，熟睡半時，九竅作癢，醒則諸蟲盡在油紙中矣，延余視之，形如針嘴，近人氣猶作跳躍狀，殊甚駭然，命除之。
繼服補中益氣湯數百劑、龜鹿地黃丸數十斤，而元氣大復，連生五子。


曾治廩生高鳴岐，性孝友，行端方，因堂弟鳴崗、文中二人外染屍蟲，相繼淪亡，此時無人知覺，鳴岐念叔父仁慈公直，不忍二子連喪，日夕不離病者側，明年詣館讀書，疾作矣。
自察知是屍蟲傳染之故，茫茫歸去，來寓求取玉樞丹，更深時用無灰酒磨服三錢，靜坐一時許，自覺腹內似螞蟻搬遷之狀，不安殊甚，禁食一日，餓甚，只服稀粥少許，又明日，其蟲化成魚凍而下，若冰條然，即服八珍而安。
未幾，一僕一裁縫，均曾服侍二亡者，同染亦作，鳴岐以前法施治，均下惡物而痊。
此丹為驅毒殺蟲神品，初起用之，奏功自捷。
若諸證俱見，虛勞已成，仍依前湯藥、丸餌諸法調理，自必有效。


昔有一家患傳屍癆，五人兄弟已死其三，方士令服此丹，各進一錢，下惡物如膿狀，一下死蟲如蛾形，俱獲活命。
其家遂依法制合藥廣施屍證，服之無不驗者。


又見一女子久患癆瘵，為屍蟲所噬，磨此丹一錢，服之一時許，吐出小蟲十餘頭後，復配蘇合香丸，服半月如常。
藥品雖不言補，羸瘦人服之並效，誠衛身之寶也，仁人君子，合以濟人，德莫大焉。


（北斗符咒略）


<h2>反胃證</h2>
雷公曰：反胃之證，雖一時不能遽死，然治之不得其法，終亦必亡而已矣。

蓋反胃多是腎虛無火，故今日食之，明日即吐盡。
經曰：食入即出是也。
夫食入於胃中而吐出，似乎病在胃也，誰知胃為腎之關門，腎病而胃始病。
飲食入於胃，必得腎水以相濟，而咽喉有水道之通，使上可轉輸，下易運化，然而腎中無火，則釜底無薪，又何以蒸腐水穀乎？此腎寒而脾亦寒，脾寒不能化，必上湧於胃而不肯受，則湧而上吐矣。
方用熟地三兩，山茱六錢，肉桂三錢，茯苓三錢，水煎服。
一劑而吐止，十劑而痊愈。
然此治朝食暮吐、暮食朝吐者也。
若食下即吐，即於前方中去肉桂，加麥冬一兩、北味一錢，其效如鼓應桴。
此二方大補腎中之水火，全不去治胃，勝於治胃也。


反胃之證，初起時當用大劑逍遙散加吳茱萸、炒黃連，一劑立止也。
若用行氣消食、清火化痰，禍不旋踵而至矣。


如患前證，克伐已壞，天師憫之，乃傳一方，用熟地一兩、山萸四錢，當歸、元參、白芥子、川牛膝、麥冬各三錢，北味子一錢，水煎服。

此方之妙，全不治反胃，而正所以治反胃也。
夫人之反胃，乃腎中陰水竭也。
腎水不足，大腸必然細小，水不足以潤之，故腸細而乾枯，腸既細小，則飲食入胃，不能下行，必反而上吐。
治之之法，不可治上而宜治下。
方中所用熟地、山萸純補腎中之水，腎中之水足而大腸有水相資，則大腸仍復寬轉，可以容物，而水路既寬，則舟楫無礙，大舸、小舶可以順行，又何懼區區小舟不能轉運糧食哉？此腎水虛而不足以潤大腸者，宜如是治法。
若腎中寒涼而虛者，又不可如是。

蓋反胃之名雖同，而反胃之實各異，腎中無水者，食下喉即吐；腎中無火而反胃，食久而始吐也，朝食暮吐，暮食朝吐者是也。
宜用八味地黃湯水煎服，此方妙在用附、桂於補腎之中，使去水中補火。
補火者，補命門之火也。
蓋脾胃中必得命門之火始生，譬如人家釜中無火，何以煮爨，未免水冷金寒，結成冰凍，必得一陽初復之氣，始解和暖，人身脾胃亦然。
然而寒涼之病，皆心疼腹痛，今反無此證，乃上越而吐者，何也？因脾胃有出路則寒邪之氣不留於中，今日日上吐，將胃中咽門已成大道熟徑，往來無所阻滯，則徑行趨奔，其勢甚便，又何能蓄積於中州，盤踞於心腹，頓寒乍熱，以苦此脾胃哉？此反胃下寒，心腹之所以不痛也。
此又不治反胃而正治反胃如神也。


<u>治驗</u>

曾治富商湯名揚，自謂體旺，酒色無度，行年四十，飲食漸減，形神尪羸，或教以每早進牛乳酒，初食似可，久之朝食至暮，酒乳結成羊屎形，一一吐去，其大小便日夜不過數滴，全無渣滓下行，臥床不起，告急請診。

按之兩尺脈微如絲，右關弦緊，乍有乍無，兩寸與左關洪大而散。
余曰：足下之恙，乃本實先撥，先天之陰虛宜補水，先天之陽虛宜補火，水火既濟，庶可得生。
富商請方，乃用熟地一兩，山茱、山藥各四錢，茯苓、澤瀉、丹皮、肉桂、附子各三錢，煎服一劑。
明早令進牛乳酒，至暮則下行而不上吐矣。
連服十劑，飲食漸進。
遂以前方藥料為丸，日服二次。
囑戒酒色，半載而康。


曾治筠邑令葉進士，坐西臺回任，途中沐雨櫛風，致患反胃之證。

余有一面之交，令進八味地黃丸，不信，初食官燕，次飲牛乳，數旬無功，以致朝食暮吐，命在垂危。
葉與余友王馨桂同鄉，交好莫逆，時王母年逾七旬，亦患證同葉，延予診治。
予曰：伯母之恙，乃腎中真水竭、真火衰，非得上上紫油肉桂合八味丸，壯水之主，益火之原，不可活也。
忽葉令書至，托王聘余治療。
予曰：葉公之恙，前不信余方，延至今日，恐不可及也。
王友迫至筠邑診之，果不能起，但見覓得肉桂甚佳，催令速合八味地黃丸，計圖脫身，余行而公明日不祿。
來至慶邑，幸遇王友，遂語之曰：足下與葉公父子交厚，順去致吊，便求丸餌，令堂可得生也。
王求之，果惠然而與歸俸為服，三日而飲食下行，不復上吐。
丸藥服畢，安康如常，後猶享壽十二年。
以此觀之，信藥者存，不信藥者亡，何幸、不幸，若斯也，其命也夫。


<u>反胃神方</u>

喻嘉言曰：仲景旋覆代赭石湯，乃治傷寒汗、吐、下解後，餘邪挾飲作痞之方，妙矣，神矣。
昌竊取此方而治反胃噫氣，痰多氣逆，並噦者，活人已盈千累萬矣。
故《石室秘錄》云：此方宜補入反胃門。


旋覆代赭石湯：旋覆花六錢，人參、生薑、代赭石（煅焠）、法夏子、炙甘草各三錢，紅棗十二枚。
水煎服。


《內經·宣明五氣論》曰：五氣所病，心為噫是也。
旋覆之咸能軟痞硬而下氣，代赭石之重能鎮心君而止噫，生薑、半夏之辛所以散逆止吐，人參、甘草、大棗之甘所以補虛。
慧得嘉言之心法，數十年來，活人多矣，同志者宜留心焉。


曾治燮堂伍登相，病反胃，求治於余。
診之兩寸關脈大而弱，兩尺脈澀而小，乃氣血不足，大虛之證。
遂與旋覆代赭湯二劑，八味地黃湯八劑，繼服八味丸而元氣大復。



<h2>陽強不倒論</h2>
岐伯曰：陽強不倒者，乃虛火上炎，而肺金之氣不能下行。
若用知、柏二味煎飲，立即倒矣，但自此以後，終歲經年，不能重振，亦是苦也，當知養陽湯甚神。


<u>治驗</u>

曾治邑門丁陳二，患陽強不倒，延求診治。
按之右尺洪大而緊，餘脈如常，視之滿面紅光，全無滯氣，乃是腎中真陽之人飛越耳。
遂與元參三兩、麥冬三兩，煎好取汁一大碗，入油桂末七分，調藥水服。
此方妙在用元參最重，以泄腎中浮游之火；尤妙在用桂末少許，以引其入宅，而招散其沸騰之火，同氣相求，火自回舍；況麥冬能助肺金清肅之氣下行，以生腎水，水足而火自得其養矣。
此不求倒而自倒也，他日亦可重整戈矛，再圖歡合耳。



<h2>陽痿不振論</h2>
岐伯曰：陽痿不振，乃因過於色欲，日泄其腎中真陰之水，而腎中真陽之火消亡。
蓋水去而火亦去，自然之理。
譬如廚下無火，何以煮爨生煙，必預汲其泉源，然後取其薪炭，或鑽木取火，或擊石取火，以煮飲食，否則空鐺安爨，必至舉室倉皇，無生理矣。


<u>治驗</u>

曾治江西徐茂松，患陽痿來寓謂余曰：愚貿敘郡，以勤勞頗獲蠅頭利，三十方娶，未數月而陽忽痿，飲食無味，精神衰減，松雖不肖，亦知不孝有三，無後為大，如此景況，命恐不保，焉望嗣乎？敢求先生憐治。

余遂與之酌一方：耆、術各五錢，薑、桂、附、半各二錢，砂、蔻、吳萸、川椒各一錢。
服一劑，陽物出而不舉。
又服一劑，舉而不堅。
改用干熟地一兩，白朮五錢，山萸、杜仲、枸杞各四錢，遠志、巴戟、蓯蓉、茯神各三錢，煎汁沖香甜肉桂末一錢。
服一劑而陽起，三劑而陽強矣。
此方用熱藥於補水之中則火起，而不愁炎燒之禍，自然煮湯可飲，煮米可餐，斷不至焦釜沸干，或虞暴碎也。
繼服強陽壯精丹，用干熟地、嫩北耆各一斤，當歸、白朮各八兩，巴戟天八兩，麥冬、柏子仁、覆盆子、枸杞子、虎脛骨、嫩鹿茸、附子、肉桂各四兩，白蜜為丸。
服一料而陽強勢舉，飲食健旺，步履如舊，連生二子。



<h2>縮陽證</h2>
至有縮陽一證，惟立冬至大寒六十日更多，春夏秋三時偶而有之，治者亦須留心，否則殺人頃刻。


<u>治驗</u>

曾治鄧隆太，冬月患中寒，初則四肢厥逆，耳心痛連少腹，冷厥關元，勢在垂危，冒雪請診。

六脈俱伏，面青唇黑，舌卷陽縮。
余曰：此正縮陽證也，陽縮屬少陰，舌卷屬厥陰，且耳心亦屬少陰，是證乃因酒色過度而釀成耳。
急用耆、術各五錢，砂、蔻各八分，乾薑、附、桂各二錢，吳萸、川椒各一錢，煎服，一劑而效。
再加蘆巴、故紙各三錢收固腎氣，四劑而安。
繼服八味地黃丸而元氣大復。


<u>〔附〕張真人治狐疝神方</u>

晝則氣出而腎囊腫，夜則氣入而腫脹消。


白朮五錢，沙參一兩，柴胡三錢，白芍三錢、王不留行三錢。
水煎服，一劑即出而不縮矣。


<u>〔附〕孫真人治諸疝痛方</u>

沙參一兩，橘核三錢，柴胡三錢，白芍五錢，廣陳皮（去白）二錢，家吳萸一錢，油桂心一錢（香甜者佳）。
水煎服。
一劑定痛，二劑痊愈。


門人張太和曰：吾遊於鄉，遇一老翁，自云患疝證數十年，一日正作，無意間與兒童分食梧桐子數勺，疾遂止，甚訝。
之後日日摘而食子，自此永不作矣。
因以治患此證者均驗。
敢問夫子，其故何也？予曰：疝證乃屬三陰肝木為病，想梧桐春榮秋實，稟秋金之氣以成，其子生於葉之兩旁，象病之形矣，其味甘而淡，合清肅之氣矣，性專而直走下行，故奏效功如響耳。
雖然單方之妙，多有令人難測者。



<h2><br><span class="orange">卷四</span></h2>

<h2>後天圖</h2>
余讀趙氏書，見畫一先天太極之象，獨以水火為重，知其學超千古，發前人所未發。
然萬物以土為根，元氣以土為宅，後天非不並重也，予因畫脾經形象，復疏通證明其說，亦可為後學升階之一助云。
（圖略）


<h2>後天圖說</h2>
夫後天脾土，有陰土，有陽土，隨火寄生，即當隨火而補。
然而補火有至妙之理，足陽明胃土隨手少陰心火而生，故補胃土者補心火，而歸脾湯一方，又從母之外家而補之，俾木生火，火生土也；足太陰脾土，隨少陽相火而生，故補脾土者補相火，而八味丸一方，合水火既濟而蒸腐之。
此一理也，至理也，人所不知，人所不信，余特重申言之。


蓋混沌之初，一氣而已，何嘗有土？自天一生水，而水之凝成處始為土，此後天卦位，艮土居坎水之次也，其堅者為石，而最堅者為金，可見水、土、金，先天之一原也。


又有補子之義，蓋肺為土之子，先補其子，使子不食母之乳，其母不衰，亦見金生土之義。


又有化生之妙，不可不知。

甲木戊土所畏，畏其所勝，不得已，以己妹嫁之，配為夫婦，後歸外氏成家，此甲己化土。
其間遇龍則化，不遇龍則不化，凡化物以龍為主。
張仲景立建中湯以健脾土，木曰曲直，曲直作酸，芍藥味酸，屬甲木；土曰稼穡，稼穡作甘，炙草味甘，屬己土，酸、甘相合，甲己化土；又加肉桂，蓋桂屬龍火，使助其化也。
仲景立方之妙，類如此，又以見火生土之義。
蓋土無定位，旺於四季，四季俱有生理，故及之。


至於木也者，以其剋土，舉世欲伐之。
余意以為木藉土生，豈有反克之理？惟木鬱於下，故其根下克。
蓋木氣者，乃生生之氣，始於東方，盍不觀之，為政者首重農事，先祀芒神。
芒神者，木氣也，同出而異名也。
我知種樹而已，雨以潤之，風以散之，日以暄之，使得遂其發生長育之天耳，及其發達既久，生意已竭，又當斂其生生之氣，而歸於水土之中，以為來春發生之本，焉有伐之之理？此東垣脾胃論中，用升、柴以舒木氣，諄諄言之詳矣，但未及雨潤風散與夫歸根覆命之理，余於木鬱論中備言之，總以申明五行陰陽之妙用，專重水火焉耳。


又木、金、土三者，俱為寄生，故其死為真死。

惟水、火從真生，故能不死，而絕處逢生。
歸庫者，絕其生氣而收藏也。
返魂者，續其死氣而變化也。
況水、火隨處有生機，鑽木取火，擊石取火，圓珠取火，附、桂是也；掘地取水，承露取水，方諸取水，熟地是也。
若金死不救，木死不救，土死不救，余故重水火為根本焉。



<h2>黃耆白朮不固表說</h2>
舒馳遠曰：後天以脾為主，耆、術大補中氣之藥，皆入足太陰脾經之裡，不走軀殼之外，何以固表？外科用之脫毒外出，可見其性外攻，不為收斂顯然矣。

即不當用而誤用之，亦止壅塞中焦，無固表之理也。
當雲實者不必用，虛者必當用之，以御其表也。
彼不知分經解表，又不能辨其虛實，用之不當，能無害乎？無怪乎其視如砒毒也。
且說治病必先表而後補，烏知三陰虛寒諸證，法當溫補並用者，若但驅陰散寒，而不知急早重用耆、術，則寒雖去而虛不能回，甚且不治矣，而況妄行表散者乎？若能早知重用耆、術，補中宮之陽以翊之，則火種不致滅也，否則火種無存，吹然無益矣。
況夫先天真陽屬腎者，以媾精屬腎，故曰屬腎，此生身之本，健順之根，先天之火種也，然非養生之物。
養生之道在於黃庭，黃庭者，即中宮之陽氣，乃發育之元，先天之宰，養生之火種也。
黃庭真固，真陽不露；黃庭寂滅，真陽立亡。
故有腎痿精絕而不死者，黃庭之火種在也。
仙家修煉，進陽火歸於黃庭，以造其基，可見主宰先天之權在是矣，而驅陰回陽，必宜重用黃耆、白朮者，即仙家修煉，造其基，以歸於黃庭之妙旨也。


余讀舒氏妙論，誠哉補前人之所未及，至於末年復刊所制理脾滌飲，與仲景黃耆建中、東垣補中、歸脾、十全、養營、補血等湯，咸皆重用黃耆、白朮而珍之如寶，醫者明乎此訣，凡遇三陰虛寒諸證，依脈輕重變化，效如桴鼓。
予非謬執臆說，屢用奏功，故重言以申明之同志君子，誠能推廣而變通焉，於醫道也，雖不及上工，亦在中工之列。


又常見陰寒腹痛之證，法當溫補並用者，世俗名曰氣痛，即用順氣之藥以耗其氣而更傷其陽，雖能暫快目前，必至漸見加重，久而釀成不治之證矣。
且云其氣既痛，豈可補氣，而耆、術又視如鴆毒焉？是未讀仲景六經之法，不明陰陽、表裡、寒熱、虛虛實實之理也。
若此輩者，信口雌黃，全無識見，拘執幾個陳方，混施一切，貽害蒼生，縱王法幸脫，天律難逃。
粗工者，其速當猛省。



<h2>後天要論</h2>
<u>補中益氣湯</u>

官揀參，北箭耆，白貢術，當歸身，綠升麻，軟柴首，廣陳皮，炙甘草，大紅棗。


此東垣先生末年所制以治內傷之方，方中止有黃耆一錢，余各三分，後薛立齋參、耆常用三五錢。
慧入斯門，至今五十年，耆、術二味，輕則三五錢，重則八錢或一兩，進退加減，神應無窮。
大凡脾胃喜甘而惡苦，喜通而惡滯，喜升而惡降，喜燥而惡濕。
此方得之，業醫者慎毋忽視。


岐伯曰：升治者，乃氣虛下陷不能升而升之也。

凡人飢飽勞役，內傷正氣，以致氣乃下行，脾胃不能克化，飲食不能運動，往往變成癆瘵。
或疑飲食不進，謂是脾胃之火，或疑黍肉所傷，謂是水穀之積。
輕則枳殼、砂仁、山楂、麥芽，重則芒硝、大黃、牽牛、巴豆，紛紛雜投，必至臌悶不已。
倘先以升提之法治之，一切內傷飲食、飢飽勞役、內感風寒，有何不可治哉？世多昧此，不知李東垣補中益氣湯實為對證之方，智者明乎此秘，依脈輕重變化，萬病俱見神功。
予特表而出之，欲學者奉為金丹也。


凡人右手寸口脈大於左手寸口之脈者，即是內傷證也。
無論左右關脈、尺脈大、小、浮、沉，即以此方投之，無不效如桴鼓。


此方之奇妙，妙在用升麻、柴胡雜於參、耆、歸、術之中，以升提其至陽之氣，不使其下陷於陰分之間，尤妙用去白陳皮、炙草二味於補中解紛，則補者不至呆，補而升者不致偏墜，所以下口安然奏功，如響之應聲耳。


或疑參、耆大多，不可驟補，不妨竟為減少，不知二味略輕，則升、柴無力，譬如繩索細小，欲升重物於百尺之上難矣。

或用參而不用耆，或用耆而不用參，則必至功力減半，然猶有盡去之者也。
倘又以升、柴提氣，或疑清氣不升，濁陰之騰上者，此必左手寸口之脈大於右手寸口之脈者是也。
可以借言，苟或不然，殺人無算，必是此人創說也。
余最惡此輩似是而非，為吾道之鄉原，須宜辭而避之也。
東垣一生學問神而明之，千古之下，一人而已。


或問曰：古稱補中益氣湯為萬世無窮之利，其義云何？曰：此發前人之所未發也，繼仲景、河間而立，其意深遠也。

世人一見發熱，便以為外感風、寒、暑、濕、燥、火之邪，若不發散，邪從何解？又不見用風、寒、暑、濕、燥、火而施治，何乃通用九味羌活湯、敗毒散、十神湯之類甚多，涼膈散、白虎湯糊亂雜投，因而夭枉致斃者多矣。
冤哉！東垣先生深痛其害，創立此方。
經曰：邪之所湊，其氣必虛。
世間內傷者多，外感者兼而有之。
縱有外邪，亦是乘虛而入，但補其中、益其氣，而邪自退，聽不必攻邪。
補正氣，邪自無所容。
若以攻邪為主，虛者愈虛，而危亡隨其後矣。
倘有外感而內傷不甚者，即於本方中酌加對證之藥，而外邪自退，所謂仁義之師，無敵於天下也。
至於飲食失節，勞役過度，胃中陽氣自虛下陷於陰中而發熱者，此陽虛自病，誤作外感而發散之，益虛其虛矣，為害豈淺鮮哉！又有一種內傷真陰而發熱者，與內傷陽氣相似，此當補真陰，非四物湯之謂，又非坎離丸之類，詳見先天要論中，而斟酌於六味、八味。
有火者用六味，無火者用八味。


夫心肺在上，肝腎在下，脾胃居中州，為四臟之主氣者。
中焦無形之氣，所以蒸腐水穀，升降出入，乃先天之氣又為脾胃之主，後天脾土非得先天之氣不行。
是方蓋為此氣因勞而下陷於腎肝，清氣不升，濁氣不降，故用升麻使由右腋而上，柴胡使由左腋而上，非藉人參、黃耆之功，則升、柴無力，是方所以補益後天中之先天也。


或問曰：余見先生動輒以先天、後天立論，余見之《易》中先天、後天之圖，乾南、坤北、離東、坎西等卦方位，於醫道甚無所合，而先生屢言之不已，其義云何？曰：怪乎子之問也。

予所謂先天者，指一點無形之火氣也；後天者，指有形之體，自臟腑及血肉皮膚，與夫涕泣津液皆是也。
既曰先天，此時尚未有天，何有乾南、坤北八卦對待之圖乎？或又曰：然則此圖伏羲何為而設也？余曰：此非先天之圖，乃中天八卦之圖，天位乎上，地位乎下，日出乎東，水源於西，風雨在天上，山雷在地下，人與萬物位乎中，余常見邵子排列如此，是為中天八卦。
其當今所用者，止一文王后天圖，出乎震，齊乎巽，相見乎離，致役乎坤，悅言乎兌，戰乎乾，勞乎坎，成言乎艮，以春秋晝夜十二時相配，因以定陰陽，決死生，推之而天文、地理、卜筮、星相，無一不以此圖為則。
至於先天無形可見，即《易》中帝出乎震之帝，神也者，妙萬物而為言者之神是也。
帝與神，即於予先天要論中所稱真君、真主，本系無形，不得已而強立此名，以為主宰先天之體，以為流行後天之用。
而東垣先生獨會其宗，立補中益氣湯中用柴胡、升麻者，正以升發先天之氣於脾土之中，真萬世無窮之利，余所為諄諄言也。

蓋人身以脾為主，人皆知之，而先天隱於無形者，置而不論，余故既立先天要論矣。
復於後天論中，發明東垣《脾胃論》，亦用先天無形者為主。
讀東垣《脾胃論》者，讀至人生受水穀之氣以生，所謂清氣、營氣、衛氣、元氣、穀氣、春升之氣，皆謂氣之別名，則可見矣。
飲食入胃，猶水穀在釜中，非火不能熟。
脾能化食，全藉少陽相火之無形者在下焦蒸腐，始能運化也。
若用寒涼之藥，飲食亦不運化矣。
蓋脾胃中之火，土中之火，納音所謂丙丁之火，爐中火也。
蓋養爐中火者，必頻頻加炭，宜以熱灰溫養其火，而火氣自存，一經寒水，便成死灰，將以何者蒸腐水穀，以何者接引燈燭？舉目皆地獄光景，可不畏哉？故經曰：勞者溫之，損者溫之。
正取溫養之義也。


東垣曰：岐伯曰：有所勞倦，形氣衰少，穀氣不盛，上焦不行，下脘不通，而胃氣熱，熱氣熏胸中，故內熱。
《舉痛論》云：勞則氣耗，勞則喘且汗出，內外皆越，故氣耗。
夫喜怒不節，起居不時，有所勞傷，皆損其氣。
氣衰則火旺，火旺則乘其脾土，脾主四肢，故困熱，無氣以動，懶於言語，動作喘乏，表熱自汗，心煩不安。
當病之時，宜安心靜坐，以養其氣，以甘寒瀉其熱火，以酸味收其散氣，以甘溫補其中氣，經曰：勞者溫之是也。


《金匱要略》云：平人脈大為勞，脈極虛亦為勞。
夫勞之為病，其脈浮大，手足煩熱；春夏劇，秋冬瘥。
以黃耆建中湯治之。
方用人參、黃耆、白芍、甘草、肉桂、大棗、飴糖。
此方亦溫之之義也。


夫胃氣為水穀之海也。

飲食入胃，遊溢精氣，上輸於脾，脾氣散精，上輸於肺，通調水道，下輸膀胱。
水精四布，五經並行。
合於四時五臟陰陽，揆度以為常也。
若飲食失節，寒溫不適，脾胃乃傷；喜怒憂恐，耗損元氣。
脾胃氣衰，元氣不足，而火獨盛。
火者陰火也，起於下焦，元氣之賊也。

壯火食氣，少火生氣，火與元氣不兩立，一勝則一負。
脾胃氣虛則下流腎肝，名曰重強，陰火得以乘其土位，故脾證始得則氣高而喘，身熱而煩，其脈洪大而頭痛，或渴不止，其皮膚不任風寒而生寒熱。
蓋脾胃之氣下流，使穀氣不得升浮，是春生之令不行，則無陽以護其營衛，遂不任風寒而生寒熱。
此皆脾胃之氣不足所致也。
然與外感風寒，證雖同而實則異，內傷脾胃，乃傷其氣；外感風寒，乃傷其形。
傷其外則有餘，有餘者泄之；傷其內則不足，不足者補之。

汗之、吐之、下之、克之之類，皆泄也；溫之、和之、調之、養之之類，皆補也。
果是內傷不足之病，苟誤認作外感有餘之證而反泄之，則虛其虛也。
實實虛虛之禍，如此死者，皆醫殺之耳。
然則奈何？惟當用辛熱甘溫之劑，補其中而升其陽則愈矣。
經曰：勞者溫之，損者溫之。
又曰：甘溫能除大熱。
大忌苦寒之劑損其脾胃。
故東垣先生立補中益氣湯主之。


夫因飢飽、勞役損傷脾胃，或專因飲食不調，或專因勞力過度，或勞力之後加之飢飽，或飢飽之後加之勞力，皆為內傷。
脾胃一虛，肺氣先絕，故用黃耆以益皮毛而閉腠理，不令自汗損其元氣；上喘氣短，人參以補之；心火乘脾，須炙草之甘以泄大熱，而補脾胃中之元氣，若脾胃急痛並大虛，腹中急縮者，宜多用之，經曰：急者緩之；白朮苦甘溫，除胃中熱，利腰臍間血；胃中清氣在下，必加升麻、柴胡以引之，引黃耆、甘草甘溫之氣味上升，能補衛氣之解散，而實其表也，又緩帶脈之縮急，二味皆苦平，味之薄者，陰中之陽，引胃中清氣升於陽道，及諸經生髮之氣以滋春氣之和也；氣亂於胸中，為清濁相干，用去白陳皮以理之，清升而濁自降矣；胃氣虛，不能升浮，為陰火傷其生髮之氣，營血大虧，榮氣不營，陰火熾起，日漸熬煎，氣血日減，心主血，減則心無所養，致使心亂而煩，故用當歸以和之。
如煩猶未止，加服地黃丸以補腎水，水旺而心火自降。
以手捫之而肌表熱者，表證也，只服補中益氣湯一二劑，得微汗而已，非止發汗，乃陰陽氣和，自然汗出也。


<u>補中益氣湯加減法</u>

如精神短少，倍加人參及五味子。


如頭痛，加蔓荊子。


如頭痛有痰沉重，乃足太陰痰厥頭痛證也，加半夏、天麻。


如腹中痛者，加酒芍藥。
惡寒痛者，加附、桂。
如惡熱喜寒，熱痛者，更加黃連。


如腹中痛，惡寒而脈弦者，是木來剋土也，小建中湯主之。


如脈沉細腹痛，以理中湯主之。
乾薑味熱，於土中瀉水以為主也。


如臍下痛者，加干極熟地黃。
不已，乃大寒也，更加桂、附。


凡小腹痛，多屬腎氣奔豚，惟桂能泄奔豚，故加之。


如脅痛或脅下縮急，俱加柴胡、白芍以舒肝木。


如體重肢節痛，或腹脹，自利，脈來濡緩者，濕勝也，加蒼朮、厚朴主之。


如風濕相搏，一身盡痛，加羌活、防風、藁本，別作一服，病去切勿再服，以諸風藥損人元氣也。


如冬月惡寒，發熱無汗，脈浮而緊，本方中酌加麻黃、桂枝。
如用麻黃五分，參、耆各用二錢。


如冬月惡風，發熱有汗，脈浮而緩，加桂枝、芍藥。


傷寒必惡寒，傷風必惡風，傷食必惡食。
烈火不能熱，重綿不能溫者，傷寒也；內傷者，得就暖處著綿溫火，便不惡寒矣。
內傷飲食，口不知味，不思飲食：傷寒者，雖不能食，未嘗不知味也。
勞力內傷者，身體沉重，四肢困倦，百節煩疼，心滿氣短，懶於語言；若傷寒者，太陽則頭痛，少陽則脅痛，陽明則目痛，不若內傷之倦怠嗜臥也。
傷寒發熱，拂拂如羽毛之熱，熱則在肌表皮毛；內傷者，肌體壯熱，捫之烙手。


右手氣口脈大於左手人迎三部，其氣脈急大而數，時一代而澀，澀是肺之本脈；代是氣不相接，乃脾胃不足之脈；大是洪大，洪大而數，乃心脈刑肺；急是弦急，乃肝木挾心火刑肺金也。
其右關脈屬脾，此五脈獨大而數，數中時顯一代，此不甚勞役，是飲食不時，寒溫失所，胃脈損弱，隱而不見，亦惟內顯脾脈，乃是如此。


若外感，則人迎脈大於氣口也。


東垣先生以手捫熱有三法，以輕手捫之則熱，重按之則不熱，是熱在皮毛血脈也；重按筋骨之間則熱蒸手，輕捫之則不熱，是熱在骨髓也；輕手捫之不熱，重手按之亦不熱，不輕不重，按之而熱者，是在筋骨之上、皮毛血肉之下，乃熱在肌肉。

肌肉間熱，正內傷勞倦之熱也。
若余於內熱真陰者，以手捫熱亦有二，捫之烙手，骨中如炙者，腎中之真陰虛也；捫之烙手，按之筋骨之下反覺寒者，腎中之真陽虛也。
面赤者，陰盛於下，逼陽於上也。
口渴者，腎水乾枯，引水自救也。
若吐痰多如清水者，腎水泛上為痰，口必不渴也；咯痰如沫者，水拂為痰，陰火熬煎，口必渴也。
腰脅痛者，腎肝虛也。

足心如烙者，湧泉涸竭者也。
膝以下冷者，命門衰絕，上氣必喘也。
尺脈數者，陰火旺也；尺脈數而無力，或欲絕者，真陽衰也。
骨痛如折者，腎主骨，骨衰乘火也。
此陽虛、陰虛之辨，而陰虛之中，又有真陽、真陰之不同，其治法詳於先天要論中。


或問曰：丹溪云：東南之人，陽氣易以升，不可服補中益氣湯。

當今江以南之人，果盡不當服乎？曰：此東南指人之臟腑而言也。
蓋東方屬肝，南方屬心，肝與心有火者不可服，恐木火愈旺也。
若黃帝起四方之問，岐伯有四治之能，此東南西北方，指地位也。
既不可服東南二方之劑，其人上盛者必下虛，其腎氣大虛矣，急須填補北方先天之元氣為要。
總而言之，先天、後天不得截然兩分。
上焦元氣不足者，下陷於腎中也，當取之至陰之下；下焦真陰不足者，飛越於上部也，焉可不引而歸原耶？是以補中益氣湯與腎氣丸並用，朝服補陽，暮服補陰，互相培養，但先後輕重之分，明者參之，難於盡述。


或問曰；腎氣丸中以地黃為君，恐其泥膈，或於脾胃有妨礙乎？曰：腎氣丸中，盡是腎經的藥，並無一味脾胃藥雜於其中，徑入腎經，焉能泥膈？凡用藥須要分得陰陽水火清淨，如朝廷有六部，一部有一部之事，一部有一部用事之人，今欲輸納錢糧，而可與天曹用事之神同議乎？曰：若如所言，正予謂腎經水部不可與脾經戶部相雜之謂耳。

曰：余所謂不雜者，謂腎水藥中不可雜脾土藥，脾胃藥中不可雜腎經藥。
如四君子湯，脾經藥也，雜地黃其中，則泥膈矣；八味地黃，腎經藥也，加人參則雜矣。
若論腎與脾胃，水土原是一氣，人但知土之為地，而不知土亦水也，自天一生水，而水之凝成處始為土，土之堅者為石，此後天卦位，坎之後，繼之艮。
蓋艮為土，為山。
艮土者，先天之土，水中之土也。
土無定位，隨母所生，隨母而補，故欲補太陰脾土，先補腎中少陽相火。
若水穀在釜中，非釜底有火，則蒸不熟。
補腎者，補腎中之火也，須用八味地黃丸補坎水，桂、附以補水中之火生艮土。
醫不達此而曰健脾，非探本之術。
蓋土之本，初原是水，世謂補腎莫如補脾，余謂補脾莫如補腎也。


薛立齋曰：大凡瘧證服青皮飲、草果飲不應，當以補中益氣湯倍柴胡，加半夏、生薑，養正攻邪而瘧自除。
或以補中益氣湯加半夏、人參、煨姜，此不截之截也，一服即愈。


<u>神應瘧疾丸</u>

白砒礵（淨末）一兩，綠豆子（連皮乾磨細粉）四兩。
用絲羅篩勻，米糊為丸，如綠豆子大，水飛明雄為衣，磁壇收固，經久不壞。


此方余昔在武昌遊黃鶴樓遇一羽士秘授，治擺子，不論男、婦、老、幼、寒、熱、虛、實，於臨發日，先一時以冷水吞下。

壯盛者五丸，老弱小兒止可三丸。
一服截住，否，下日臨發再服。
酌量用之，神應無窮。
飲食須扇涼吃，若誤吞熱物，必至大吐，擺子仍然截住，但恐有虧脾胃。
余獲此方三十餘年，刻帖遍送，丸子每年計以斗數，三江、閩、廣、云、貴、本省、近屬，用極神效。
伏望醫士仁人，見此方者，抄錄遍傳，修制濟人，所費無多，陰功甚大。



<h2>傷飲食脾胃論</h2>
《陰陽應象論》云「水穀之寒熱，感則害人六腑」，是飲食之傷，傷於寒熱也。
古人治法，分上、中、下三等而治之，在乎上者因而越之，瓜蒂散吐之，不若燒淡鹽湯探吐法更神；在乎中者消化，神麯、麥芽、山楂、三稜；在下者，硝黃、巴豆、牽牛、甘遂下之。
傷熱物者，以寒藥治之；傷寒物者，以熱藥治之。
隨其所傷而施治之，庶乎其可也。


今之方家，以平胃散出入增減，似乎克伐，余見不若枳朮丸為善。
夫枳朮丸乃潔古老人所制，方用枳實一兩、白朮二兩，補藥倍於消藥，先補而後消，以荷葉裹飯燒熟，和二味為丸。
蓋取荷葉色青，得震卦之體，有震仰盂之象，中空而清氣上升，燒飯為丸，以助穀氣。
謂潔古枳朮丸一方，啟東垣先生末年之悟，制補中益氣湯自此始也。
但潔古枳朮丸，專為傷食者設，世人多以此丸補脾胃者，非也。
吾憂枳實有掀牆倒壁之功，而人之腸胃，既已有傷，如牆壁之不固矣，其能經幾番摧挫乎？

至若神麯、麥芽、山楂三味，舉世所當用者，余獨屏棄之不用。
蓋山楂能化肉積，婁豬肉老，煮不脆者，入一撮同煮，皮肉盡爛。
又產婦兒枕作痛，用山楂二十粒，砂糖水煎一碗服之，兒枕立化。
其破血破氣可知，豈可輕用？

又世之釀酒者，以米與水貯瓦缸中，必借曲糵而成，前之藥味，猶曲糵也。
但脾胃在人身，非瓦缸比，脾胃強健，自有化食之能，食有所停積，脾弱不能轉運，乃不能消化，而成傷食病也。
今只補其虛，助其弱，自能食而化矣，何必肆用克伐，貽害於人。
余痛念此弊，因申言之。


凡太平丸、保和丸、肥兒丸之類，其名雖美，其藥實霸，乃以美名賜之，欺人耳目，遺害蒼生，可勝悼哉！故智者咸知東垣先生為治脾胃之聖手，補中益氣、調中益氣二方因人增減。
真知其寒涼物傷也，本方中加薑桂；熱物傷也，加黃連；肉傷也，加山楂數粒；酒食傷也，加葛花一味。
隨證調理，此東垣之法，方士之繩墨也。
然以寒治熱而熱不去，以熱治寒而寒不除，其奈之何？《經》曰：寒之不寒，是無水也；熱之不熱，是無火也。
壯水之主，益火之原，此則東垣所未及也。


又有食填太陰，名曰食厥者，上部有脈，下部無脈，不急治則死，即以陰陽水燒淡鹽湯探吐之，即愈。
如有食積，腸腹絞痛者，手不可按，不得不下，審知其為寒積，必用巴豆感應丸；審知其為熱積，必用大承氣湯急下之。
否則死生立判，慎之慎之。


余於脾胃分別陰陽、水火而調之。

如不思飲食，此陽明胃土受病，須補少陰心火，歸脾湯補心火，以生胃土者也；如能食而不化，此屬太陰脾土受病，須補少陽相火，八味丸補相火，以生脾土者也。
無非欲人培補一點先天之火氣，以補土之母耳。
若理中湯用乾薑，所以制土中之水也；建中湯用芍藥，所以制土中之木也；黃耆湯所以益土之子，使不食母之食也；六味丸所以壯水之主也；八味丸所以益火之原也。
土無定位，寄旺於四時，能代天以成化，故四臟中兼用之。
總以補土為主，不用克伐。
脾氣下陷，補中益氣湯；肝木乘脾，左金丸；鬱怒傷脾，歸脾湯；脾虛不能攝痰，六君子湯；脾腎兩虛，四君、四神；陰火乘脾，六味地黃丸；命門火衰，不生脾土，八味地黃丸；先天之氣足，而後天之氣不足，補中益氣湯為主。


或問曰：正當胸膈飽悶之時，數日粒米不下，陳皮、枳殼、木香、烏藥，日夜吞嚥，尚且不通，復可補乎？曰：此正因初先不知補益，擅用發散，克伐太過，虛痞之病也。
《內經》曰：下焦虛乏，中焦痞滿，欲治其虛，則中滿愈甚；欲消其痞，則下焦愈乏。
庸醫值此，難以措手，疏啟其中，峻補於下，少用則邪壅於上，多用則峻補於下，所謂塞因塞用者也。
善治者，能以人參一兩，或七八錢，少加綠升麻一錢，大劑一服即愈。
此《內經》之妙用，不可不知也。


張仲景曰：余有一方，治痞塊腹痛，手不可按者，甚神。
方用：

<u>治痞塊腹痛方</u>

枳實一兩（麩炒），白朮二兩（土炒），馬通（炒焦）八錢。
水煎服。


馬通即馬糞也，最能定痛，又不傷氣，又能逐邪化物，藥櫥中最宜早備，不然倉猝間不可即得此物，陳年愈久者佳。
今之與枳實同用，則積塊自消，又加以白朮大健脾氣，則馬通與枳實各施其驅蕩之功。
愚屢用之，其效捷於桴鼓。


<u>治驗</u>

曾治親友太學譚庭才，拔貢知縣譚瀛公三子也，患腹痛俱急，命在須臾，來寓求治。

余曰：此絞腸痧也。
急用干馬糞炒黑存性一兩，干黃壁土塊少許搗碎微炒，入黃酒一品碗（無黃酒，淡水酒亦可）煎好，布濾去渣，乘熱服之，少頃即睡，醒來病去如失。
蓋馬通治腹痛如神。
用黃土者，因馬通行之迅速，得土性而稍緩，且黃土與脾土同氣相求，同性相親，引之於痛處，使馬通易於奏功也。
況又用黃酒佐之，則無微不達，非吐則瀉。
《內經》曰：痛則不通，通則不痛。
此雷公法也，愚常用之，活人多矣，故錄此以告救世君子。



<h2>中風論<br></h2>
東垣曰：有中風者，卒然昏憒，不省人事，痰涎壅盛，語言蹇澀等證，此非外來風邪，乃本氣自病也。
凡人年逾四旬，或憂喜忿怒傷其氣者，多有此證，壯盛之時無有也。
若肥盛者則間而有之，亦是形盛氣衰而如此耳。


觀東垣之論，當以氣虛為主，縱有風邪，亦是乘虛而襲，經曰：邪之所湊，其氣必虛是也。
當此之時，豈尋常藥餌能通達於上下哉？急以三生飲：生南星五錢，生川烏、生附子各二錢五分，木香一錢，和人參一兩煎服即蘇。
夫三生飲，乃行經活痰之劑，斬關奪旗之將，每服必用人參兩許，駕驅其邪而補助真氣，否則不惟無益，適以取敗。
觀先哲用耆附湯、參附湯，其義可見矣。
若遺尿、手撒、口開、鼾睡為不治也，然用前藥多有得生者，又不可不知。


劉河間曰：所謂中風癱瘓者，非為肝木之風實甚而卒中之，亦非外中於風，良由將惜失宜。
心火暴甚，腎水虛衰，不能制之，則陰虛陽實，而熱氣怫鬱，心神昏冒，筋骨不用，而卒倒無知也。
亦有因喜、怒、思、悲、恐五志有所過極皆卒中者。
夫五志過極皆為熱甚，俗云風者，言末而忘其本也。


觀劉氏之論，則以風為末，而以火為本。
世之遵劉氏者，專為劉氏主火之說所拘泥，殊不知火之有餘，水之不足也，劉氏原以補腎為本，觀其地黃飲子之方，可見劉氏之意，亦屬推本尋原，而以真陰之虛為重也。


<u>地黃飲子</u>

干熟地，巴戟天，山萸肉，製附子，肉蓯蓉，五味子，白茯苓，石菖蒲，遠志肉，紫油桂，麥門冬，薄荷葉，金釵石斛，大紅棗，生薑。
水煎服。


注云：古喑不能言，足廢不能行，此謂少陰氣厥不至，急當溫之，名曰痱證。
但陰虛有二，有陰中之水虛，有陰中之火虛，火虛者，專以河間地黃飲子為主；水虛者，又當以六味地黃湯、丸為主。
果是水虛，辛熱之藥，與夫參、耆之品，俱不可加入。
臨證者，明辨以晰之功，不可少也。


河間、東垣，專治本而不治風，可為至當不易之論，學者必須以陰虛、陽虛為主。

自後世醫書歧出，而使後學猶豫狐疑。
丹溪曰：有氣虛，有血虛，有濕痰。
左手脈不足，及左邊半身不遂者，以四物湯補血之劑為主，而加以竹瀝、薑汁；右手脈不足，及右邊半身不遂者，以四君子湯補氣之劑，而佐以竹瀝、薑汁。
如氣血兩虛者，且又挾痰，以八物湯為主，而加南星、半夏、竹瀝、薑汁之類。
丹溪之論，平正通達，宜世之人咸宗之。
但持此法以治中風，而多不效，或少延而久必斃，何也？蓋治氣、血、痰之標，而不知治氣、血、痰之本也。

夫人之有四肢也，如木之有枝幹也，人之氣血營養於四體也，猶木之漿水灌溉於枝葉也。
木有枝葉，木有本根，人之氣血，豈無根本乎？人有半身不遂，而遷延不死者，如木之根本未甚枯，而一邊之枝幹先萎耳。
人有形容肥壯，忽然倒僕而即斃者，如木之根本已絕，其枝葉雖榮，《易》曰：枯楊生華，何可久也？忽遇大風而摧折矣。
觀此則根本之論明矣。
然所謂氣血之根本者何？蓋火為陽氣之根，水為陰氣之根，而火與水之總根，兩腎間動氣是也。
此五臟六腑之本，十二經之源，呼吸之門，三焦之根，又曰守邪之神。

經曰：根於中者，命曰神機，神去則機息；根於外者，名曰氣立，氣止則化絕。
今人縱情嗜欲，以致腎氣虛衰，根先絕矣，一或內傷勞役，或六淫七情，少有所觸，皆能卒中，此陰虛陽暴絕也。
須以參附湯大劑峻補其陽，繼以六味地黃丸、十補丸之類填實真陰。
又有心火暴甚，腎水虛衰，兼之五志過極，以至心神昏悶，卒倒無知，其手足牽掣，口眼喎斜，乃水不能營筋急而縱也，俗云風者，乃風淫末疾之假象，風自火出也，須以河間地黃飲子峻補其陰，繼以麥門冬、五味子之類滋其化源，此根陽根陰之至論也。
若夫所謂痰者，凡人之將死，必有痰，何獨中風為然。
要知痰者水也，從何處來乎？其原蓋出於腎。
張仲景曰：氣虛痰泛，以腎氣丸補而逐之。
觀此，凡治中風者，即以前法治其根本，則痰不治而自去矣。
若初時痰涎壅盛，湯藥不入，少用稀涎散之類，使喉咽疏通，能進湯液即止。
若必欲盡攻其痰，頃刻立斃。
戒之哉！戒之哉！

乾坤生氣云：凡人有手足漸覺不遂，或臂膊，或髀股、指節麻木不仁，或口眼喎斜，語言蹇澀，或胸膈迷悶，吐痰相續，或六脈弦，續而虛軟無力，雖未至於倒僕，其中風暈厥之候可指日而決矣，須預防之。
愚謂預防之理，當節飲食，戒七情，遠房事，此至要也。
如欲服餌，須察其脈證之虛實，如兩尺虛衰者，以六味丸、八味丸切補肝腎；如寸關虛弱者，以六君子湯、十全大補湯之類急補脾肺才有補益。
若以搜風順氣及清氣化痰等藥，適足以招風取中也，不可不知。


<u>治驗</u>

曾治凌秀才之母，年五十，已生九男二女，氣血衰憊，一日外出，飲食過傷，途遇風雨，食填太陰，倒暈床褥，水漿不入已四日矣。

舉家議以必無生理，三子促騎而請，予因家有要事，辭以不果。
其七子廩生弼祖，在館攻書，聞之來寓，長跪而請，予念救母心誠，扶起允之登輿，頃刻而至。
視之衣棺俱備，靜候死耳。
其夫亦府庠，引予入室。
見其手撒口開，診之寸關如絲，兩尺全無。
乃謂其夫曰：經云上部有脈，下部無脈，其人當吐，不吐者死。
令其子燒淡鹽湯三品碗，入童便一碗攪勻，扶起病人，三飲而三吐之，果吐出宿食痰涎碗許而人事稍蘇。
乃與六君子湯加耆、朮、白蔻一劑，是夜即服稀粥一碗，明早乃起床矣。
又用歸脾湯數十劑，兼服六味地黃丸而安。


又治傅福興，年三十，形體魁梧，因酒色過度，忽一日至街仆地，口眼喎斜，語言蹇澀，不省人事，痰涎上湧，右手足不活，腰俯不伸，四肢不動，乃弟迎診。

按之六脈沉伏，惟肝脈洪數，面色青而兼黑。
予曰：此腎水枯竭也。
乃與大劑補中益氣湯，加酒炒黃柏三分，以滋化源，瀉陰中之伏火；酒炒紅花三分，以入血分而養心血。
連進二劑，人事稍蘇，痰涎漸少，語言頗覺爽利，行動亦覺自如。
仍用前湯，去黃柏、紅花，合六味地黃湯，大劑煎飲，十劑而諸證悉退。
單服補中益氣湯，又兼服龜鹿地黃丸，而元氣大復。


曾治元配周氏，年四十，勤儉過甚，氣血久枯，忽一日早，頭暈仆地，人事不省，痰涎滿口，手撒鼾睡，氣息如絲。
按之六脈浮遲，乍有乍無。
吾料其不可為也，勉強與三生飲，濃煎灌之；外以神應散吹鼻，得嚏而蘇。
乃以六君子湯，兼六味地黃丸服之，一載無功，交春而歿。
可見氣血虛甚者，即治之得法，亦竟不能保其長年。


曾治宋豪士令正，年二十七，性稟端淑，忽一早將飯，自去空室，以腰帶結喉，微笑而不語，若癡騃狀，其家以為染邪，巫師以為邪制，桃符棘矢，御之不應。

乃叔肇堂曰：此必病耳，盍請醫診之？急延予視。
予曰：喉中有雞聲，乃風痰塞喉。
即以神應散吹鼻取嚏，吐痰而蘇。
其人仍然鬱郁，予思其家富饒，姑亦賢良，因何而思自縊，又不死於金、死於水、死於火，而必欲死於木？木者肝也，肝藏魂，肝血不足而外邪深入，肝木被鬱而人不知也。
乃與逍遙散吞左金丸，平肝開鬱，一劑而效。
繼服六君子湯加黃耆，八劑而愈。


後余見《松峰說疫》書中載有扣頸瘟一案，其所論證，皆與愚見符合，可見理無二致。
古人已先得，我心之所同然耳。
今之男婦，多有無因而竟以一繩自縊於一木者，其枉死良多也。
後學知此，或可為救生廣一法門。


<u>神應散方</u>

明雄（水飛），枯礬（煅研），藜蘆（生用），牙皂（炙黃）。
等分為末，磁瓶收貯。
每用豆大一粒，吹入鼻內，取嚏吐痰神效。


治時氣纏喉，水藥不下，牙關緊閉，不省人事等證。
愚以此方活人甚多，修合之，佩以濟人，德莫大焉。



<h2>中暑傷暑論</h2>
中暑者，面垢自汗，口燥悶倒，昏不知人，背冷，手足微冷，或吐或瀉，或喘或滿是也。

當是時，切勿便與冷水，或臥冷地。
如行路暍死者（暍音謁，傷暑也），即置日中，曬地上，以小便淋熱土上，取熱土填患者臍眼，急以二氣丹同蘇合香丸，湯調灌下。
如無二氣，搗大蒜水灌之亦可。
蓋中傷暑毒，外陽內陰，治暑藥多用暖劑，如大順散之用薑、桂，枇杷葉散之用丁香。
獨蒜亦辛熱之物，蓋蒜氣臭烈，亦通諸竅之靈藥也。


東垣先生分陰陽動靜而治之。


靜而得之者為陰證，或水閣深堂，過處涼室，以傷其外；或沉李浮瓜，過食生冷，以傷其內，所謂因暑而傷暑也。
其病必頭痛，惡寒，肢節逆冷而心煩，肌膚大熱無汗，腹痛吐瀉，為幽室、冷物之陰寒所遏，周身陽氣不得伸越，以大順散主之。


動而得之者為陽證，或行人，或農夫，於日中勞役得之，為熱傷元氣。
其病必苦頭疼，發燥惡熱，捫之肌膚大熱，且大渴引飲，汗大泄，齒燥，無氣以動，乃為傷暑，蒼朮白虎湯主之。


若人元氣不足，前藥不應，惟清暑益氣湯或補中益氣湯為當。


大抵夏月，陽氣浮於外，陰氣伏於內，若人飲食勞倦，內傷中氣，或酷暑勞役，外傷陽氣者多患之。
法當調補元氣為主，而佐以解暑。
若陰寒之證，用大順散，桂、附大辛熱之藥。
此《內經》舍時從證之良法也，業醫者不可不知。


今人患暑證卒歿，而手足指甲及肢體青黯者，此皆不究其因，不溫其內，而泛用香薷飲之所誤也。
夫香薷飲乃散陽氣、導真陰之藥也，須審果有是證而服之，斯為對證，今世人於平時恐患此病，而先服之以預防，適足以招暑取病也，若其人元氣素虛，或房勞過度而服之者，為禍尤深。
必欲預防，惟孫真人生脈散為夏月最宜。


暑乃六氣中之一，即天上火也，惟此火可以寒水折之，非比爐中火與龍雷火也。
凡傷暑腹痛與吐瀉交作者，一味清涼，井花水加青蒿汁飲之立愈，暑毒從小便中瀉矣，名曰臭靈丹。


暑喜傷心，心屬南方，火從其類也，小腸為心之腑，利心經暑毒使由從小腸出，故青蒿、香薷為要。


有因傷暑，遂極飲冷水，或醫家過投冷寒苦涼之劑，致吐利不止，外熱內寒，煩躁多渴，甚欲裸體，狀如傷寒，此陰盛格寒。
宜用辛溫藥，香薷飲中加附子，浸冷與服。


又有因冒暑吐極胃虛，百藥不入，粒米不下，入口即吐，病甚危篤。
急用人參一錢，黃連五分（薑汁炒焦），糯米一勺，水二鍾，熬一小盞，候冷，用茶匙徐徐潤下，少頃再入一匙，得入數時，不吐，盡一小盞，便可頻投藥食矣。


暑證與熱證相似，但熱病脈盛，暑病脈虛，斯為辨耳，臨證慎之。


<u>二氣丹</u>

硝石、硫黃各等分。
為末，瓦上火炒，令黃色，再研極細，糯米糊丸，如梧子大。
每服四十丸。


治伏暑傷冷，二氣交錯，中脘痞結，或吐或瀉。


<u>大順散</u>

甘草三兩，乾薑、杏仁、肉桂各四兩。
製法：先將甘草炒黃，次入乾薑同炒，令姜裂，又次入杏仁同炒，以杏仁不作聲為度，取起同桂一處搗為末，入絲羅篩細。
每服二錢，水一鍾，煎七分，溫服。
如煩躁，井花水調服，不拘時刻。


<u>香薷散</u>

香薷八兩，扁豆（炒）四兩，厚朴（薑汁炒）二兩，黃連（薑汁炒）二兩（咀片）。
共為細末。
每服三錢，水一鍾，入酒少許，水煎七分，溫服。


治伏暑引飲，口燥咽乾，或吐或瀉，並皆治之。


<u>清暑益氣湯</u>

北箭耆，綠升麻，白貢術，官揀參，廣陳皮，炙甘草，老蒼朮，吳神麯，廣青皮，麥門冬，五味子，當歸身，黃柏皮，光澤瀉，甜葛根。


《內經》曰：陽氣者，衛外而為固也。
熱則氣泄。
今暑邪侵衛，故身熱自汗。
以黃耆甘溫，補之為君；人參、陳皮、當歸、甘草微溫，補中益氣為臣；蒼朮、白朮、澤瀉，滲利而除濕；升麻、葛根甘苦平，善解肌熱，又以風勝濕；熱則濕不消而作痞，故以炒曲辛甘，青皮辛溫，消食快氣；腎惡燥，急食辛以潤之，故以黃柏苦寒，借其氣味，瀉熱補水；虛者滋其化源，故以麥冬、五味酸甘微寒，救天暑之傷庚金為佐。
此病由飲食勞倦，傷其元氣，乘天暑而發也。
元氣不虛，暑邪何自而入哉？

<u>治驗</u>

曾治一書生附余館，患嘔吐瀉利，煩躁搐搦，咽乾引飲，醫者誤作驚風治之，病漸昏沉。
延予視之，曰：此子因脾虛氣弱，乃傷熱暑也。
遂與人參一錢，麥冬三錢，五味子十三粒（搗碎），酒炒黃連八分，甘草四分，煎一劑，冷服，少頃即睡，醒來病去如失。


曾治一富翁張某，感冒盛暑，壯熱大汗，煩渴惡熱，暈眩倒僕，昏睡懶言，其子來寓求診。
按其六脈，微細而緩，惟右關弦緊而芤。
余曰：此暑邪侵入陽明之裡，故壯熱大汗；煩渴飲冷，乃為熱越；暈眩不言，熱盛而神昏也。
乃與白虎湯以撤其熱，更加人參二錢、黃耆五錢、桑葉十三片，以大補其氣而收其汗。
果服一劑而熱退汗止，再服生脈散二劑而痊愈夫。


曾治汪三元，暑月吐利，汗出惡寒，腹痛厥逆，喜手摩按，心中煩熱無狀，時時索飲，飲而即吐。
服薑、附不納，心中煩熱加劇。
此為伏陰在下，錯雜陽邪在上。
予依白通湯，加半夏、吳萸、白朮、茯苓，入人尿、豬膽汁，因有汗，去蔥白。
煎服一劑而效，二劑而遂收功焉。


又治鄉中一人，暑月忽吐利，發熱，以手觸之則痛甚，其父求診。
按之六脈弦細而芤。
余曰：此溽暑也。
乃與益元散合四苓散，煎服一劑，而吐、利、痛、熱退去大半。
因其人氣弱，更用補中益氣湯，倍參、耆，加麥、味，二劑而安。



<h2>中濕（附：腳氣四案）</h2>
有在天之濕，雨、霧、露是也。

在天者，本乎氣，故先中表之營衛。
有在地之濕，泥、水是也。
在地者，本乎形，故先傷肌肉、筋骨、血脈。
有飲食之濕，酒、水、乳酪是也。
胃為水穀之海，故傷於脾胃。
有汗濕之濕，謂汗液出而沾衣濕透，未經解換者是也。
有足太陰脾土所化之濕，不從外入者也。
陽盛則火勝，化為濕熱；陰盛則水勝，化為寒濕。
其證發熱惡寒，身重自汗，筋骨疼痛，小便秘澀，大便溏泄，腰痛而不能轉側，跗腫，肉如泥，按之不起。


經曰：因於濕，首如裹。

濕氣蒸於上，故頭重。
又曰：濕傷筋，故大筋緛短，小筋弛長，緛短為拘，弛長為痿。
又曰：濕勝則濡泄。
故大便溏泄。
大便泄，故小便澀。
又曰：濕從下受之。
故跗腫。
又曰：諸濕腫滿，皆屬脾土。
故腹脹，肉如泥。
濕氣入腎，腎主水，水流濕，各從其類，以故腰腎痛。


治法：在上者，羌活勝濕湯微汗之；在下者，五苓散利之。
夫脾者，五臟之至陰，其性惡濕，今濕氣內客於脾，故不能腐熟水穀，致清濁不分，水入腸間，虛莫能制，故濡泄，法當除濕利小便也。


東垣曰：治濕不利小便，非其治也。

又曰：在下者，引而竭之。
聖人之言，雖布在方策，其不盡者，可以意求耳。
夫濕淫從外而入里，若用淡滲之劑以除之，是降之又降。
復益其陰而重竭其陽，則陽氣愈消而精神愈短矣，是陰重強，陽重衰，反助其邪之謂也。
宜用升陽風藥乃瘥，以羌活、獨活、升麻、柴胡各一錢，防風、甘草各五分，水煎熱服。
大法云：濕淫所勝，助風以平之。
又曰：下者舉之，得陽氣升騰而愈矣。
又曰：客者除之，是因曲而為之直也。
夫聖人之道，可以類推，舉一而知百也。


有腳氣類傷寒，發熱惡寒，必腳脛間腫痛而不能步履，俱從濕治。
《千金方》有陰陽之分，陰腳氣腫而不紅，陽腳氣腫而紅者是也。


有濕熱發黃者，當從郁治。
凡濕熱之物，不郁者則不黃，禁用茵陳五苓散。
誤用之者，百難一生。
當用逍遙散，方見郁論。


凡傷寒必惡寒，傷風必惡風，傷濕必惡雨。
如傷濕而兼惡寒而無汗，骨節疼痛者，宜：

<u>甘草附子湯</u>

炙甘草一錢，大附子錢半，白貢術三錢，上桂枝四錢。
水煎服。


<u>《金匱》防己湯</u>

黃耆四錢，防己、白朮各三錢，炙草錢半，紅棗三枚，生薑引。
水煎服。


此方主實表以勝濕也。
治傷濕身重，陽微中風，汗出而惡風者。


<u>羌活勝濕湯</u>

羌活、獨活、藁本、炙草、防風、川芎各一錢，蔓荊三分。


通治濕證。
如身重，腰痛沉沉然，此經中有寒也，於方內酌加防己（酒炒）一錢、附片八分。


<u>防己飲</u>

防己，蒼朮，白朮，黃柏（酒炒），生地，川芎，檳榔，木通，甘草。
水煎，磨犀角汁，沖服。


<u>當歸拈痛湯</u>

當歸，羌活，白朮，蒼朮，豬苓，澤瀉，茵陳，人參，苦參，防風，葛根，黃芩，知母，升麻，甘草。
水煎，空心服。


<u>羌活導痰湯</u>

羌活，獨活，當歸，防風，大黃，枳實。
水煎服。


<u>治驗</u>

曾治庠生劉某，因入闈遇雨，一身濕透，出場疾作，足上至腿腫痛異常，憎寒壯熱，次早兩腳不能履地，乃兄來寓求治。
余曰：此腳氣證也，因受濕熱搏激而作氣痛也。
乃與防己飲一劑而熱減半，其痛微止。
又與當歸拈痛湯一劑而病去若失，行動如常。
二方見前。


又治唐辛元，因移新宅，患腳氣證，初發寒熱，一身盡痛，肢節腫脹，便尿滯隔，其父求治。
余診之而知其內氣大虛，乃寒與濕熱之所褻也。
先與羌活導痰湯而寒熱不作，又與當歸拈痛湯而腫痛盡消，繼服補中益氣湯倍耆、術以實表，加蒼之未已以驅濕，數劑而安。


昔余在楚北，從吾師遊黃鶴樓中，見一紈袴富翁開軒敞扉，乘風納涼，忽兩腿發熱，不能履地。
有知醫者在旁驚曰：此腿癰也，非高明外科不可。
吾師視之曰：非癰也，是因風濕相搏所致。
乃與補中益氣湯加羌活、防風各一錢，服一劑，靜坐半午，病去如失，登車而去。


余在楚歸船上受濕，忽右睪丸腫如雞卵，發熱疼痛，以濕熱藥治之不應。
余意必是因感寒濕在睪丸中，即煎六味地黃湯料，加柴胡、羌活、吳萸、肉桂各一錢，獨活五分，一服而熱退，再服而腫消。
愚於邇來，常以此法治偏墜者，甚神。
錄之以告同志。



<h2>氣虛中滿論</h2>
養葵趙氏曰：氣虛中滿，與鼓脹、水腫無異。

病後水腫，後方善矣。
請明言之。
氣虛中滿者，腎中之火氣虛也，中空似鼓，而非實滿也，大約皆脾腎兩虛所致。
王海藏曰：夫水氣者，乃胃土衰，不能制水，水逆而上行，傳入於肺，肺主皮毛，故令人腫。
世醫惟知泄水，不知補土是治腫之上上絕妙法也。
先賢治腫之法，以脾氣為主，須用補中益氣湯或六君子湯溫補其化源，俾脾土旺則能散精於肺，通調水道，下輸膀胱，水精四布，五經並行矣。
如此治法，初服似覺不快，過時藥力得行，大有調理矣，兼服金匱腎氣丸。
《宣明五氣》論下焦溢為水，以水注之所，氣窒而不泄，則溢而為水腫也。
經曰：三焦病者，氣滿，小腹尤堅，不得小便，溢則水流而為脹。
惟仲景制立此方，補而不滯，通而不泄，誠治腫之神方。


國朝立齋薛氏屢用此法，無不奏功，先生醫按內中載之甚詳，予依其法而親試之甚效，故敢詳著之焉，世有患此證者，當不河漢余言也。


<u>金匱腎氣丸</u>（方藏玉函金匱中，故名）

白茯苓三兩，大附子五錢，川膝根、肉桂心、車前仁、光澤瀉、山茱萸、淮山藥、粉丹皮各一兩，熟地黃四兩。


中滿之證，原於腎中之火氣虛，不能行水。

此方八味為主，以補腎中之火，則三焦有所稟命，浩然之氣塞乎天地，腎水不虛，而能行水矣。
內有附、桂辛熱之品，熱則流通，又火能生土，土實能制水矣。
又加牛膝、車前最為切當，車前子利小便而不走真氣，與茯苓同功，強陰益精，令人有子；牛膝治老人失尿，補中續絕，壯陽益精，病人虛損加而用之。
方見《金匱要略》。
如此治，百不失一之法也。
若用《內經》去菀陳莝、開鬼門、潔淨府之法治，與夫舟車丸、禹功散等類，必察知其真是水濕之氣客於中焦，侵於皮膚，如水晶光亮，手按隨起者，一服方退。
至於久病大病，或傷寒、痢、瘧後，女人產後，小兒痘後，及元氣素弱者，偶誤用之，則禍不旋踵矣，慎之慎之。



<h2>喘脹</h2>
喘與脹，二證相因，必皆小便不利。

喘則必生脹，脹則必生喘。
但要識得標本先後，先喘而後脹者主於肺，先脹而後喘者主於脾。
何則？肺經司降，外主皮毛，肺朝百脈，通調水道，下輸膀胱。
又曰：膀胱為州都之官，津液藏焉，氣化則能出矣。
小便之行，由於肺氣之下降而輸化也。
若肺氣受邪而上喘，則失下行之令，故小便漸短，以致皮膚必生脹滿之疾。

此則喘為本，而脹為標，治當清金降火為主，而行水次之。
脾土惡濕，外主肌肉，土能剋水，若脾土受傷，不能制水，則水濕妄行，浸漬肌肉，水邪上溢，則邪反侵肺，氣不得降而生喘矣。
此則脹為本，而喘為標，治當實脾行水為主，而清金次之。
苟肺證而用燥脾之藥，則金得燥而喘愈加；脾病而用清金之劑，則脾得寒而脹愈甚矣。
舉世治二證，但知實脾行水，而不分別脾、肺二經，愚故為發明其說。


按：前證者，肺中伏熱，不能生水，而喘自渴者，用黃芩清肺飲以治肺，用五苓散以清小便。

若脾肺虛弱，不能通調水道者，宜用補中益氣湯以培元氣，用六味地黃丸以補腎水。
若膏粱厚味，脾肺積熱而喘者，宜清胃散以治胃，用滋腎丸以利小便。
若心火克肺金而不能生腎水者，用人參平肺散以治肺，用滋腎丸以滋小便。
若腎陰虧敗，虛火灼肺而小便不生者，用六味地黃丸以補腎水，補中益氣湯以培脾土。
若脾土虛弱，不能相制而喘者，用補中益氣湯以培元氣，六味地黃丸以滋腎水。
若肝木克脾土，不能相制而喘者，用六君子湯加升麻以培元氣，六味地黃丸以補腎水。
若脾肺虛寒，不能通調水道而脹者，宜用加減金匱腎氣丸補脾肺、生腎水。
若脾胃虛寒而脹者，用八味地黃丸壯水之主，益火之原，以補脾肺。
若因酒色過度，三陰虧敗而致脹喘痰壅，二便不調，大小便道相牽作痛者，用金匱腎氣丸為妙。


<u>治驗</u>

曾治一富翁，內傷飲食，起居失宜，大便乾結，常服潤腸等丸。
後胸腹不利，飲食不甘，口乾體倦，發熱吐痰，服二陳、黃連之類，其證益甚，小便滴瀝，大便瀉泄，腹脹少食。
又用五苓、瞿麥，小便不通，體重喘嗽。
愚用補中益氣湯兼服金匱腎氣丸，不浹旬而愈。


曾治一儒學，失於調養，飲食難化，胸膈不利，醫家用行氣消導，咳嗽喘促。

又用化痰行氣，肚腹漸脹。
又用行氣分利，睡臥不安，兩足浮腫，小便不利，大便不實。
肺、腎兩部脈浮大，按之微細，兩寸皆短。
朝與補中益氣湯加薑、附，夕與金匱腎氣丸加故紙、肉果，各服數劑，諸證漸退。
再與八味地黃丸，兩月乃能步履。
又用六味丸，兼服補中益氣湯而康。



<h2>氣血兩虛辨<br></h2>
氣虛補氣用四君子湯，血虛補血用四物湯，虛甚者加熟附子。
蓋四君、四物皆和平寬緩之劑，須當得附子健悍之性行之方能成功，然未易輕用，在暑月之病斟酌可也。


<u>治驗</u>

曾治一人，時五月病熱，醫用平調血氣兼清熱和解之劑，服之不應，其熱愈甚，舌上焦黑，膈間有火，漱水不咽。

診其脈，兩手皆虛微，而右手微甚。
六七日內譫語撮空，循衣捫床，惡證俱見。
予用四物湯加陳皮、耆、朮、參、麥、知母、熟附子，服之良久，汗出而熱退。
次日復熱，再服前藥而退。
又次日又熱，予知其虛極也，遂連進十服，皆加附子而安。


又治一人，亦夏月病熱，口渴唇乾，譫語。
診其脈細而遲。
予與之四君子湯加歸、芍、黃耆、附子，令進一服，其熱愈甚，狂言亂走。
旁觀者曰：附子之誤也。
復診其脈如舊，仍增附子，進一大劑，服之汗出而熱退，其脈如常。


按：前證治法，真所謂舍時從證，舍證從脈，卓有定見者也。


又治一男子，發熱煩渴，頭痛，誤行發汗，喘急腹痛，自汗譫語。
用十全大補湯加附子，服之熟睡，喚而不醒，至覺證退，再劑而安。


又治黃武進士，飲食勞倦，發熱惡寒，誤用發表，神思昏憒，胸發赤斑，脈洪數而無力。
余曰：此內傷元氣，非外邪也，宜急用溫補之劑，或可得生。
其兄曰：明明斑見，敢用溫補為耶？不聽余言，重投消斑化斑而歿矣。
冤哉！


<h2>消渴</h2>
上消者，舌上赤裂，大渴飲水。

《氣厥論》云：此乃心移熱於肺，傳於膈消者是也。
以人參白虎湯治之。
中消者，善食而瘦，自汗，大便硬，小便數。
叔和云：口乾飲水，多食，肌膚瘦，成消中者是也。
以調胃承氣湯治之。
下消者，引飲煩躁，耳輪焦乾，小便如膏。

叔和云：焦煩水易虧，此腎消也。
腎氣丸治之。
古人治三消之法，詳別如此。
余又有說，人之水火得其平，氣血得其養，何消之有？其間攝養失宜，水火偏勝，津液枯槁，以致龍雷之火上炎，熬煎既久，腸胃合消，五臟乾燥，令人四肢瘦削，精神倦怠。
則治消之法，無分上、中、下，先以治腎為急也。
六味、八味加減行之，隨證而服，降其心火，滋其腎水，而渴自止矣。
白虎、承氣等方，皆非法也。


《總錄》謂不能食而渴者，未傳中滿；能食而渴者，必發背癰、腦疽。
設不知分辨能食、不能食，概以寒涼瀉火之藥而施治之，則內熱未除，中寒復生，能不末傳鼓脹耶？惟七味白朮散、人參生脈散之類，恣意多飲，復以八味地黃丸滋其化源。
如發癰疽而渴者，或黑或紫，火極似水之象，乃腎水已竭，不治，惟峻補其陰，亦或可救也。


或問曰：人有服地黃湯而渴仍不止者，何也？答曰：此方士拘於繩墨，而不能更變其道也。
蓋心肺位近，宜小制其服；肝腎位遠，宜大制其服。
如高消、中消可以前丸緩而治之。
若下消已極，大渴大燥，須加減八味丸半料，內肉桂一兩，水煎六七碗，恣意冰冷飲之，熟睡而渴病如失矣。
處方之要，在乎人之通其變，神而明之可也。


或又問曰：下消無水，用六味地黃丸可以滋少陰之腎水矣，又加肉桂、附子者何也？答曰：蓋因命門火衰，不能蒸腐水穀，水穀之氣不能上潤乎肺，譬如釜底無薪，鍋蓋乾燥，故渴。
至於肺，亦無所稟，不能四布水精，並行五經，其所飲之水未經火化，直入膀胱，正所謂飲一升，尿一升；飲一斗，尿一斗。
試嘗其味甘而不咸可知矣。
故用附、桂之辛熱以壯其少火，灶底加薪，枯籠蒸潤，槁禾得雨，生意維新。
惟明者知之，昧者鮮不以為迂也。


昔漢武帝病消渴，張仲景為立此方，藥止八味，故名八味地黃丸，誠良方也，可與天地同壽，至聖玄關，今猶可想。
瘡疽將痊，及痊後口渴甚者，舌黃堅硬者，及未患先渴，或心煩口燥，小便頻數，或白濁陰痿，飲食少思，肌膚消瘦，及腿腫腳瘦，口舌生瘡。
已上諸證，均宜服之，無不神效。


<u>治驗</u>

曾治一貴人，患疽疾未安而渴大作，一日飲水數升。

愚進以加減八味地黃湯，諸醫大笑曰：此藥若能止渴，我輩當不復業醫矣。
皆用紫蘇、木瓜、烏梅、人參、茯苓、百藥煎生津之藥止之，而渴愈甚。
數劑之後，茫無功效，不得已而用予方，連服三日而渴止，因相信。
久服，不特渴疾不作，氣血亦壯，飲食加倍，強健勝於壯年。
蓋用此藥，非予自執，鄙見實有本原，薛氏家藏書中，屢用奏捷，久服輕身，令人皮膚光澤，耳目聰明，故詳著之。
使有渴疾者，能聆余言，專志服餌，取效甚神，庶無為庸醫所惑，亦善廣前人之功。


方內五味子最為得力，獨能補腎水、降心氣。
其肉桂一味不可廢，若去肉桂則服之不應。


曾治一男子，患前證，余以前丸方治之，彼則謂肉桂性熱，乃私易以知、柏等藥，遂口渴不止，發背疽而殂。
彼蓋不知肉桂為腎經藥也，前證乃腎經虛火炎上無製為患，故用肉桂導引諸藥以補之，引虛火歸元，故效也。


有一等病渴，惟欲飲冷，但飲水不過二三口即厭棄，少頃復渴，其飲水亦如前，第不若消渴者之飲水無厭也。
此證乃是中氣虛寒，寒水泛上，逼其浮游之火於咽喉口舌之間，故上焦一段，欲得水救，若到中焦，以水見水，正其惡也。
治法：如面紅煩躁者，乃煎理中湯送八味丸，二三服而愈。
若用他藥，必無生理。


又有一等病渴，急欲飲水，但欲下不安，少頃即吐出，片刻復欲飲水，至於藥、食，毫不能下。
此是陰盛格陽，腎經傷寒之證也。
予反復思之，用仲景之白通加童便、膽汁，熱藥冷探之法，一服少解，二服全瘳。
其在男子間有之，女子恆多有此證。
陶節庵先生名回陽返本湯。



<h2>頭痛</h2>
久頭痛病，略感風寒便發，夏日須棉帕包裹者，此屬鬱熱，本熱而標寒。
世醫不識，率用辛溫解散之藥，暫可得效，誤認為寒，殊不知其本有鬱熱，毛竅常疏，故風寒易入，外寒束具，內熱閉逆，而為頭痛。
辛熱之藥，雖開通閉逆，散其標之寒邪，然以熱濟熱，病本益深，惡寒愈甚矣。
惟當泄火涼血為主，而佐以辛溫解表之劑，則其病可愈而根可除也。


愚按：前證多主於痰，痛甚者，乃風毒上攻。
有氣虛者，有血虛者，有諸經氣滯者，有因氣外傷，有勞役所傷，有可吐者，有可下者，當分辨寒、熱、虛、實兼變化而施治之。
若夫偏正頭風，久而不愈，乃內挾痰涎，風火鬱遏經絡，氣血湧滯，甚則目昏緊小，二便秘澀，宜砭出其血，以開鬱解表。


<u>治驗</u>

余治一人，遇怒則少陽兩側頭痛。
先用小柴胡湯加茯苓、山梔，二服而效。
繼用六味地黃丸壯水之主，以鎮陽光，而再不發。


又治譚侍御，每頭痛必吐清水，不拘冬夏，吃薑便止。
余曰：此中氣虛寒。
用六君子湯加當歸、耆、朮、木香、炮姜而安。


又治商姓者，遇勞則頭痛。
余曰：脾陰下陷，陽虛不能上升。
遂與補中益氣湯加蔓荊子而痊。



<h2>耳證</h2>
耳鳴證，或鳴甚如蟬，或左或右，或時閉塞，世醫多作腎虛治，不效。

殊不知此是痰火上升，鬱於耳中而為鳴，郁甚則壅閉矣。
若遇此證，細審其平日飲酒、厚味，上焦素有痰火，只作清痰降火治之。
大抵此證，多因先有痰火在上，又感惱怒而得。
怒則氣上，少陽之火客於耳也。
若腎虛而鳴者，其鳴不甚，其人必多色欲，當見在勞怯等證。


愚按：前證若血虛有火，用四物湯加山梔、柴胡；若中氣虛弱，用補中益氣湯；若氣血虛，用八珍湯加柴胡；若怒便聾而或鳴者，屬肝膽氣實，用小柴胡加川芎、當歸、山梔；若虛，用八珍湯加山梔；陽氣虛甚，用補中益氣湯加柴胡、山梔；午後甚者，陰血虛也，四物湯加白朮、茯苓；若腎虛火動，或痰甚作渴者，必用六味地黃丸以補腎水。
經曰：頭痛耳鳴，九竅不通，腸胃之所生，脾胃一虛，耳目九竅皆為之病。


<u>治驗</u>

曾治少宰李蒲汀，耳如蟬鳴，服四物湯，耳鳴益甚。
余曰：此足三陰虛極也，食前服補中益氣湯，更服六味地黃丸而愈。


又治大司馬，因怒耳鳴，吐痰作嘔，默默不欲食，寒熱脅痛。
余用小柴胡湯合四物加陳皮、山梔、茯神服之而愈。



<h2>眼目</h2>
眼赤腫痛，古方用藥，外內不同。

在內湯散，用苦寒辛涼之藥以瀉其火；在外點洗，則用辛熱辛涼之藥以散其邪。
故點藥莫要於冰片，而冰片性大辛熱，以其性熱，因借其力，以拔出火邪，而散其熱氣，經曰：火從火化，此義是也。
古方用燒酒洗眼，或用白乾薑末，或生薑汁點眼，皆同此意。
蓋赤眼是火邪上炎，直攻於目，故內治用苦寒之藥是治其本，如釜底之去薪也。
然火邪既客於目，從內出外，若外用寒涼以阻逆之，則鬱火內收，不得散矣，故點眼用辛熱，而洗眼用熱湯，是火鬱則發，因而散之，從治之法也。
世人不知冰片為劫藥，而誤認為寒性，常用點眼，遂致積熱入目而昏暗瘴翳。
故曰：眼不點不瞎者，此之謂也。
又不知外治忌寒涼，而妄將冷水、冷物、冷藥挹洗，故昏瞎者多矣。


按：前證若體倦少食，視物昏花，或勞役益甚，脾胃虛弱者，用補中益氣湯；若眵多緊澀，赤脈貫珠，或臟腑秘結者，用芍藥清肝丸；若赤翳布白，畏熱羞明，或痛如針刺者，上焦風熱也，用黃連飲子；若久坐生花畏日，遠視如霧者，神氣傷也，用神效黃耆湯。
凡午前甚而作痛者，東垣助陽活血湯；凡午後甚而作痛者，黃連天花粉丸；午後甚而不痛者，益陰地黃丸。
能近視而不能遠視者，八味地黃丸；能遠視而不能近視者，定志丸、六味地黃丸。


東垣曰：五臟六腑之精氣皆稟受於脾土，上貫於目。

脾者，諸陰之首也。
目者，血脈之宗也。
故脾虛則五臟之精氣難周運乎目，故多不明。
心者，君火也，主人之神，宜靜而安，相火代行其令。
相火，包絡也，主百脈皆榮於目，既勞役運動，勢乃妄行。
又曰：形氣所並，而損血脈，故目中諸病生焉。
世醫治目，不知理脾健胃及養血安神，治標不治本，是不明正理，乃庸工也。
若概用辛涼苦寒之劑，損傷真氣，促成內障之證矣。


曾醫張給事，患目赤不明。

醫用祛風散熱藥，反畏明重聽，脈大而虛，此因勞心過度，飲食失節。
余以補中益氣湯加茯神、棗仁、遠志、山萸、山藥、五味頓愈。
又因勞役復甚，與十全大補湯漸愈。
仍用補中益氣湯，兼服六味丸料，加四制枸杞、菊花為丸，服之目明如舊。
余讀岐伯曰：目赤而痛，腫如含桃，淚出不止，痠痛多眵，火眼是也。
其眵多、淚多、紅腫而痛，如針刺不可忍，方用柴胡、梔子、白蒺藜各三錢，半夏、甘草各一錢，水煎服。
此方神妙不測，全在直散肝膽之鬱火，火散而熱自退，不攻之勝於攻，不下之勝於下也。
輕者一劑獲效，重者四劑立愈。
余得此方數十年，用之如桴鼓相應，願同志寶之以廣其傳，德莫大焉。


<u>治驗</u>

曾治門人梁世傑，及門肆業，未十日而兩目紅腫，羞明怕日，痛不可忍。

余因外回，見左目烏珠，暴出一團，狀若藍豆二顆。
門人呼號曰：吾年二十，行止未虧，無故患此惡證，有何顏面偷生也。
余慰之曰：無傷也，天師有方，治此等證，神驗之至。
乃與前方四劑，而腫痛頓消，暴出之物化為烏有。
又與六味地黃丸料，加柴胡、白芍、白菊各三錢，五味子一錢，四劑而安。
又服六味地黃丸而久不發。


曾治程監生，患目痛而澀，紅赤無淚，自謂知醫，一味清熱發散，反羞光怕日，來寓求治。
余曰：尊目乃火衰水虧，肝木無養，虛火上炎，若用清熱發散則誤矣。
令服逍遙散吞左金丸二劑以舒肝木，乃與大劑地黃湯加柴、芍，四劑而安。


張仲景曰：火眼初起，我有一方最神，止須一劑，可以化為烏有。
方用柴胡、白芍、梔子各三錢，茯苓、半夏、羌活各一錢，方名先解湯。
未發之先服之更妙，家有患此證，不為所染。
蓋鬱火既散，外邪無自入矣。
此亦與前方同功，余故並錄之。


曾治方人賢，其家鉅富，為人孝友，已單傳三代矣。

惜幼斲喪，本實先撥，艱於子嗣，已成虛勞，屢醫不效。
形體尪羸，雙目昏暗，羞光怕日，陽事不舉，來寓求治。
診畢謂曰：經曰：男子寸強而尺弱，女子寸弱而尺強。
今貴脈尺強寸弱，陰陽相反矣，宜補中益氣湯加白菊、茯苓以滋化源，繼服四神丸加鹿茸壯水明目、填補精血，多服自效。
觀子行止端方，語言溫柔，且肯方便廣施，自必螽斯衍慶。
彼曰：先生妙論，弟幸重聞，敢不惟命是聽？賤軀如愈，奕祀感德矣。


<u>四神丸方</u>

甘枸五斤（去蒂，分四制，一分黑芝麻同炒，去芝麻；一分小茴同炒，去小茴；一分川椒去子同炒，去川椒；一分獨炒。
麻、茴、椒各五兩），茯苓、白菊各十二兩，熟地（極干）一斤，嫩血茸八兩。
為末蜜丸。


此方孫真人在龍宮得來，大補虛損，明目廣嗣，不可傳與匪人。
人賢服至二載而康，連生三子一女。
慧獲此方三十餘年，屢用屢效，活人多矣。
膽泄真人之秘，敢以告之同志，以廣其傳焉。



<h2>口瘡</h2>
口瘡，上焦實熱，中焦虛寒，下焦陰火，各經傳變所致，當分辨陰陽、虛實、寒熱而治之。
若發熱作渴飲冷，實熱也，輕則用補中益氣湯，重則六君子湯；飲食少思，大便不實，中氣虛也，用人參理中湯；口晡熱，內熱不時而熱，血虛也，用八物湯加丹皮、五味子、麥冬；發熱作渴，唾痰，小便頻數，腎水虛也，用八味地黃丸；若日晡發熱，或從小腹起，陰虛也，用四物、參、朮、五味子、麥冬，不應，用加減八味地黃丸。
若熱來復去，晝見夜伏，夜見晝伏，不時而動，或無定處，或從腳起，乃無根之火也，亦用前方八味丸及十全大補湯加麥、味，更以生附子末，唾津調抹湧泉穴。
若概用寒涼，損傷生氣，為害匪輕。


或問虛寒何以能生口瘡，而用附子理中耶？蓋因胃虛谷少，所勝者，腎水之氣逆而承之，反為寒中，脾胃虛衰之火被迫炎上，作為口瘡。
經曰：歲金不及，炎火乃行，復則寒雨暴至，陰厥乃格ﺀ陽反上行，民病口瘡是也。
故用參、朮、甘草補其土，薑、附散其寒，則火得所助，接引而退矣。


按《聖濟總錄》有元臟虛冷，上攻口瘡者，用巴戟、白芷、高良薑末，豬腰煨服。
又有用丁香、胡椒、松脂、細辛末、蘇木湯調塗舌上。
有用當歸、附子，蜜炙含咽。
皆治龍火上迫，心肺之陽不得下降，故用此以引火歸原也。


<u>岐伯制方</u>

岐伯曰：口舌生瘡，乃心火鬱熱。
舌乃心苗，故病先見。
方用：

川黃連三錢，石菖蒲一錢。
水煎服，一劑即愈。


此方不奇在黃連，而奇在菖蒲，菖蒲引入心經之藥。
黃連亦入心經，然未免肝膽亦入，未若菖蒲之單入心經也。
況不雜以各經之品，孤軍深入，又何疑哉？此所以奏功如響也。
倘不知用藥神機，又混之以肝脾之藥，雖亦有效，終不能捷如桴鼓。
此治心熱之妙法也。



<h2>齒病</h2>
《素問》曰：男子八歲，腎氣實而齒生，二八而真牙生，五八則齒槁，八八而齒去矣。

女子亦然，以七為數。
蓋腎主骨，齒者骨之標，髓之所養也，凡齒屬腎。
上下齦屬陽明，上齦痛，喜寒而惡熱，取足陽明胃；下齦痛，喜熱而惡寒，取手陽明大腸。
凡動搖脫而痛，或不痛，或出血，或不出血，全具如欲落之狀者，皆屬腎。
經曰：腎熱者，色黑而齒槁。
少陰經者，面黑齒長而垢。

其蟲疳，齦腫不動，潰爛痛穢者，皆屬陽明。
或諸經錯雜之邪與外因為患，又當分經辨其寒熱虛實而治。
腎經虛寒者安腎丸、還少丹，重則八味地黃丸。
其冬月時，大寒犯腦連頭痛，齒牙動搖疼痛者，此太陽少陰傷寒也，仲景立麻黃附子細辛湯。
凡腎虛之人多有之，如齒牙痛而搖動，肢體倦怠，飲食少思者，脾腎虧損之病，用安腎丸、補中益氣湯兼服。
如喜寒惡熱者，乃胃血傷也，宜清胃湯；若惡寒喜熱者，胃氣傷也，又宜補中益氣湯加白芍、茯苓、丹皮、熟地。


凡齒痛，遇勞即發，或午後甚者，或口渴、面黑，或遺精者，皆脾腎虛熱，宜服補中益氣湯送八味丸或十全大補湯。
若齒齦腫痛連及腮頰者，此胃經風熱，用犀角升麻湯。
若善飲者齒痛，腮頰腫，此胃經熱濕，用清胃湯加葛根，或用解醒湯。


凡小兒行遲、語遲、齒遲、囟門開者，皆先天母氣之腎衰，須以地黃丸加鹿茸為主。
行遲者，再加川牛膝根。
慧五十年來，屢用屢效。


又常有人齒縫出血者，名曰齒衄。
余以六味地黃丸加骨碎補，大劑一服即愈。
如不愈者，腎中真陽之火衰也，又宜八味地黃湯去附子，加五味子、骨碎補而獲愈。



<h2>鼻病</h2>
鼻塞不聞香臭，或但遇寒月多塞，或略感風寒便塞，不時傳染者，世俗皆以為肺寒，而用解表通利辛溫之藥不效。

殊不知肺經素有火邪，火鬱甚則喜得熱而惡見寒，故遇寒便塞，遇感便發也。
治法宜以清肺降火為主，而佐以通氣之劑。
若如常鼻塞不聞香臭者，細審之，作肺熱治，清金瀉火，理氣清痰，或丸藥噙化，或末藥調服，久之自必有效。
余按法治驗者亦多。
其平素原無鼻塞舊證，一時偶感風寒，而窒塞聲重者，或流清涕者，自作風寒治。


愚按：前證若因飢飽勞役所傷，脾胃發生之氣不能上升，邪害空竅，故不利而不聞香臭，此則宜養脾胃，使陽氣上行，鼻自通矣。


東垣云：膽移熱於腦則為鼻淵，治之以防風湯。
蓋由胃氣不和所致者多矣。


<u>治驗</u>

曾治一男子，房勞兼怒，風府脹悶，兩脅脹痛。
余曰：此色欲損腎，怒氣傷肝。
用六味地黃丸料加柴、芍、當歸，一劑而安。


又治一男子，面白，鼻流清涕，已三年矣，且不聞香臭。
余曰：此肺經氣虛，補之，宜用補中益氣加麥冬、山梔。
多服而愈。



<h2>咽痛喉痹痄腮聲啞</h2>
脈兩寸浮洪而溢者，喉痹也。

脈微而伏者，死證也。
經曰：一二經中，惟足太陽經下項，余經皆湊於喉嚨，蓋君相二火獨盛，則熱正絡，故痛者數也。
余謂一言可了者，火也。
嗌乾、嗌痛、喉腫、舌本強，皆君火也。
咽痛急速，是相火所為腫也。
夫君火者人火也，相火者龍火也，人火焚木其勢緩，龍火焚木其勢速。

後世名詳其狀，名曰單乳蛾、雙乳蛾、子舌脹、木舌脹、纏喉痹、走馬喉痹，皆因熱氣結於外，其形似乳蛾，一為單，二為雙。
比乳蛾差小者名曰喉痹。
熱於舌下，復生以小舌子，名曰子舌脹。
熱結於舌，舌腫名曰木舌脹，強而不柔和也。
熱結於咽喉，腫繞於外，且麻且癢，且腫大者，名曰下喉風。
暴發暴死，名曰走馬喉風。
故喉痹之證，死生反掌。
其不誤人者，無如砭針出血，血出，即磨紫金錠服之，立已。
《易》曰：血去惕出，此之謂也。
此慧屢試而屢驗，同志慎宜留意焉。


一論時氣纏喉，漸入喉塞，水穀不下，牙關緊急，不省人事，即以神應散，用豆大一粒吹入鼻內，吐痰神效。
方見中風門案尾。


凡治喉痹，用針出血，最為上策，但人畏針，委曲旁求，瞬息喪命。
如針過而有針瘡者，宜搗生薑汁，調白開水，時時呷之，則瘡口易愈。
肆斯業者，務於此證留心，瓶中開關神效散，不可一時無之。


盆硝、殭蠶（去嘴微炒）、青黛各八分，甘草二分，蒲黃五分，馬勃三分，麝香、洋片各一分。


上各為細末，秤足和勻，磁瓶收貯，如遇急慢喉痹，咽痛腫塞不通，即用前藥一錢，以新汲水半盞調勻，細細呷咽。
果是喉痹，即破出紫血而愈。
不是喉痹，亦立即消散。
若是諸般舌脹，用藥五分，以指蘸藥，擦在舌上下，嚥唾。
小兒只用二三分，亦如前法用，並不計時候。


馬勃俗名馬屁包菌，主治諸瘡，敷之甚良。
以白蜜揉拌，水調呷咽，治咽痛喉痹神效。


韓文公曰：牛溲、馬勃、敗鼓之皮，俱收並蓄，待用無遺者，醫師之良也，不可不知。


又鱧魚膽擦喉痹、蛾子，立即潰膿出紫惡血而愈。
凡物類膽均苦，惟此魚膽味甘。
俗名烏魚，又名七星魚。


長沙公曰：少陰客熱咽痛，甘草湯。
少陰寒熱相搏，桔梗湯。
少陰客寒咽痛，半夏散及湯。
少陰病，咽中生瘡，不能言語，聲不出者，苦酒湯。


世醫多知咽痛是火，少知咽痛是寒。
經曰：太陽在泉，寒淫所勝，民病咽痛項腫。
陳藏先生用附子，去皮臍，炮裂切片，以白蜜塗炙，令蜜入內，噙咽其津，俟甘味盡去之，換一片再噙。
又有下利清穀，裡寒外熱，脈微欲絕，面赤咽痛，宜通脈湯。
蓋因冬月伏寒在腎經，發則咽痛下利，宜用附子湯溫經則愈。


至有司天運氣其年鄉村傳染，若惡寒者多是暴寒所折，寒閉於外，鬱熱於內，切忌膽礬酸寒點喉，反使陽氣不伸；切忌硝黃等寒劑下之，反使陽氣下陷，禍不旋踵。
須宜表散，或用甘桔湯，陽毒咽痛升麻湯，陰毒咽痛甘草湯。


《千金方》云：咽痛用諸藥不效者，乃是鼻中生一條紅絲如發，懸一黑泡，大如櫻珠，垂掛咽門，則口中飲食不入，速選川牛膝根直而獨條者，入好酒醋三五滴同研細，就鼻孔滴二三點入內去，紅絲即斷，泡破立安。


若咽痛日久，潰爛不愈，此必是楊梅瘡毒，又須以萆薢為主。


趙氏引薛案云：一人年五十，患咽喉腫痛，用針去血，神思雖清，其尺脈洪數無倫，次按之微細若無。
余曰：有形而若無，戴陽證也。
先宜峻補其陰，今反傷陰血，必死，是夜果歿。
舉此一案以為粗工輕用刀針之戒。


纏喉風腫，透達於外，且麻，且癢，且痛，可用謙甫先生雄黃解毒丸：

明雄（水飛）一錢，鬱金一分，巴豆十四粒（用紙捶浸，務要將油去得盡淨）。
酒醋糊丸，綠豆大，熱茶送下。
吐頑痰，立蘇。
未吐，再服。


古方用巴豆油浸紙作捻子，點燃吹滅，以煙薰鼻，即時口鼻流涎，牙關自開。
用前藥捻末，㗜鼻即愈。


<u>治驗</u>

曾治春橋魏表弟，素稟陽虛，牙齦不時腫痛，針出膿血即已。
診其脈浮大而空。
余曰：此太陰脾肺二經氣虛，兼足太陽膀胱經虛熱所致。
遂與人參理中湯加山萸、山藥，煎服而瘥。


曾治曾大有，色欲過度，患痰喘喉痹，其聲如鼾，痰吼如鋸。
延予視之，曰：此肺氣將絕之候也。
速令熬人參膏，入薑汁、竹瀝，調服而愈。
如遇危急之候，恐膏亡時不可即得，速煎獨參湯救之，能見機於早，十人可全七八，次則十人可全四五，遲則不救。


曾治縣令曹秉讓，因本實先撥，忽患咽痛喉痹，求余診之。
其脈浮大，重取細澀。
余曰：此先天之真陰虛極，真陽飛越，故痰結於喉間，去生已遠。
速煎獨參湯，細細呷之，三日乃平。
繼以六味丸加麥、味，不兩旬而安。


曾治湯時順，患咽喉腫痛，內熱口乾，痰涎上湧。
按之尺脈數而無力。
余曰：此腎水虧損，相火無制而然。
乃與六味丸料加麥冬一兩、北味三錢，盡一日飲之而腫痛消，痰涎少。
再以前湯為丸，調理三月而安。


又治李時中，色欲過度，忽喉間腫痛，醫治罔效，命在須臾，求余診治。

按之兩尺微弱。
余曰：足下先天之真陰、真陽虧損，無根之火遊行無制，客於咽喉。
遂與八味地黃丸料，煎好冰冷，分六碗，盡一日服完而效。
後服丸藥，旬日而安。
經曰：上病療下，是此法也。


曾治宋飛鳴，患咽喉腫閉，不省人事，痰涎上湧，喘促汗出，肢體痿軟。
診之其脈浮大而數。
余曰：此飲食勞傷，是無根虛火上促也。
乃與補中益氣湯，磨油桂心三錢，沖服而安。


又治王文玉，患咽痛，口舌生瘡，勞則愈甚。
余曰：此脾肺氣虛，足太陽膀胱經虛熱也。
乃與補中益氣湯加元參、酒炒知、柏，稍愈。
去知、柏，加山萸、山藥，服之而安。


又治張思良，口舌常破，如無皮狀，或咽喉作痛，服涼藥愈痛。
以理中湯，令伊常服而不發。


曾治俞光裕，患雙蛾。
余用鵝翎蘸酒醋攪喉中，去盡痰涎，復以鵝翎探吐之，令伊用力一咯，咯破蛾中紫血即潰，用玉樞丹磨服而安。


又治一人，以此法治之而腫不散。
余以小刀刺出紫血，立愈。


又治程國用，患咽喉腫痛。
余察是上焦風熱，乃與荊防敗毒散，二劑而腫消。
繼與六味地黃丸加麥冬，一料而愈。


又治蕭大明，患咽喉腫痛，作渴飲冷，大便秘結。
按之六脈俱實。
乃與防風通聖散，因自汗，去麻黃，加桂枝；因涎嗽，加薑製半夏，重用硝、黃下之而愈。
但余歷驗五十年來，虛熱者多，實熱者少，此方不可輕用。


又治程二官，患咽腫，不能咽，牙關緊閉。
余依古法刺少商穴，血出口開，用膽礬末吹患處，吐痰碗許，即磨玉樞丹服之而安。
少商穴在大拇指內側，去爪甲角一韭菜葉許。


曾治王文堂，患纏喉腫痛，余以皂角末，酒醋調塗外頸上，干則再塗，其乳蛾即破而愈，至捷法也。


曾治黃五官，患聲啞，余用真蘇子、百藥煎各二兩，杏仁三十粒，大訶子三個，共為極細末，用酒調服而愈。


又治吳千佐，失音。
余用訶子（去核）、木香各一兩，甘草五錢，水煎，入生地汁一合，再煎數沸，去渣，分六服，日進一料而愈。


曾治患咽痛，痰響聲啞。
余以蘇薄荷二兩、細茶葉一兩、白硼砂七錢、烏梅肉二十個、川貝去心二錢、兒茶五錢為細末，入洋片三分研勻，煉白蜜為丸，皂角子大，每日噙化十餘次，一料而痊。


又治陳尚文，聲啞。
余以甘草、烏梅、桔梗各二錢，水煎，磨臺烏三錢，調服而愈。


曾治胡元善，患痄腮腫痛。
余以防風、荊芥穗、羌活、連翹、牛蒡子、甘草水煎服。
外用赤小豆末，酒醋調敷而安。
此證防毒氣入喉，即難治矣，慎之。
又有一法，用石灰，不拘多少，炒七次，潤地攤七次，酒醋調敷腫處立效。


曾治楊孝廉，患痄腮，疙瘩腫痛，余用薄荷三錢、斑蝥（糯米炒去翅足）三分，共為末，每服一分，燒酒調下，立效。
服藥後，小便頻數，用益元散而安。
余以此治婦人吹乳腫痛，亦一服而安。


《韻府》：痄字，牙病甚也。
宋仁宋患痄腮，道士用赤小豆為末，敷之立愈。


<u>神仙通隘散</u>

硼砂、兒茶、青黛、寒水石各一錢，蒲黃、牙硝、枯礬、川黃連、黃柏各六分，洋片、朝腦二分。
共研極細末，磁瓶收貯。
每用吹鼻立效。


治咽喉腫痛，生瘡，聲啞，危急之甚。
並治虛勞聲嘶、咽痛。


又方：烏梅肉一兩，蘇薄荷四兩，白糖四兩，拌白蜜和前藥末為丸，如黃豆大。
每用一丸噙化，能利膈生津，清音止渴，妙不可言。



<h2><br><span class="orange">卷五</span></h2>

<h2>吐血論</h2>
余考諸失血之證，必察五臟之脈為據，心脈沉，主咯血、尿血；肝脈浮，主腸風下血；脾脈數，主嘔吐鮮血；肺脈浮，主吐、衄；腎脈沉，主小便淋瀝有血。
診其脈沉小者生，身涼者生；脈大、身熱者死。
吐後脈微者可治；吐、衄後，脈復大，熱躁急者。
又主死也。


舒馳遠曰：吐血一證，諸家以為火證，又謂肺金受傷，又謂相火爍金，是皆不明其理，而不知所由來也。

蓋人生後天水穀精氣所生之血，全藉脾胃氣健而為傳布周流，設脾胃衰弱，不能傳布，血乃停蓄膈中，然亦不遽動，或因憂患，或因忿激，勞心傷力，皆足以動之。
若其人脾胃強健，傳布如常，血不停蓄，縱使大患卒臨，忿激暴起，與夫極勞其心，傷力之至，終未見吐血也。
可見吐血者，必早有停蓄也。
或又無所因而血自動者，乃為積滿之故也。
又兼有下趨大便而不上逆者，雖皆脾胃氣虛，然胸中之陽猶能宣布，故血不敢犯上而轉下行，是便血與吐衄者同源而異流。
治法總以理脾健胃為主。

其有誤傳吐衄是火病，斯言也，貽害天下之蒼生。
病者亦自謂是火，是猶飛蛾而撲燈也。
冤哉！彼不知看本氣分辨寒熱虛實。
果是火證吐血，桃仁承氣湯；鼻衄，犀角地黃湯，弱者或用河間地黃飲子宜矣。
若是虛證，豈不誤矣？凡內傷不足而吐衄者，又宜加味理脾滌飲溫中散逆；脾土虛者，加味補中益氣湯以滋化源，兼攝血歸經；水不足者，壯水之主；真火衰者，益火之原，此則一定而不可易者也。
仲景立法，至詳且盡，惜《雜病論》十六捲起死回生，因祿山兵火，散失無傳，總緣王叔和以偽撰而亂仲景，陰陽乖舛，倒亂六經，後人以訛傳訛，醫風日趨日下，苟非喻嘉言特出手眼，《尚論》三百九十七法，釐定六經，剖析陰陽，金針並度，現身說法，千古冥冥長夜矣。
業醫者，不讀《尚論篇》，不識六經陰陽之理，所以遇病即錯，治吐衄者，百無一生。
予常目擊心傷，不揆滷下，敢將數十年寢食研求，得力於仲景、嘉言者，暢發其意，針貶諸家，啟迪後賢，俾不致貽其誤，以償吾生平之所願也。


夫吐血者，非不可治，醫家不得其傳，不知法主理脾健胃，徒據不通之論，妄與清金保肺，以伐胸中之陽，終以滋陰降火，伐盡脾中之陽，胃陽、腎陽均被耗損，其命全去，雖有善者，無能為也。


憶二十年前，醫友人魏學周吐血，沖激而出，食不下，不能言，其體火旺陰虧，外見舌苔干而口臭，心煩惡熱，終夜不寐，黑暗之中，目光如電，夫晝明夜晦，天道之常，今當晦而生明，反乎其常矣。

然所以然者，真陰素虧，血復暴脫，陽無依附而發越於外，精華並見，故黑夜生明乃是陽光飛墜，如星隕光流，頃即汨沒，危候也。
藥與大養其陰，以濟其陽。
方用地黃、阿膠、知母、貝母、元參、側柏、童便。
日服四劑，歷五旬，服藥二百劑而愈。
由今思之，爾時識力尚欠，僅據火旺陰虧一端，殊不知吐血者，皆由脾胃氣虛，不能傳布，藥中恨未能重用黃耆、白朮等藥，以治病之源而彌其後患，故病雖愈而根未拔，明年九月厥病驟發，傾囊大吐，血竭而死矣。
傷心哉！向日能用理脾健胃於養陰濟陽之中，或者根可除而病不發，予無憾矣。


凡吐血者，必兼咳嗽，以蓄血與留飲，皆由脾胃氣虛，故二證每相因，或先咳嗽而後吐血，或先吐血而後咳嗽，又或咳唾而痰血相兼。
治法總不外乎理脾健胃。
世醫不得其法，不分氣血虛實，胡亂瞎撞，寒熱雜投，以致病者輕而重，重者危矣。


吐血之證，多有喘者，乃為中氣不足，轉運無權，兼之腎氣渙散，胸中之氣不能下達，上逆而為喘。
法當重用耆、術大補中氣，故紙、益智收固腎氣，砂仁、半夏醒脾開胃，黑姜溫胃逐瘀，白蔻宣暢胸膈，使中州氣旺，健運有權，腎氣收藏，則胸中之氣肅然下行，而喘自止。
彼皆不得其傳，謬謂黃耆、白朮二藥提氣，死不敢用也。


曾醫陳子老三之子，年十八，吐血甚多，既則咳唾，痰血相兼，喘促不能臥，奄奄一息，人將不堪。

予曰：此證大難，非我所能及。
陳子告曰：賤弟兄三人，下輩十人皆為吐血，已死其九，僅此弱子尚未冠，敢求先生憐而救之。
余曰：非敢推諉，但恐服過清金保肺等藥，曷可救也？陳子云：病雖三月，尚未服藥，皆因九子被諸醫所殺，不敢請耳。
今聞先生治血神驗，故爾相懇。
乃用黃耆八錢，白朮八錢，半夏、黑姜各二錢，砂仁、白蔻各一錢，煎服。
明日陳子來寓顏曰：昨有數位高醫，討藥方一看，均皆縮首吐舌，詫為不祥，謂黃耆、白朮提氣，是吐血者之大忌，若此重用，則必喘促加劇而立死矣。

答曰：黃耆、白朮提氣之說，亦嘗聞之矣，舒先生獨不聞有是說乎？且吾家九子，諸醫皆未用黃耆、白朮，盡歸於死，今舒先生必有精妙之理，非尋常所能及。
吾竟依法與之。
今早看來，覺氣稍平。
再服數劑，血亦漸止，飲食漸旺。
恐其再吐，吐亦不妨，前藥不可歇乎。
服至六十餘劑，兼服六味地黃丸而痊愈。


吾見一少年吐血，醫家任用止血諸方而強止之，以為治得其法，殊不知死於此矣。

夫吐血一證，皆由脾胃氣虛，不能傳布，法主理脾健胃，宣暢胸膈，使傳布如常，血不停蓄，其病自愈。
粗工不明此理，希圖暫止，謬以為功，獨不思停蓄之血、敗濁之瘀，豈能復行經絡？況敗濁不去，終為後患，壅塞胸膈，脾胃愈虧，後此新生之血，愈不得疏通，以致積而復動，沖激而出，壅塞咽喉，搐入鼻管，致不得息，其死立至。
醫不強止其血，必無搐死之慘。
未幾少年果為積血復動，嗆搐而死矣。
冤哉！繆仲淳有曰：吐血有三訣，宜行血不宜止血。
止血，血不循經絡而氣逆上壅也；行血，血行經絡，不止自止也。

強止之則血凝，血凝則發熱、惡食，病日痼矣。
宜補肝不宜伐肝。
肝主藏血，吐血者，肝失其職也。
補肝亦未為盡善，養肝和肝則肝氣平，而血有所歸。
伐肝則肝虛不能藏血，血愈不止矣。
宜降氣不宜降火。
氣有餘便是火，氣降則火降，火降則氣不上，血隨氣行，無溢出上竅之患。
降氣亦未可盡行，惟調之順之。
降火則必用寒涼之劑，反傷胃氣，胃氣傷則脾不統血，血愈不得歸經矣，舉世往往偏用寒涼，傷脾作泄，多致不救。
哀哉！


<h2>治吐血精義說</h2>
大凡虛勞之人，亡血失精，津液消耗，治之尤難。

《內經》云：針藥所莫制者，調以甘藥。
《金匱》遵之，而用小建中、黃耆建中二湯急建其中氣，令脾胃強而津液旺，自然精生血充而真陰以足。
余曾考仲景治吐血之方，載在《雜病論》十六卷中，專論暴血，恨遭祿山兵火，遂湮沒無傳。
自唐迄今，千有餘歲，偽撰雜出，《局方》甚行，世人皆曰吐血是火病，斯言一出，而治之者，概用知、柏、歸、地，悶心泥膈，欲治血而反耗血，竟致百不一救，傷哉！其殺運使然也。
國朝喻嘉言先生出，深會其旨，但用稼穡作甘之味，而酸鹹辛苦，在所不用，誠得神聖之心傳，為後世振聾覺聵者，善哉嘉言，有功千古。
慧殫心數十年，廢寢忘食，博考方書，研窮經典，探賾索隱，而會通之，提其綱，復挈其領，且咀嚼其義味，真無有過於嘉言先生者。

觀其心法，惟建脾中之陽氣為第一義。
健脾中之陽氣，一舉有三善焉，一者脾中之陽氣旺如天晴日朗，而龍雷潛伏也；一者脾中之陽氣旺能宣散胸中窒塞之陰氣，如太空不留纖翳也；一者脾中之陽氣旺而飲食運化精微，復生其已竭之血也。
況乎地氣必先蒸土為濕，然後上升為云，若土燥而不濕，地氣於中隔絕矣，天氣不常清乎？今之方書，妄引久嗽或勞痰中見血之陽證不敢用健脾增咳為例，不思咯血即有咳嗽，不過氣逆上厥之咳，氣下則不咳矣。
而吐衄又有陰火、陽火之分。
如感六淫之邪氣者，陽火也，則宜以苦寒折之；根於七情之逆氣者乃系陰火。
陰火者，龍雷火也，相火也。

相火居於命門，寄於肝膽，所以為乙癸同源，故有龍火、雷火之稱。
肝屬木，居東配震，震為雷，所以為雷火也；命門居坎北，在兩腎中間，龍火居焉，故曰龍藏海底，動則火騰，所以為龍火也。
龍雷二火藏肝腎中，未動不知其為火也，及其一發，暴不可御，以故載陰血而上溢矣。
夫龍雷之性，必陰雲四合，然後遂其升騰之勢，若天晴日朗，則退藏不動矣。
凡用寒涼清火之藥者，皆以水制火之常法，若施之於陰火，未有不轉助其虐者也。
古方治龍雷之火，每用附、桂引火歸元之法，然施暴血之證可暫不可常。
蓋已虧之血不能制其悍，而未動之血恐不可滋之擾耳。
救世君子，凡遇斯證，必以崇土為先，土厚則陰濁不升，而血患自息也。
究而論之，治龍雷之火全以收藏為主，以秋冬之時則龍潛雷伏也，其治法載在三卷《相火龍雷論》中，反復參詳，而治吐血之法無餘蘊矣。
故余案曰：治吐血者，不得喻嘉言之傳，不讀《絳雪丹書》，雖皓首窮經，終是下工而已矣。


適來時勢，醫者、病家一見吐血，認為火證，用藥多以歸、地、芩、連，鮮用參、苓、耆、術。
又有親朋，毫不知醫，交口妄勸，寧用寒涼，勿用熱藥，以致不可救療。
自誤者無足惜，誤人者，閻羅王肯輕釋乎？余謹剖心瀝血相告，且誓之曰：今而後治吐血不遵嘉言、養葵之法而誤人者，死入犁耕地獄，並旁操鄙見與天，妄薦醫而誤人者，均同此罪。



<h2>《絳雪丹書》</h2>

<h3>血病</h3>
客有問於余曰：失血一證，危急駭人，醫療鮮效，或暴來而頃刻即逝，或暫止而終亦必亡，敢問有一定之方，可獲萬全之利否？余曰：是未可以執一論也，請備言之。


凡血證先分陰陽，有陰虛、陽虛，陽虛補陽，陰虛補陰，此真治之法，人所共知。
又有真陰、真陽，陽根於陰，陰根於陽，真陽虛者，從陰引陽；真陰虛者，從陽引陰。
復有假陰、假陽，似是而非，多以誤人。
此真、假二字，曠世之所不講，舉世之所未聞，在雜病不可不知，而在血病為尤甚，汝知之乎？

既分陰陽，又須分三因：

風、寒、暑、濕、燥、火，外因也。
過食生冷，好吃炙煿，飢飽無度，外之因也。


喜、怒、憂、思、恐，內因也。
勞心好色，內之因也。


跌撲閃挫，傷重瘀蓄者，不內外因也。


既分三因，而必以吾身之陰陽為主，或陰虛而挾內外因也，或陽虛而挾內外因也。
蓋陰陽虛者，在我之正氣虛也；三因者，在外之邪氣有餘也。
《內經》曰：邪之所湊，其氣必虛。
不治其虛，安問其餘？

客問曰：吐、衄血者，從下炎上之火也，暑、燥、濕、火，宜有之矣，何得有風寒之證？曰：此六淫之氣俱能傷人，暑熱者，十之一二，火燥者半，風寒者半，而火燥之後，卒又歸於虛寒矣。


《內經》曰：歲火太過，炎暑流行，肺經受邪，民病血溢、血泄。

又曰：少陽之復，火氣內發，血溢、血泄，是火氣能使人失血也。
又曰：太陽司天，寒淫所勝，血變於中，民病嘔血、血泄、鼽衄、善悲。
又：太陽在泉，寒淫所勝，民病血見，是寒氣使人失血也。
又云：太陰在泉，濕淫所勝，民病血見，是濕氣能使人失血也。
又云：少陰司天之政，水火寒熱，持於氣交，熱病生於上，冷病生於下，寒熱凌犯，能使人失血者也。
太陰司天之政，初之氣，風濕相搏，民病血溢，是風濕相搏血溢也。
又曰：歲金太過，燥氣流行，民病反側咳逆，甚則血溢，何獨火乎？況火有陰火、陽火之不同，日月之火與燈燭之火不同，爐中之火與龍雷之火不同。
又有五志過極之火，驚而動血者，火起於肝；憂而動血者，火起於肺；思而動血者，火起於脾；勞而動血者，火起於腎。
能明乎火之一字，於血之理則思過半矣。


劉河間先生特以五運六氣暑火立論，故專用寒涼以治火，而後人宗之。
不知河間之論，但欲與仲景傷寒對講，各發其所發之旨耳，非通論種種不同之火也。
自東垣先生出，而論脾胃之火，必須溫養，始禁用寒涼。
自丹溪先生出，而立陰虛火動之論，亦發前人所未發，可惜大補陰丸、補陰丸二丸中，俱以黃柏、知母為君，而寒涼之弊又盛行矣。
嗟乎！丹溪之書不息，岐黃之道不著，余特撰陰陽五行之論，以申明火不可以水滅，藥不可以寒攻也。


六淫中雖俱能病血，其中獨寒氣致病者居多。

何也？蓋寒傷營，風傷衛，自然之理。
又太陽寒水，少陰腎水，俱易以感寒。
一有所感，皮毛先入，肺主皮毛，水冷金寒，肺金先受，血亦水也，故經中之水與血，一得寒氣，皆凝滯而不行，咳嗽帶痰而出，問其人必惡寒，切其脈必緊，視其血，中間必有或紫或黑數點者，此皆寒淫之驗也。
醫者不察審其證，便以陰虛火動，而概用滋陰降火之劑，病日深而死日迫矣。
余嘗用麻黃桂枝湯而愈者數人，皆一服得微汗而愈。
蓋汗與血一物也，奪血者無汗，奪汗者無血。
余讀《蘭室秘藏》而得此意，因備記以廣其傳。


一貧者，冬天居大室中，臥大熱炕，得吐血，求治於余。
余料此病大虛弱而有火熱在內，上氣不足，陽氣外虛，當補表之陽氣，瀉里之虛熱，是其法也。
冬天居大室，衣蓋單薄，是重虛其陽，表有大寒，壅遏裡熱，火邪不得舒伸，故血出於口。
憶仲景所著《傷寒論》中一證，太陽傷寒，當以麻黃湯發汗而不與，遂成衄血，卻以麻黃湯立愈。


獨有傷暑吐衄者，可用河間法，必審其證，面垢，口渴喜飲，乾嘔，腹痛或不痛，發熱或不發熱，其脈必虛，大汗出者，黃連解毒湯主之，甚者白虎湯。


《金匱方》云：心氣不足，吐血、衄血者，瀉心湯主之。
大黃二兩，黃芩、黃連各一兩，水三升，煮取一升，頓服之。
此正所謂手少陰心經之陰氣不足，本經之陽火亢甚，無所輔，肝肺俱受其火而病作，以致陰血妄行而飛越，故用大黃瀉去其亢甚之火，黃芩救肺，黃連救肝，使之和平，則陰血自復而歸經矣。


愚按：暑傷心，心氣既虛，暑氣故承而入之，心主血，故吐衄。
心既虛而不能生血，恐不宜過用寒涼以瀉心，須清暑益氣湯中加生地、丹皮，兼犀角地黃治之。
蓋暑傷心亦傷氣，其人必無氣以動，脈必虛，宜以參、耆助氣，使氣能攝血，斯無弊也。


客問曰：既雲鬚分陰陽，則吐衄者陰血受病，以四物湯補血是矣，參、耆補氣奚用之？而復有謂陽虛補陽之說何耶？曰：子正溺於世俗之淺見也。
自王節齋制《本草集要》有云，陰虛吐血者，忌用人參，服之則陽愈旺而陰愈消，誤服人參者死。
自節齋一言，而世之受病治病者，無問陽虛陰虛而畏參如砒毒矣。
冤哉！冤哉！蓋天地間之理，陽統乎陰，血隨乎氣，故治血必先理氣，血脫必先益氣，古人之妙用也。


凡內傷暴吐血不止，或勞力過度，其血過行，出如湧泉，口鼻皆流，須臾不救即死，急用人參一兩或二兩，為細末，入飛羅面一錢，新汲水調如稀糊，不拘時啜服，或獨參湯亦可。
古方純用補氣，不入血藥，何也？蓋有形之血不能速生，無形之氣所當急固，無形自能生有形也。
若有真陰失守，虛陽泛上，亦大吐衄，又須八味地黃湯固其真陰，以引火歸原，不宜用人參，其火既引之而歸矣。
人參又所不禁，陰陽不可不辨，而先後之分，神而明之，存乎人耳。


凡失血之後大發熱者，名曰血虛發熱。
古方立當歸補血湯，用黃耆一兩、當歸六錢。
名曰補血湯，而以黃耆為主，陽旺能生陰血也。
丹溪於產後發熱，用參、耆、歸、芎、黑姜以佐之。
或問曰：乾薑辛熱，何以用之？余曰：姜味辛，能引血藥入氣分而生新血，神而明之。
不明此理，見其大熱，六脈洪大，而誤用發散之劑，或以其象白虎湯證而誤用白虎湯，立見危殆，不可救矣，慎之哉！

客又曰：陽能統陰，既聞命矣，傷寒吐血，亦聞命矣，然除傷寒外，或者寒涼之藥，不能不少加一二以殺其火勢，至於辛熱之品，以火濟火，恐一入口而直衝不止奈何？寧和平守中，以免怨謗何如？若丹溪產後而用乾薑者，為有惡露凝留，故用之以化其瘀，未必可為典要也。
余見先生治血證不惟不用寒涼，而反常用大辛熱之藥，屢以奏功，不已霸乎？余曰：子之言，不讀古書，不究至理，不圖活人之命者也，試撿古人之名言以驗之。


《金匱方》云：吐血不止，側柏葉湯主之。
效如桴鼓，列方於下：

側柏葉（炒黑）、乾薑（炒黑）各二兩，陳艾（揉絨熟）三把（炒），干馬通（炒黑）一兩。
合煮四碗，每溫服一碗。


凡吐血不已，則氣血皆虛，虛則生寒，是故用柏葉，柏葉生而向西，乃稟兌金之氣而生，金可制肝木，木主升，金主降，取其升降相配，夫婦之道，和則血得以歸藏於肝矣，故用是為君；乾薑性熱，炒黑則止而不走，用補虛寒之血；陳艾性溫，能入內而不炎於上，可使陰陽之氣反歸於里，以補其寒，用一味為佐；用馬通者，為血生於心，心屬午火，於是用午獸之通，主降火，消停血，引領而行為使。
仲景治吐血準繩，可以觸類而長之。


《仁齋直指》云：血遇熱則宣流，故止血多用涼藥，然亦有氣虛挾寒，陰陽不相為守，營氣虛散，血亦錯行，所謂陽虛陰必走耳，外必有虛冷之狀，法當溫中，使血自歸於經絡，可用理中湯加南木香，或用乾薑甘草湯，其效甚速。
又有飲食傷胃，或胃虛不能傳化，其氣上逆，亦能吐衄，木香理中湯、甘草乾薑湯。
出血諸證，每以胃藥收功。


《曹氏必用方》：吐血，須煎乾薑、甘草作湯與服，或四物理中湯亦可，如此無不愈者。
若服生地、藕節、茅根、竹茹，去生便遠。


《三因方》云：理中湯能止傷胃吐血，以其方最理中脘，分別陰陽，安定氣血。
按：患者果身受寒氣，口受冷物，邪入血分，血得冷而凝，不歸經絡而血妄行者，其血必黑黯，其色必白而夭，其脈必微遲，其身必清涼，斯時不急用薑、桂，而用涼血之劑殆矣。
臨證之工，宜詳審焉。


褚氏云：喉有竅，咳血殺人；腸有竅，便血殺人。
便血猶可治，咳血不易醫。
飲溲尿，百不一死；服寒涼，百不一生。
血雖陰類，運之者其和陽乎？玩和陽二字，褚氏深達陰陽之妙者矣。


王海藏云：胸中積聚之殘火，腹裡積久之太陰，上下隔絕，脈絡部分陰陽不通，用苦熱以定若中，使辛熱以行於外，升以甘溫，降以辛潤，化嚴肅為春溫，變凜冽為和氣，汗而愈也。
然餘毒土苴，猶有存者，周身陽和，尚未泰然，心中微燥而思涼飲，因食冷物、服涼劑，陽氣復消，余陰再作，脈退而小，弦細而遲，激而為吐、衄者有之，心肺受邪也；下而為便血、尿血者有之，腎肝受邪也；三焦出血，色紫不鮮，此重沓寒濕化毒，凝泣水穀道路，浸潰而成。
若見血證，不詳本末，便用涼折，變乃生矣。


客又問曰：吐衄可用辛熱，為扶陽抑陰，始聞命矣，然復有真陽、真陰之說，可得聞乎？答曰：醫家之言陰陽者，氣血盡之矣，豈知火為陽氣之根，水為陰血之根乎？吾所謂水與火者，又非心與腎之謂，人身五行之外，另有一無形之火、無形之水流行於五臟六腑之間，惟其無形，故人莫得而知之。
試觀之天，日為火之精，故氣隨之；月為水之精，故潮隨之。
如星家看五行者，必以太陽、太陰為主，然此無形之水火，又有以太極為之主宰，則又微乎微矣。
此天地之正氣，而人得以生者，是立命之門謂之元神，無形之氣謂之元氣，無形之水謂之元精，俱寄於兩腎之間，故曰五臟之中，惟腎為真，此真水、真火、真陰、真陽之說也。


客又問曰：真陰、真陽與血何干乎？答曰：子但知血之為血，而不知血之為水也，人身涕、唾、津、液、痰、汗、便、尿皆水也，獨血之水隨火而行，故其色獨紅。
腎中之真水乾則真火炎，血亦隨火而沸騰矣，腎中之真火衰則真水盛，血亦無附而泛上矣，惟水火奠其位，而氣血各順布焉，故以真陰、真陽為要也。


客問曰：既是火之為害，正宜以水治之，而先生獨曰火不可以水滅，而反用辛熱何耶？答曰：子但知火之為火，而不知火有不同也，有天上之火，如暑月傷暑之病是也，方可以井水沃之，可以寒涼折之，若爐中之火，得水則滅；在人身即脾胃之火，脾胃之中無火，將以何者蒸腐水穀，而分溫四體耶？至於相火者，龍雷之火，水中之火也，龍雷之火得雨而益熾，惟太陽一照而龍雷自息，及秋冬陽氣復藏而雷始收聲，龍歸大海矣，此火不可水滅而用辛熱之義也。
當今方書亦知龍雷之火不可以水滅，不可以直折，但其注皆曰黃柏、知母之類是也，若是，依舊是水滅直折矣，誤天下蒼生者，此言也，哀哉！

客又問曰：黃柏、知母既所禁用，治之將何如？若與前所論理中溫中無異法，何必分真陰、真陽乎？答曰：溫中者，理中焦也，非下焦也，此係下焦兩腎中先天之真氣，與後天心、肺、胃、脾有形之體毫不相干，且乾薑、甘草、當歸俱入不到腎經，惟仲景八味腎氣丸斯為對證。
腎中一水一火，熟地黃壯水之主，附、桂二味益火之原，水火既濟之道。
蓋陰虛火動者，若腎中寒冷，龍宮無可安之宅穴，不得已而遊行於上，故血亦隨火而妄行，今用附、桂二味純陽之火加於六味純陰水中，使腎中溫暖，如冬月一陽來復於水土之中，龍雷之火自然歸就於原宅，不用寒涼而火自降，不必止血而血自安矣。
若陰中水乾而火炎者，去附、桂而純用六味，以神水配火，血亦自安，亦不必去火。
總之，保火為主。
此仲景二千餘年之秘，豈後人所能筆削一字哉？

客又問曰：假寒假熱之說何如？答曰：此真病之狀，惑者誤以為假也。

經曰：少陰司天之政，水火寒熱持於氣交，熱病生於上，冷病生於下，寒熱凌犯而爭於中，民病血溢、血泄。
《內經》蓋指人之臟腑而言。
少陰司天者，腎經也，凡腎經吐血者，俱是下寒上熱，陰盛於下，逼陽於上之假證。
世人不識而為其所誤者，吾獨窺其徵而以假寒治之，所謂假對假也。
但此證有二，有一等少陰傷寒之證，寒氣自下腎經而感，小腹痛，或不痛，或嘔，或不嘔，面赤，口渴不能飲水，胸中煩躁，此作少陰經外感傷寒看，須用仲景白通湯之法治之，一服即愈，不再作。
白通湯用附子一枚、姜（炙黃）三錢，藥煎好，入蔥白四莖，加入人尿、豬膽汁和服。
又有一等真陰失守，命門火衰，火不歸原，水盛而逼其浮游之火於上，上焦咳嗽氣喘，惡熱面紅，嘔吐痰涎出血，此係假陽之證，須用八味地黃湯引火歸元。
茲二方俱用大熱之藥，倘有方無法，則上焦煩熱正甚，復以熱藥投之，入口即吐矣。
須以水探冷，假寒驅之，下咽之後，冷性既除，熱性始發，因而嘔噦皆除，此加人尿、豬膽汁於白通下，以通拒格之寒也。
用八味地黃湯亦復如是。
倘一服寒涼，頃刻即逝，慎之哉！

客又問曰：真假之說，至矣精矣，吾何辨其為假而識之耶？又何以識其為傷寒與腎虛而辨之耶？曰：此未可以易言也，將欲望而知之，是但可以神遇，而不可目欲也；將欲聞而知之，是可以氣聽，而不可心符也；將欲問而知之，可以意會，而不可言傳也；將欲切而知之，得之心而應之手，巧則在人，父不能傳其子也。
若必欲言之，姑妄言乎，余辨之舌耳，凡有實熱者，舌苔必燥而焦，甚則黑；假熱者，舌雖有白苔而必滑，口雖渴而不能飲水，飲水不過一二口，甚則少頃亦吐出，面雖赤而色必嬌嫩，身作燥而欲坐臥於泥水中，此為辨也。
傷寒者，寒從下受之，女人多有此證，大小便閉，一劑即愈，此暴病也；陰虛者，大小便俱利，吐痰必多，此陰虛火衰之極，不能以一二藥愈，男女俱有之，縱使引得火歸，又須參、耆補陽兼補陰，歲月調理，倘不節欲，終亦必亡而已。
余所傳如此，不過糟粕耳，所望於吾子者，得意而忘言，斯得之矣。


凡治血調理，須按三經用藥，心主血、脾裹血、肝藏血，歸脾湯一方，三經之藥也。
遠志、棗仁補肝以生心火，茯神補心以生脾土，參、耆、甘草補脾以固肺氣，木香者先入脾，總欲使血歸脾，故曰歸脾者。
有鬱怒傷脾、思慮傷脾者尤宜。
火旺者加山梔子、粉丹皮，火衰者加丹皮、肉桂。
又有八味丸以培先天之根，治無餘法矣。


薛立齋遇星士張東谷談命時，出中庭，吐血一二口，問之曰：賤軀久有此證，遇勞即發。
余曰：此勞傷肺氣，其血必散，視之果然。
遂與補中益氣湯加麥冬、五味、山藥、熟地、茯神、遠志服之而愈。
翌早請見，云服四物、黃連、山梔之類，血益多而倦益甚，得公一劑，吐血頓止，精神如故，何也？答曰：脾統血，肺主氣，此勞傷脾肺，致血妄行，故用前藥健脾固肺之劑，而血自歸其原，效如桴鼓。


一男子咳嗽吐血，熱渴痰盛，盜汗遺精，用六味地黃丸料，加麥冬、五味治之而愈。
後因勞怒，忽吐紫血塊，先用花蕊石散化其紫血，又用獨參湯漸愈。
後每勞則吐血一二口，脾脈與肺腎脈皆洪數，用歸脾湯、六味地黃丸而愈。


一童子年十四，發熱吐血，余謂宜補中益氣湯以滋化源，不信，用寒涼降火愈甚。
始謂余曰：童子未室，何腎虛之有？參、耆用之奚為？余述丹溪云：腎主閉藏，肝主疏泄，二臟俱有相火，而其繫上屬於心，為物所感則易於動心，動則相火翕然而起，雖不交會，其精已暗耗。
又《褚氏精血篇》云：男子精未滿而御女以通其精，則五臟有不滿之處，異日有難狀之疾。
遂與補中益氣湯、六味地黃丸而瘥。


愚謂童子之證，須看先天父母之氣，而母氣為尤重。
凡驚風、痘疹、腎虛發熱，俱以母氣為主。
如母有火者，其子必有火；其母脾虛者，子必多脾病；母火衰者，子必從幼有腎虛證，如齒遲、行遲、語遲、囟門開大、腎疳等證，皆先天不足。
從幼填補，亦有可復之天，不必如上所言，方有血證。


客又問曰：吐血、衄血，同是上炎之火，一出於鼻，一出於口，何也？答曰：東垣云：衄血出於肺，從鼻中出也；嘔血出於胃，吐出成碗成盆也；咯血、唾血出於腎，血如紅縷在痰中、唾中，咳咯而出也；痰涎血者出於脾，涎唾中有少血散浸而出也。

東垣論雖如此，然肺不特衄血，亦能咳血、唾血；胃不特嘔血，肝亦嘔血。
蓋肺主氣，肝藏血，肝血不藏，亂氣自兩脅中逆而出之。
然總之是腎水隨相火炎上之血也，腎主水，水化液為痰、為唾、為血，腎脈上入肺，循喉嚨，挾舌本，其支者從肺出，絡心注胸中，故病則俱病也。
但衄血出於經，衄行清道；吐血出於胃，吐行濁道。
喉與咽，二管不同也。
蓋經者走而不守，走經之血隨氣而行，火氣急，故隨經直犯清道而出於鼻，其不出於鼻者，則為咳咯，從肺竅而出於咽也。

胃者守營之血，守而不走，存於胃中，胃氣虛不能攝血，故令人嘔吐，從喉而出於口也。
今人一見吐衄，便以犀角地黃湯為必用之藥，然耶？否耶？曰：犀角地黃湯乃是衄血之的方，若陰虛火動吐血與咳咯者，可以借用成功，若陽虛勞力及脾胃虛者，俱不宜用。
蓋犀，水獸也，焚犀可分水，亦可通天。
鼻衄之血，從任督而至巔頂，入鼻中，惟犀角能下入腎水，水由腎脈而上引，地黃滋陰之品，故為對證。
今方書所載，如無犀角以升麻代之，犀角、升麻氣味形性迥不相同，何以代之？答曰：此又有說焉，蓋緣任沖二脈附足陽明胃經之脈亦入鼻中，火鬱於陽明而不得泄，因成衄者，故升麻可代。
升麻陽明藥也，非陽明經衄者不可代。
衄亦有陰虛火衰者，其血必點滴不成流，須用壯火之劑，不可概用犀角。
有傷寒病五六日，但頭汗出，身無汗，際頸而還，小便自利，渴飲水漿，此瘀血證也，宜犀角地黃湯、桃仁承氣湯，看上下虛實，用犀角地黃湯治上，桃仁承氣湯治中，代抵當湯治下，斟酌用之可也。


有血從齒縫中或牙齦中出，名曰齒衄，亦系陽明、少陰二經之證。

蓋腎主骨，齒者骨之標，其齦則屬胃土，又上齒止而不動屬土，下齒動而不止屬水。
凡陽明病者，口臭不可近，根肉腐爛，痛不可忍，血出或如湧，而齒不動搖，其人必好飲，或多啖炙煿、肥甘、豢養所致，內服清胃湯，外敷石膏散，甚者服調胃承氣湯，下黑糞而愈。
或有胃虛熱者，以補中益氣湯加丹皮、黃連。
若得少陰病者，口不臭，但浮動，或脫落出血，縫中出血，或痛，或不痛，此火乘虛而出，服安腎丸而愈。
愚常以水虛有火者六味加骨碎補，無火者用八味加骨碎補一兩，隨手而應；外以雄鼠脊骨散敷之，齒動復固。
又有齒痛連腦者，此係少陰傷寒，用麻黃附子細辛湯，不可不知。
又有小兒疳證出血，口臭肉爛者，蘆薈丸主之。


有怒氣傷肝而成吐衄者，其人必唇青、面青、脈弦，須用柴胡梔子清肝散。

又有鬱氣傷脾者，須用歸脾湯加丹皮、山梔。
推而廣之，世人因鬱而致血病者多。
凡郁皆肝病也，木中有火，郁甚則火不得舒，血不得藏而妄行。
但郁之一字，不但怒為郁，憂為郁，怒與憂固其一也。
若其人素有陰虛火證，外為風寒暑濕所感，皮毛閉塞即為郁，鬱則火不得泄，血隨火而妄行，鬱於經絡則從鼻而出，鬱於胃脘則從吐而出。
凡系郁者，其脈必澀，其人必惡風、惡寒，不知者便以為虛而溫補之，誤矣，須視其面色必滯，必喜嘔，或口苦，或口酸。
審果有如是證，必當舒散其鬱為主，木鬱則達之，火鬱則發之是也。
其方惟逍遙散為的藥，外加丹皮、吳萸、水炒黃連，隨手而應。
止血後，若不用六味地黃丸多服以滋其陰，翌日必發。
吾於五郁論中詳言之矣。


有飲酒過多，傷胃而吐，血從吐後出者，以葛花解醒湯加丹皮，倍黃連，使之上下分消，酒病愈，血亦愈矣。


有過啖炙煿辛熱等物而得者，上焦壅熱，胸腹滿痛，血出黑紫成塊者，可用桃仁承氣湯從大便導之，此釜底抽薪之法。


已上二證，雖屬內傷，猶作有餘之證治之，可用前法也。


有婦人發熱，經水適來適止，譫語，晝輕夜重，如見鬼狀，其小便利，或不禁，此名熱入血室，須用小柴胡湯加紅花、生地、丹皮、肉桂、歸尾破血之劑。


熱入血室又方：人參、當歸、柴胡、青皮、桃仁、穿甲（炒珠）、萬年霜（見婦科門）。


若舌乾口臭，大便秘結，方內加大黃三錢（酒浸）、羚羊角三錢（磨末）。


此吾師所制方也，屢用屢效。


按：用柴胡提出少陽；歸尾、桃仁、紅花以破血結；羚羊角瀉熱清肝，廓清目中之鬼；青皮以開脅下之結；萬年霜引裡熱從前陰而出；穿山甲直達瘀結之處，以攻其堅；人參大補元氣，以載諸藥而行其用。
其有中寒而經血適斷者，是又寒入血室也，仲景雖未言及，然亦理之所有者也。
曾醫一證，予以意為之，方用耆、朮、參、附、薑、桂、山楂、沒藥、穿甲，數劑而愈。
若遇中寒而經水適來者，或經期已滿者，俱不顧慮其血，但宜溫經散寒，此皆一定而不可易之法也，附此以廣後學之所識焉。


有墜車墜馬，跌僕損折，失血瘀蓄，腫痛發熱者，先以桃仁、酒軍、川芎、歸尾、赤芍、丹皮、紅花行血破瘀之劑折其銳氣，而後區別治之以和血消毒之藥。
張子和常以通經散、神佑丸，大下數十行，病去如掃，不致有跛癃殘躄之患。
又常以此法治杖瘡腫痛發熱欲絕者，下十餘行而腫消熱退，真不虛語也。


有產後惡露未盡，兒枕作痛者，須用桃仁、紅花、歸尾、川芎、赤芍、粉丹皮行血破血之藥，加薑、桂辛熱以行其瘀。
又有虛痛無餘血者，當另行溫補，不可概用破血之劑。


且以今時之弊言之。

夫人之吐衄，非陰虛即陽虛，余備言矣。
今人一見吐衄失血，概以為陰虛者血虛也，舍四物，何法乎？火動者熱也，非芩、連、知、柏，何藥乎？咳嗽者火也，非紫菀、百部、知母、貝母，何物乎？丹溪、節齋俱有明訓，豈能外之。
誰知陰虛之證，大抵上熱下寒者多，始而以寒涼進之，上焦非不爽炔，醫者病者，無不以為道在是矣。
稍久則食減，又以為食不化，加神麯、山楂。
再久而熱愈盛，痰咳愈多，煩躁愈甚，又以藥力欠到，寒涼增進，而瀉泄、腹脹之證作矣，乃以枳殼、大腹皮寬中快氣之品又進，至此不斃，將待何時？是故咳嗽吐血，時時發熱，未必成瘵也，服四物湯、黃柏、知母之類不已，則瘵成矣。
胸腹膨脹，悒悒不快，未必成脹也，服山楂、神麯之藥不已，則脹成矣。
面目浮腫，小便秘澀，未必成水也，服滲利之藥不已，則水成矣。
氣滯膈塞，未必成噎也，服枳殼、青皮寬快藥不已，則噎成矣。
成則不可服藥，及阽於危，乃曰病犯條款，雖對證之藥，無可奈何也。


薛立齋醫一男子，年十六，發熱咳嗽，痰中見血。
余曰：火旺之際，必患瘵證。
遂用六味地黃丸、十全大補湯兼服，不二旬而愈。
後不謹慎，瘵證復劇，仍用前藥而愈。
是年冬娶妻，至春其證復作，父母憂之，俾其外寢，雖其年少，尤喜謹疾，煎服補中益氣湯三百餘劑，六味地黃丸數十斤而愈。


<u>治驗</u>

向日在瀘城，曾治曾榮慶，患虛勞咳嗽，予已治愈三載矣，並囑禁服涼藥，後因納寵，酒色沉迷，忽吐血不止，醫用瀉火之劑而血愈吐，又用止血之劑，悶亂不安，飲食不進，昏暈欲死，病者醫家相依為苦，聞予在江邑署中，買舟告急。

按其脈小細，數而微，其勢將脫，刻不容緩。
予曰：此血不歸經，俗醫誤認為火，肆用寒涼，真陽受困，恐無及也。
榮慶曰：悔不聽先生之言，至有今日之苦。
書曰：自作孽，不可活，宜也。
痛念老母年逾八旬，膝下幼子無養，望先生垂憐，自當結草。
予曰：僕不居功，亦不認過也，但視有緣否耳。
乃與天師引血湯，用黃耆一兩六錢，當歸七錢，黑荊芥穗五錢，粉丹皮、黑側柏葉、黑姜灰各三錢，炙草二錢，官揀參一錢（另熬，沖藥水），服之一劑而血頓止，略進稀粥。
此方之妙，不專補血，妙在補氣，尤妙在不單去止血，反去行血以止血，血得寒而凝滯不行，逢散則歸經而不逆，救危亡於呼吸之間，實有神功也。
再進一劑而起床，繼用補中益氣湯合六味地黃湯十劑，滋化源以補腎水，而行動如常。
後服人參鹿茸丸一料，而元氣大復也。


向遊永寧，曾治陳秀才，因父互訟被辱，怒氣吐血，傾囊而出，昏暈於地，知予在孫公署內，急延予診。

按之六脈沉小，惟左關弦細而數。
其兄知醫，乃謂予曰：用止血藥可乎？曰：不可，若強止之則氣悶而不安。
又問：用補血藥可乎？曰：不可，若驟補之則胸痛而不受。
曰：先生高論，補、止皆不可，已聞命矣，敢問治之將何法？曰：乃弟因怒氣傷肝，一團鬱氣結在胸中，以致沖激而吐，宜逍遙散吞左金丸二劑，而舒散其肝木之郁。
繼服散血平氣湯：白芍二兩，當歸一兩，黑荊芥穗、軟柴胡、鮮紅花、黑姜灰、黑梔子各三錢，甘草一錢，水煎服。
夫怒氣傷肝，不能平其氣，故至大吐，不先舒肝而遽止血，愈激動肝木之氣，氣愈旺而血愈吐矣。
方中白芍多用，妙竟平肝，又能舒氣，荊芥穗炒黑，皆能引血歸經；柴胡舒肝神品，適是開鬱之劑，所以奏功甚速，而攝血歸經甚神也；至於當歸，非用補血，不過佐白芍以成功耳。
果服一劑而氣舒，連服二劑而血無矣。
再服歸脾湯解鬱結、生脾血，兼服八仙長壽丸加牛膝、鹿茸，以滋補腎肝而愈。


曾治友人周大有之妾，性多欲、忽暴崩不止，昏暈床褥，適余在渝回，彼知請診。

按其脈小無力，乍有乍無，乃血脫之象。
大有曰：敝妾還可治否？余曰：幸脈小身涼，可有救。
危乃與安崩湯，用黃耆、白朮各一兩，另用人參二錢，煎湯調三七末三錢沖服，可反危為安也。
夫血崩之後，惟氣獨存，不補氣而單補血，緩不濟事，今亟固其欲脫之氣，佐之三七末三錢以澀其血，真氣固而血自不脫也。
果服一劑而崩止。
吾意男女好色，均皆所同，遂與補中益氣湯合六味地黃湯，大劑煎飲十餘劑，頓愈。
又與六味地黃丸加龜膠、鹿茸、鹿鞭三味，配服一料而元氣大復。


曾治李符山之妻，午膳後聞夫舟覆，怒氣填胸，忽患血崩，四肢作逆，痰涎上湧，促騎求診。

按之六脈沉小，惟左關尺細數無倫。
乃與逍遙散加黑山梔、黑側柏、黑姜灰各三錢，炒黑馬通（即干馬糞，收貯經年者佳）五錢，桔梗、枳殼、半夏各二錢，白蔻一錢，為細末，調藥水服一劑，吐出痰涎碗許，神思稍清，明晨進稀粥一碗。
惟左乳脅脹痛，寒熱往來，欲嘔不嘔，四肢困倦。
予曰：此肝火熾盛，中州不運。
遂與六君子湯加柴胡、梔仁、芥穗，而諸證頓退，惟血崩時下。
其吉歸家謝曰：拙荊恐肝火未息，先生用涼血之藥可乎？予曰：不可，此乃心、肝、脾三經血弱氣虛，宜服補中益氣湯補脾土，脾統血也。
連服四劑而崩止。
乃與鹿茸、鹿鞭加於六味地黃丸內，兼服前湯而元氣復，明年四十八雙生。


曾治雷元子，素患衄血，一日長流不止，奔走求治，至即昏暈倒地，觀者駭然。

予曰：不妨，乃用黃梔子一枚、香白芷一錢，紙卷燒存性為末，以筆管吹之，其血立止而蘇，令人扶歸。
乃父曰：今承妙方，雖然止住，但每月數發，其流異常，敢求先生垂憐，再施妙劑，拔去根株，否則此子終必亡於此病也。
予曰：我有收血妙方，治之當效，用黃耆、熟地、生地、當歸各一兩，黑荊芥穗、黑側柏葉、黑姜灰各三錢，用水煎調三七末三錢，明日前證即作，乃與一劑，少傾其衄微流而止。
此方補血而不專補血，妙在補氣止血，而不專止血，尤妙在引血歸經，夫血即歸經，氣又生血，自然火不沸騰，相安無事矣。
果服一劑而安。
連進補中益氣湯加麥冬、五味三十餘劑，兼服八仙長壽丸，至今不發。


曾醫廩貢王美秀，患吐血發熱，其病已久，精神倦怠，肌肉瘦削，向治無效，漸見沉重，乃一日暴吐，昏暈床褥，其氣將絕，周身俱冷，獨心中微溫，乃兄料不能起，將衣冠盡附其身，時夜將半忽蘇，云到城皇祠中，父命速回，又昏昏睡去，次早促騎求治。
余診其六脈沉小而微，手足厥逆。
余即用加味補中益氣湯：黃耆、白朮、當歸、沙參各五錢，升麻一錢，柴首三錢，懷山、茯苓、麥冬各三錢，遠志二錢，五味子六分，紅棗六枚，干熟地八錢。
煎服一劑而蘇，連進二劑而飲食漸進，精神亦長。
再用補中益氣湯兼服龜鹿地黃丸而痊。
贈我詩曰：

國手肱三折，青囊蘊太和。


一經仙術點，幾嘆俗家訛。


虎口醫原少，杏林種已多。


壽人還壽世，到處沭恩波。


曾治曾其恆乃弟，冬月患吐血，老醫與以犀角、芩、連、知、柏數劑，叫楚煩亂，不能起床，其吐加劇，乃兄皇皇求治。

按其六脈沉小而微，勢在將脫，刻不容緩。
余曰：此太少二陰中寒之證，前醫不明六經，不知分經辨證、溫中散邪，肆用寒涼克伐脾陰，真陽受困，故其血沖激而出，孤陽將絕，危候也，猶幸脈微身涼，諒或可救。
乃與黃耆、白朮各用八錢，半夏、乾薑各二錢，砂仁、白蔻各一錢，碾細末，沖藥水服。
一劑而蘇，連進四劑而血頓止，飲食漸進。
因臥室當風，夜即壯熱無汗，腹痛作泄，人事懨懨，又似不救之象。
余細審之壯熱無汗者，寒傷營也，腹痛作泄屬少陰，急於前方中加肉桂、故紙大劑溫里，少加麻黃、桂枝各三錢兼散太陽表邪，服一劑而熱退身安，腹痛作泄俱已。
改服補中益氣兼服龜鹿地黃丸一料而愈，明年康壯生子。


曾治國學陽厚重，冬月患吐血，其人本實先撥，因構訟失算，忿激暴吐，是夜嘔鮮血盈盆，昏暈於地，不能床褥，舉室倉皇莫措，伊戚其恆，代為請診。

按之六脈沉微。
余曰：爾勿憂，是病雖險，猶幸身溫脈微。
經脈篇云：凡失血證，脈微身涼者生，吐衄後，其脈洪數、身熱者死。
足下是勞傷肺腎，又兼肝木仲郁，故其血沖激而吐，但非我不能及。
乃與補中益氣湯加麥冬、五味、茯神、遠志、懷山、熟地，大劑煎服而安。
多服補中益氣兼地黃丸而愈。


曾治門人王臣傑，受業未幾，患白濁，伊岳知醫，與之調理一載無效，轉加吐血，飲食俱困，脹悶不安，伊師代為請治。

余細察之，病在太少二陰。
斯時不為之扶脾固腎，一味克削，致犯腎肝。
余述丹溪云：腎主閉藏，肝主疏泄，脾主化導。
今脾、腎、肝三經失職，而誤用茯苓、去白陳皮泄其精氣，開其孔道，以致玉關不禁，精無統攝。
又妄謂為火，肆用寒涼，孤陽將絕之候，何可及也？其父變色曰：如先生之言，此子微矣。
余曰：以脈決之。

按之沉小而微。
乃曰：王氏有福，乃郎之證雖險，幸脈微小，天猶或永其壽，爾勿憂，吾與治之。
遂與黃耆、白朮各五錢，砂仁八分，炒黑姜二錢，炙草、白蔻各一錢。
煎服一劑而人事稍定，連服數劑而血頓止，飲食漸進，精神益增。
又與補中益氣湯、歸脾湯生脾血，滋化源，兼服六味地黃丸壯水之主，逾月脾胃頓強，精神倍長。
乃父喜形於色，其後每見，敬恭有加焉。


曾治四弟秉珍，暴患吐血盈盆，每吐則面青，形神俱倦，不思飲食，坐臥不寧。

按之六脈沉小，自胸前背心微熱，心中甚緊。
余曰：此少陰、厥陰二臟受傷，惟肝尤甚，因怒氣所致。
乃與逍遙散煎服，吞左金丸三十粒，以疏肝氣，兼和脾氣，二劑而血漸微。
繼與補中益氣湯加麥冬、五味、茯神、遠志、懷山、熟地、生薑、棗子，連進數劑，以攝血歸經而愈。
自謂強壯，即不服藥，已三年矣。
去冬復吐，時因貿易匆匆，不以為事，今春加劇，方來求藥，仍與前逍遙散方加左金丸二劑，加味補中益氣湯連進數十劑，神氣清爽，飲食漸旺，身漸強壯。
吾弟顏曰：今而後我再不敢不信藥矣。
又問：歸脾湯可服乎？曰：可，但其方中去木香、甘草，加五味子、肉桂脾腎兩補，兼服龜鹿地黃丸壯水之主、補血生精而愈。


曾治徐桂之女李徐氏，年三十，患大便久下鮮血，醫治三載無功，起坐不寧，昏暈床褥，飲食不進，肌肉瘦體，白若枯骨，內兄為之請診。

按之六脈沉微，勢在將脫，不可救也。
乃勉強作劑，用干熟地一兩，當歸七錢，酒芍五錢，川芎三錢，黑姜灰、黑側柏葉、黑馬通各五錢，炙草一錢，令進六劑。
旬日外不見信息，余意其病必死矣。
否知兩旬，其兄來寓曰：余妹因近日移居，諸事匆匆，是以覊絆，今特請愚來致謝先生，並求補劑。
余聞搖首曰：嘻！令妹之壽長也，李氏之福也，我之藥力幸遇也，余焉得居功哉？又與補中益氣湯，兼服龜鹿地黃丸，而元氣大復，明年生子。


曾治南邑張配先，其家殷實，年三十患癆瘵，前士乃用全真滋膏治之，一載無功，病在垂危，伊舅宋肇堂代為請視。

診之兩寸浮大而空，餘脈沉微，面部黑黯，毛髮乾燥，膚無潤澤，形神俱疲，聲啞無音，欲咳氣緊，步履維艱。
余曰：足下初患三陰虛寒之證，法當驅陰回陽，醫者不知分經辨證，一味滋陰，以致陰愈長而陽愈虧，種種難明之疾具矣，然欲治之，非數百劑之湯藥、數十斤之丸餌不可問，愈期以年計，不可以月計，僕方認勞也。
彼曰：賤軀十死，只冀一生耳，先生憐而救之，敢不惟命是聽。
爰與補中益氣湯加麥冬、五味、茯苓、半夏、訶子、銀杏，三十餘劑，病未增減。
又與前藥三十劑，兼服八味丸加鹿茸、去附子十二斤，咳聲雖小，其音清亮。
又三十劑，其氣漸平。

又服十全大補四十劑，前丸十二斤，是時冬至，明年仲春，湯丸服畢，皮膚光澤，聲音諧和，歡笑如舊矣。
又與人參養營湯六十劑，前丸十二斤，又明年春，病已痊愈。
彼曰：再服一年，庶免後患。
余曰：善。
又與補中益氣湯四十劑以滋化原，龜鹿地黃丸十六斤滋補腎肝，至今十五載而無恙。
計服湯藥二百三十劑，丸餌五十二斤，此服藥之最有恆者，予亦遇之罕矣，可為較量錙銖，不知愛身惜命者示。


曾治西席達夫樊孝廉，向有血證，來家館復作，人事倦怠，飲食少進，面青唇黑。
余曰：先生貴恙乃心、肝、腎、脾四經俱屬虧損。
先與逍遙散一服，吞左金丸三十粒以舒肝和脾，而神氣清爽。
再與補中益氣湯加麥冬、北味、茯神、遠志、懷山、熟地以滋化源，攝血歸經，兼服龜鹿地黃丸一料，壯水生血而愈。
明年赴京，至今不發。


又治其弟廩生三錫，亦余西賓也，同患血證，亦用前法，調理而愈。
次年體偏枯，右手足不遂，乃與獨活寄生湯二十劑，補中湯加紅花三分、黃柏三分，史國公藥酒四十斤，湯藥二十劑而痊愈。
藥酒方多，試之神驗者惟此。


向日在渝，曾治張洪泰，年五十，形體魁梧，酒色過度，本實先撥，忽吐衄盈盆，昏暈床褥，不省人事，知余在英公署中，告急請治。

按其脈，右寸浮大而空，左關弦細而數，余俱沉小，皮膚微溫。
余曰：血勢奔騰，脫證已俱，刻不容緩。
乃用人參五錢，黃耆一兩，當歸七錢，熟棗仁三錢，濃煎二次，布漉去渣，調真三七末三錢。
行內有知醫者，進而問曰：血乃有形之物，今忽暴吐，則一身之中，如大兵之後，倉廩空虛，田野蕭然，何況傾囊，其無血以養可知，斯時不急生血補血，先生方中一味補氣，得無迂而寡效乎？余哂曰：治吐血不得喻嘉言之傳，不讀趙養葵《絳雪丹書》，雖皓首窮經，終歸無用。
經云：有形之血，不能速生，而無形之氣，所當急固。
當奉為吐衄之妙訣！蓋血乃有形之物，氣乃無形之化，有形不能速生，而無形實能先得，況有形之物必從無形中生來，陽生則陰長之義，不知補氣正所以補血，生氣正所以生血也。
今既大吐，只存幾希一線之氣，若不急補其氣，一旦氣絕，在何地補血而生血哉？問者大悅，唯唯而退。
煎服一劑而蘇，血亦頓止。
又與歸脾湯去木香、甘草，加五味、肉桂煎湯，調鹿茸末數十劑，兼配六味地黃丸一料服之而愈，元氣大復。


曾治庠生聶子聞，年十八，患吐血，屢治不效，乃堂伯灼三公，為人孝友，視侄如子，來寓求診。

按之右關微澀而芤，餘脈如常。
余曰：飲食所傷，而致吐血。
乃與理脾滌飲四劑，飲食有味，精神漸爽。
忽又吐血甚多，其伯曰：恐乾薑燥動其血。
余曰：非也，今多吐者，早有停蓄，乃為積滿之故也，皆由脾胃氣虛，致不能傳布，法當理脾健胃，大補中氣，宣暢胸膈。
又服數劑，而血漸止。
乃與補中湯加麥、味、茯神、遠志、懷山、熟地，兼服六味地黃丸加五味子、鹿茸而愈。


又治庠生閔晉士，年十六，患吐血甚多，諸醫罔效，形神倦怠，懶於行動，乃舅譚秀才送來求治。
余曰：童子未室，病何沉重致此？問前所服之藥，一味滋陰清火，損傷脾胃，以致飲食頓減，胸中作痞，四肢無力。
乃與加味補中益氣湯以滋其化原，兼以攝血歸經，又兼服理脾滌飲宣暢胸膈，六十餘劑。
繼用歸脾湯去木香、甘草，加五味子、肉桂、鹿茸，脾腎兩補而愈。


曾醫恆裕李曜採，其年六十有六，為人公直，因店務匆匆，未暇省親，每云思念親恩，寸心如割。

乃一日忽報老母棄世，仰天捶心，口吐鮮血，昏暈於床。
醫者不察病因，但據其形體健旺，主用三稜、莪朮、黑醜、大黃等破血破氣，寒涼肆投，脾胃大傷，胸腹痞滿，咳嗽增劇，飲食大減，形神俱憊，舉動艱難，留連日久，舌苔積粉，口吐癰膿，腥臭稠黏。
醫又曰：肺已壞矣，藥不必服，速具衣棺可也。
幸有屈、戴二契交者，不忍坐視，迫余治之。
余曰：病者與僕交厚情深，恨當日不信余言，致害深矣，我亦無如之何也，今承二公美意，非不欲救餘生，奈病沉危，恐不可及。
乃勉強與以人參養營湯加附片、倍熟地煎服，一劑安眠熟睡，明日而人事稍蘇，面上病色略退，儼有可生之象。

連進十劑，飲食漸進。
再服二十劑，行動自如，精神漸起。
又與加味補中益氣湯，兼服龜鹿地黃丸而安。
三載後，因店務勞心，血又復吐，其勢誠不可當，病者惶惶，人事困倦，形羸不堪，仍求余治。
遂與洋參三錢，黃耆八錢，白朮五錢，自片乾薑（炒黑）五錢，炙甘草二錢。
煎服二劑而血頓止。
繼服干極熟地一兩，山藥、山萸各四錢，粉丹、澤瀉、茯苓各三錢，麥冬五錢，北味八分，歷兩旬而元氣大復。
若用真正官參更妙。


已上治內傷吐衄諸案，必多重用黃耆，昧者不知，予為暢發其妙。

黃耆為諸藥之長，本草冠之為首，如建中湯用黃耆治諸虛不足。
《準繩》曰：血不足而用黃耆。
黃耆味甘，加甘草而益氣，此仲景二千餘年之秘，故東垣補中益氣湯中多用之，近世鮮有知其補氣之功，補氣即是補血，血從氣中生也。
經曰：無陽則陰無以生，無陰則陽無以化。
以甘益胃而生血，厥有旨哉。
余思當歸補血湯黃耆五倍於當歸，而慧之所以重用者，即此意也，敢以告之同志焉。



<h2>夢遺精滑</h2>
趙氏曰：治以腎肝為主。

經曰：陰陽之要，陽密乃固。
苟陽強不密，陰氣乃絕。
陰平陽密，精神乃治。
陰陽離決，精氣乃絕。
夫所謂陽強者，乃腎肝所寄之相火強也。
所謂陰絕者，乃腎中所藏之真陰絕也。

腎為陰，主藏精；肝為陽，主疏泄。
是故腎之陰虛則精不藏，肝之陽強則火不秘，以不秘之火，加臨不藏之精，除不夢，夢即泄矣。
或問曰，何故不為他夢，而偏多淫夢耶？答曰：《靈樞經》淫邪發夢篇云：厥氣客於陰器則夢接內。
蓋陰器者，泄精之竅，主宗筋，足太陰、足陽明、足少陰、足厥陰之筋，與夫沖、任、督三脈之所會，諸筋皆結聚於陰器，而其中有相火寄焉。
凡平人入房，而強於作用者，皆此相火充其力也。
若不接內，不與陰氣合，則精不泄。

一接內，與陰相合，則三焦上下內外之火，翕然而下從，百體玄府悉開，其滋生之精盡趨陰器以泄，而腎不藏矣。
若其人元精堅固者，淫氣不能搖，久戰而尚不泄，況於夢乎？縱相火動而成宵夢，夢亦不遺，此謂陰平陽秘，無病人也。
今人先天稟賦原虛，兼之色欲過度，以致腎陰衰憊，陰虛則火動，相火之系，上繫於心為君火，感物而動，動則相火翕然而隨，雖不交會，而精已離其位，即客於陰器間矣，夜臥時，當所寄之相火一遇與接內時，與陰氣相合同，故臥而即夢，夢而即遺矣。
若腎不虛，則無復是夢，夢亦不遺也。
故治是證者，先以腎、肝為主。
或又問曰：陰虛火動而夢遺，服丹溪補陰丸以滋陰降火，則證與藥相對，每依法服之，而不效何也？答曰：此未得丹溪之本義也。
蓋丹溪心法第一方，原以腎氣丸為滋陰之要藥也，今人不會其意，以黃柏、知母為君，概用坎離丸、固本丸之類，凡此皆沉寒瀉火之劑，苦寒極能瀉水，腎有補而無瀉，焉能有裨於陰哉？獨薛立齋發明丹溪之所未發，專用六味地黃丸以補腎，而治夢遺屢效，縱有相火，水能滋木，水升而木火自息矣。
倘有脾胃不足，濕熱下流者，以前丸為主，煎服補中益氣湯以升提之。
有用心過度，心不能主令，而相火代事者，亦以前丸為主，而兼用歸脾湯。
有命門火衰，元精脫陷，玉關不閉者，急用八味、鎖正丹以壯真陽，使之涵乎陰精而不泄，此其大略也。


<u>歸脾湯</u>

人參、茯神、黃耆、白朮、龍眼肉各三錢，木香、炙草各五分，酸棗仁一錢，薑、棗煎服。
薛新甫加當歸、曲志各二錢，亦妙。


昔趙以德云：予治鄭魯叔，二十餘歲，攻舉子業，四鼓猶不臥，遂成此病。
臥間玉莖但著被與腿，便夢交接脫精，惟是懸空不著則不夢，飲食日減，倦怠少氣。
此用心太過，二火俱起，夜不得睡，血不歸肝，腎水不足，火乘陰虛，入客下焦，鼓其精房，則精不得聚藏而欲走，因玉莖著物，厥氣客之，故作接內之夢。
於是上補心安神，中調脾胃升其陽，下用益精生陰固陽之劑，壯水之主，近三月乃痊。


吳茭山有治遺精得法論云：一男子用心過度，遂夢覺而遺，多痰瘦削，諸醫以清心蓮子飲，久服無效。
吳先生診其脈緊澀，知冷藥利水之劑太過，致使陰氣獨降，服此愈加劇矣。
余以升提之法，升坎水而濟離火，降陽氣而滋陰血。
次用鹿茸、人乳填補精血，不愈月而痊愈。


因思夢遺多端，難作一途施治。


有因飲酒厚味，痰火濕熱之人多有之，夫腎藏精，精之所生，由脾胃飲食化生而輸歸於腎，今脾胃傷於濃厚，濕熱內郁，中氣濁而不清，則氣所化生之精亦得濁氣，腎主閉藏，陰靜則寧，今所輸之精既有濁氣，則邪火動於腎中，而水不得寧靜，故遺而滑也。
此證與白濁同。
丹溪曰：白濁為胃中濁氣下流，滲入膀胱，無人知此也。


又有欲念太過而致滑遺者，當從心腎治。
但兼脾胃者，須兼脾胃治，多須審察。


有因用心積熱而泄者，有因多服門冬、知母、黃柏、茯苓、車前冷利之藥而泄者，有因久泄、玉關不閉而泄者。
治療之法：積熱者清心降火，冷利者溫補下元，腎氣獨降者當升提，使水火交而坎離定位。


以上二案，皆以腎為主，而兼治心脾也。
獨有一等腎不虛而肝經濕熱火旺者，莖中作痛，筋急縮，或作癢，或腫，或挺縱不收，白物如精，隨尿而下，此筋疝也，宜用龍膽瀉肝湯。
張子和曰：遺尿閉癃，陰痿浮腫，精滑白淫，皆男子之疝也。
若血涸不月，月罷腰膝上熱，足躄，嗌乾，癃閉，而小腹有塊，或定或移，前陰突出，後陰痔漏，此女子之疝也，惟女子不曰疝而曰瘕。


按：遺精有四，有用心過度，腎氣不攝而致者；有因色欲不遂，精氣失位，輸精而出者；有淫欲太過，滑泄不禁者；有年壯氣盛，久無色欲，精氣滿而溢出者。
有小便出多不禁者，或不因小便而自出者，或主出而其癢痛非常，如欲小便者。
方宜辰砂妙香散：

<u>辰砂妙香散</u>

山藥（薑汁炒）二兩，人參、黃耆、茯苓、茯神、遠志各一兩，桔梗五錢，甘草、木香、辰砂各三錢，麝香一錢。
合共為末，每服三錢，酒調下。
或威喜丸大補元氣為主，方稱醫手。


曾治汪少宰，患白濁，用補中益氣湯倍白朮，加茯苓、半夏而愈。
後不慎飲食，大傷脾陰，肌體瘦削，不時眩暈，用八味丸補脾之母而痊。


又治陳思舜，不慎飲食，痰火濕熱，白濁大下，告急延治。
乃與補中益氣湯，兼服六味地黃丸而瘥。


又治柴光祿，因勞傷，患赤白濁。
遂與歸脾湯而愈。


又治張思廷，小腹不時作痛，莖中出白淫。
乃與小柴胡湯加山梔、龍膽草、山萸肉、川芎、當歸而愈。


愚常以逍遙散加歸、芎、山萸、山梔、膽草治前證，其效更捷。


舒馳遠曰：余常見有虛寒之人，因黃庭火憊，真陽不能內守而竭於下者，則陽強勢舉，腎精傾泄，無可聊奈之極，醫者無法可施，束手待斃而已。

細繹其故，粗工僅知培補腎陽，但用附、桂、枸杞、桑螵蛸、茯苓、陳皮等藥，而不重在中宮之陽。
始初即當重用黃耆、白朮，則黃庭火種不致滅也，稍緩則無及也，而況不用者乎？且又有誤用茯苓、陳皮泄其真氣而開其孔道，以致關門不禁，精無統攝。
若再誤以為火，妄投寒涼，孤陽立絕矣。
急當灸百會穴，溫其上以升其陽，則陽自安而勢自收。
藥中不可溫補腎陽，愈動其火而更走其精。
法宜重用黃耆、白朮、人參、鹿茸溫補黃庭，或補中益氣湯加胡巴、故紙（用鹽水炒）收攝腎氣，益其氣而舉其陷，則腎自固而精自守，此一定之法也。


真陽發露者，或衛陽解散則多汗而為亡陽，或虛陽上越則面赤而為戴陽，或中宮陽去則能食而為除中，或孤陽下陷則火動而為下竭，總緣黃庭衰憊，不能統攝之故，務當亟早重用黃耆、白朮，則黃庭有所主持，諸陽不致發露矣。


<u>治驗</u>

曾治魏孝廉，發熱遺精，或小便不禁。
診其脈，右寸浮大，右關微弦，左寸關俱沉微，兩尺俱遲而芤。
余曰：此勞傷脾腎，俱屬虧損。
遂與補中益氣湯合六味地黃丸料，煎服十劑頓愈。
勸令多服補中益氣湯以滋化原，兼服六味地黃丸壯水之主，至今不發。


又治王孝廉，勞則遺精，牙齦腫痛。
余即以補中益氣湯加茯苓、半夏、白芍，並服六味地黃丸漸愈，更以十全大補湯而元氣大復。


又治俞萬順，夢遺白濁，口乾作渴，大便燥結，午後發熱。
余以補中益氣湯加白芍、元參，兼服八味丸而瘥。


曾治雷監生，患莖中痛，或小便作癢出白津。
余用逍遙散加半夏、茯苓、山梔、澤瀉、木通、龍膽草，煎服二劑而痊。
繼服六味地黃丸壯水，永不再發。


曾治李文隆，便血精滑，或尿血發熱，或小便不禁。
余曰：足下腎經虧損已極。
遂以補中益氣湯合六味地黃丸料，滋其化源而愈。


又治湯孝廉，遇勞遺精，申酉二時大熱，其齒痛不可忍。
余曰：此脾腎虛熱。
先煎補中益氣湯送六味地黃丸，更服人參養營而瘥。


曾治春橋茂才魏表弟，稟性剛直，為人厚道，素患中氣不足，遺精唾血。

愚於庚午春診之，右寸脈大於五部，惟左尺沉遲而芤。
余曰：足下之恙，乃濁氣下降，清陽不升，中州鬱滯，脾失健運，黃庭衰敗，不能攝血，兼以腎氣渙散，或觀書久坐，或作文用心，每勞必遺精，緣因茯苓、陳皮疏泄太過，一味滋陰，以至陰愈長而陽愈虧矣。
春橋曰：分經用藥，陽生陰長，既聞命矣，敢問治之當何法？答曰：明乎哉問也。
乃用黃耆、白朮大補中氣，益智、故紙收司腎氣，砂仁、半夏醒脾開胃，乾薑、白蔻宣暢胸膈，使中州氣壯，轉運有權，腎氣收藏，胸中之氣肅然下行，再加煎當歸、茯神、遠志、棗仁安神益智，麥冬甘寒潤燥金而清水源，五味子酸溫瀉丙丁而補庚金，更以鹿鞭大補腎陽，耆、朮、參、茸溫補黃庭，益其氣而舉其陷，則腎自固而精自守。
再服龜鹿地黃丸，壯水之主，大補精血，可保長年矣。
彼見余議病精確，依法調理而安。
明年冬，以書謝我曰：三折妙手，俾得遠近回春；萬應仙方，普動親疏誦德。
弟不知何修而得遇此矣。
沐恩愚表弟奇逢頓首。


甲戌冬，又因驚聞戚友家難，不忍坐視，代為憂鬱，前證復作，偶因外寒，邪中章門，痛如刀插，人即昏暈，倒臥床褥，乃兄倉惶，急延予診。

按之六脈已伏，惟右寸浮大，乍有乍無。
細察其候，脫證已具八九，刻不容緩，乃與逍遙散舒肝氣，歸脾湯解鬱結，合煎一劑而蘇。
明早復診，脈出如常矣。
以理脾滌飲加草蔻一錢，煎服二劑而安。
春橋復問余曰：章門結塊，痛似刀插，又兼麻木，人即昏暈而脈即伏，果為何證？余曰：窘乎哉問也，其理莫措，靜而籌之，明日方得其解。
麻乃血虛，木乃濕痰，皆脾腎經寒所致。

緣君平日憨直善怒，怒則未有不傷心、肝、脾三經者也。
理脾滌飲乃對證之方，兼服歸脾湯解鬱結，生脾血；補中益氣湯壯脾胃，生髮諸經；龜鹿地黃丸以滋補腎肝。
湯丸並進，自必永壽。
丙子秋，又書曰：弟自幼至壯，多病床褥，父母常憂不壽。
庚午春，天以兄臺賜弟一飲，妙劑回生，不獨弟蒙深恩，即堂上白髮亦暗自怡顏，以為弟身強壯，可以讀書，稍慰於萬一耳。
沐恩愚表弟頓首稟謝。


曾醫優生雷大壯，賦性端方，為人誠厚，素患遺精，緣因先天不足，中氣大虛，雖自調養，究之治未得法。

丙戌之秋，病臥床褥，脫證已具，舉室倉惶，乃弟求診。
按之六脈沉微，右寸脈大而空，左尺遲細而芤。
察其色，詢其狀，腎氣渙散，屁無休息，尤兼下利，不能收固，心慌之極，自知其不可為矣。
余哂曰：不妨，觀子面白唇紅，聲音清亮，目精尚慧，生氣勃勃，雷氏尚有福庇也，縱病雖重，吾藥可解，子何憂哉？乃與黃耆、白朮大補中氣，砂仁、半夏醒脾崇土，胡巴、故紙收固腎氣，懷山、芡實、蓮子兜塞大腸澀以固脫。
大劑多服，使精生神足，腎氣收藏，元氣自復。
兼服龜鹿地黃丸加牛膝、虎膠壯水生津，強筋壯骨。
如法調理，果逾月而安。



<h2>汗證（遺精、自汗、盜汗）<br></h2>
脈大而虛浮而濡者汗，在寸為自汗，在尺為盜汗。


自汗屬陽虛，盜汗屬陰虛。
傷寒之脈，陰陽俱緊，法當無汗，若自汗不止，名曰亡陽，不治。


盜汗屬陰虛，睡中而出，醒則止矣。
當歸六黃湯治盜汗之神藥也。


<u>當歸六黃湯</u>

秦歸、熟地、生地、黃耆各五錢，川連、川柏、黃芩各一錢。


水煎，至酉時連煎二次服，應如桴鼓，否則功緩。
忌油葷，尤須能自愛惜，見效甚。


<u>補中益氣湯</u>

若內傷自汗，屬陽虛也。
法宜補中益氣湯加熟附子、蜜炙麻黃根、浮小麥、老桑葉、薑、棗煎，黎明服之，其神效捷於影響。
但升麻、柴胡必要蜜水炙過，制其勇悍升騰之性，又欲引參、耆入肌表，不可缺也。
浮麥收汗，桑葉止汗，更不可少也。
如左寸脈浮洪而自汗者，心火炎也，前方倍參、耆，加麥冬、五味、川連；左關脈浮弦而自汗者，挾風邪也，本方加桂枝、白芍，陰不虛者，白芍不用；左尺脈浮洪無力而自汗者，水虧火旺也，前方重加生地，或重加熟地，尤須斟酌；右寸脈浮大而無力者，自汗不止，前方加五味、棗仁；右關脈浮洪無力而自汗者，前方倍參、耆；右尺脈洪大無力而自汗者，或兼盜汗，乃相火挾心火之勢而上伐肺金也，又宜當歸六黃湯。


自汗、盜汗，陰陽兩虛之證，或睡或醒，時常出也，以補中湯去升、柴，加茯苓、白芍、熟棗仁、煅蠣粉，少加蜜炙知、柏，浮麥五錢，煎服。


按：前證汗出不止，肢體倦怠，用黃耆附子湯。

上氣喘急，盜汗，氣短昏暈者，用參附湯。
腎氣虛弱盜汗，又兼發熱，用六味地黃丸。
腎氣虛乏盜汗，惡寒者，用八味地黃丸。
氣血虛而盜汗者，用八珍湯加黃耆、知、柏少許，或十全大補湯，或歸脾湯，酌而用之。
陽盛陰虛者，用當歸六黃湯。
心腎虛弱者，六味地黃丸。


曾治黃孝廉，素勤學，因冠早，患夢遺滑精，發熱盜汗，醫以清離滋坎湯，唾痰見血，足熱痿軟。
又與四物湯加知、柏，其汗更甚，促騎求治。
六脈皆浮，余察其色，聞其聲，問其因，知其病，即與補中湯加麥、味、茯神、遠志、懷山、干熟地數十劑，兼服八仙長壽丸而愈。


<u>耆附湯</u>

黃耆一兩，附片三錢。


治氣虛陽弱，自汗不休，肢體倦怠。


<u>參附湯</u>

人參五錢，附片二錢。


治真陽不足，上氣喘急，自汗盜汗，氣短頭暈。


<u>姜附湯</u>

乾薑五錢，附子一枚。


治霍亂轉筋，手足逆冷，多吐嘔逆，自汗盜汗。


<u>金鎖正元丹</u>

川蚊蛤（老的去蟲）、茯苓各八兩，巴戟一斤，故紙十兩，肉蓯蓉、胡巴各一斤，龍骨（火煅）、硃砂（飛淨）各三斤。
為末，酒糊丸。
每服五錢，空心鹽湯吞下，或甜酒兼吞服亦妙。


治真氣不足，元臟虛弱，飲食減少，恍惚健忘，氣促喘乏，夜多異夢，心忪盜汗，小便滑數，遺精白濁，一切元臟虛冷之證，並皆治之。


曾治同庚廩生王蘭香，素好勤學，四鼓猶未臥，忽自汗夢遺，瞑目即泄，乃翁求治。

予曰：此因勤勞，三陰受傷。
遂與補中益氣湯合六味地黃湯煎服，四劑而夢稀少，精神稍舒。
乃依仲景法用芡實八兩，懷山、生棗仁各十兩，建蓮子心中綠芽五錢焙乾，和前藥為末，米湯打為丸，梧子大，滾水送五錢，日二服。
此方平淡之中，有至理存焉。
蓋心一動而精即遺，乃心虛之故，而玉關不閉也。
方中山藥補腎而生精，芡實生精而去濕，生棗仁清心而益心包之火，蓮子心尤能清心而氣下通於腎，使心腎相交，閉玉關之聖藥。
誰知蓮子之妙全在心，俗醫棄置弗敢用，良由所見不廣耳。
妙哉斯論，乃載在《大乘蓮花經》內，醫道所以須通竺典。
生棗仁正安其不睡始能不泄，妙在與山藥同用，又安其能睡而不泄。


治夢遺成勞者，每小便，桶內起泡盈桶，此腎水衰閉也。
以人山藥花為末，用溫酒調服三錢而愈。


余嘗聞士子讀書，辛苦勤勞，最宜節欲。
蓋勞心而妄想，又不節欲，則相火必動，動則腎水日耗，水耗則火熾，火熾則肺金受傷而變為勞。
輕則盜汗自汗、夢遺精滑，重則咳嗽唾痰、吐血衄血。
體旺者幸遇明醫扶之即起，體弱者治之尤難，一遇庸醫誤投寒涼，輕者重，而重者死矣。
冤哉！慧溷杏林五十年來，深知讀書之苦心，洞鑑得病之情由。


帝君遏欲文云：未犯者宜防失足，曾行者急早回頭，慎勿馬到臨崖，嘆收韁之晚也。
愛身惜命者，速宜猛省，自重如珠玉焉可也。



<h2>心跳論</h2>
心跳一證，舉世皆謂心虛，主用棗仁、柏仁、遠志、當歸以補心血，於法不合。

心君藏肺腑之中，身居大內，安靜則百體順昌，否則百骸無主，顛沛立至，豈有君主跳而不安，百官泰然無事，治節肅然而不亂者乎？必無此理也。
觀仲景書中有「心下悸」，無「心跳」之說。
若謂心虛者心跳，何以脾虛者脾不跳，腎虛者腎不跳耶？蓋心下悸者，心下有水氣；脅下悸者，脅下有水氣；臍下悸者，臍下有水氣，皆陰氣挾水而動。
法主扶陽以御陰，補土以逐水。
彼以心下悸為心跳，然則脅下悸與臍下悸者又是何物跳耶？何其所見之不廣耳？或曰：凡受驚而心跳，跑急而心跳者，非心跳乎？是則毋庸置喙。
余曰：非也。
蓋驚則氣散，跑則氣傷，不過陽氣受虧，陰氣上干而悸，尚在肺腑之外，安能搖動大內乎？是理之一定者也。
且要知病在氣分，不可用血分之藥，以犯仲景之戒耳。



<h2>辨肺癰肺痿論</h2>
咳唾膿血，腥臭稠黏，為肺癰、肺痿也。
肺癰之證，面紅鼻燥，咽中乾澀，喘咳咽啞，胸生甲錯；肺痿之證，口吐涎沫，飲一溲一，遺尿失音。
二證之治法，以肺癰宜瀉、肺痿宜補之外，均當滋陰清火，潤肺豁痰。


愚謂所論一切甚荒唐也。

肺為嬌臟，豈可生癰？潰出膿血，肺已壞矣，尚可生乎哉？或曰可生，《綱目》且載有犯凌遲罪者，當日訊拷其背，肺被拷壞，潰而吐血，獄吏憫之，服以白芨末補長其肺，典刑時，見其肺上白芨末尚未盡化。
此更無理也，隔諸骨脊不能傷肺，何肺拷壞而骨不壞耶？且白芨由食管入胃，不由氣管入肺，其訛顯然矣。
其所謂肺癰者，實由里燥協痰血而上，搏結而生臭也。
胸生甲錯，燥侵胸膈，上脘乾燥，咳逆而刺痛者也。
面紅鼻燥，咽乾暗啞，皆燥證也。
法宜二冬、甘、桔、玉竹、蔞仁、川貝、雞子白，俟其燥去津回，咽膈清利，仍當耆、朮、參、苓、砂、蔻、星、半、二冬、甘、桔以善其後。
又謂肺痿者，虛寒協痰血而上，鬱結而作臭也；吐痰涎沫者，寒飲上逆也；音啞者，痰壅胸膈也；虛寒在下，溲便清長；腎陽衰敗，甚則遺尿。
法宜耆、朮、參、附、薑、半、砂仁、白蔻、故紙、鹿鞭、桑螵蛸。
其證皆與肺經無相涉也，何得謬名肺癰、肺痿哉？茲特辨之。



<h2>治蟲論</h2>
蟲生於濕，法屬太陰，緣因脾臟虛寒則停食而生蟲。
藥主扶陽補土，以逐其濕，兼用殺蟲，其二義也。
後人咸宗烏梅丸，謂蟲得酸則伏，得苦則安。
然黃連苦寒，損傷真陽；烏梅酸寒，滋津生濕，安能治蟲乎？治蟲之道，務當燥濕，竭力殺之而已，伏之何益乎？安之亦何為乎？

<u>治驗</u>

曾醫謝生者，初患縮陽，服黃耆、白朮合四逆湯而愈。

但人事倦怠，飯量反加，善消善飢，食未久又索食，於是日食五餐，夜食二餐，凡三碗，出弓二次，通計一日所食過平時三倍，人事倦怠，不能起床，起則暈眩，此蟲證顯然。
凡虛弱之人不能多食，食固難消，日食三倍，非蟲何以消之？食愈多而愈倦者，飯為蟲消，不能養人，反消耗其氣也。
起則暈眩者，蟲因人動，擾亂而神昏也。
方用耆、術各八錢，星、半、薑、附各三錢，以扶陽驅濕；因其病源從厥陰而來，用吳萸、川椒各二錢，加枯礬二錢以殺蟲。
服二劑，飯減如常，人能起床。
乃減去枯礬，又數劑而愈。
治蟲之法，無過於此，其他諸藥，皆非法也。
蓋明礬性涼，煅枯則溫且燥，故能驅濕殺蟲。
凡治痰飲咳逆，於理脾滌飲湯藥中，另用枯礬，飯碾成丸，服一二錢，屢見速效。
治濕毒潰清膿，流水不幹者，服枯礬丸亦可收功，蓋屢試屢效者也。


門人向於夫子曰：吾師醫太平鄉之證，人皆稱奇，弟子願聞其詳。

答曰：晰理精深，難為不知者言也，今為子言之。
其人因家難不決，數月一悶，忿怒不已，歲底歸家，抱病不堪，神識不清，不知晝夜，欲寐不寐，惺惺達旦，醫家為之安神開鬱，病轉加劇，求予診視。
脈微如絲，按之即絕。
人事不知，飲食不下，翕翕微熱，濈濈微汗，昏眩少氣，欲言不出，且又興陽強良不已，每夜將半，胸中攘擾，而氣欲脫，五更方安，日中亦然。
客問曰：此病陽虛之極，何得腎陽復強？予曰：明乎哉問也。
此乃孤陽下陷，為陰所逼，陽從下竭之證也。

客又問曰：胸中擾攘，痰乎？氣乎？予曰：窘乎哉問也，並無形跡，其理莫措，靜而籌之，明日方得其解。
其人抱悶終日，默默不欲人言，靜而生陰也，濁陰壅遏胸中，冒蔽清陽，所以神識不清，且飲食不下，子午二時陰陽代謝，因其陰過盛，不容陽進，代謝之頃，故有此脫離之象。
其所以不得寐者，亦為孤陽不得與強陰交也。
然此證非外邪直中之陰，不可以附、桂等藥驅而逐之，法當大補其陽，陽旺則陰消，陰消陽不陷，且腎火必自安，而陽亦自不興矣。
方用耆、朮、參、薑、遠志、白蔻，一劑而效，十餘劑而安。



<h2>醫案方論</h2>
百病之客乎人身也，必有因以客之。

經曰：邪之所湊，其氣必虛。
不治其虛，安問其餘？又曰：治病必求其本。
誠萬世之醫旨也。
假如發熱臉紅，煩躁，似有餘也，然究其本，乃脾胃氣虛不能傳運，則虛乃其本也，理宜推揚穀氣，助脾消化，方稱醫手，若徒從標攻伐，則內傷之患接踵而至。
更如傷風感冒，頭痛壯熱，雖似有餘，所謂邪氣盛則實，實因衛氣不固所招也，若純用猛劑發散，則表氣愈虛，外邪之乘虛而入，何時而已耶？更加咳嗽喘促，煩躁不安，肺氣熱盛，似有餘也，細究其源，非水不能制火，即虛陽上浮，設從標理肺為事，治雖暫愈，而發愈甚。
故凡外湊有餘之證，即本經正氣不足之時也，若不從源調治，正當不足而更不足之，虛者愈虛而危亡繼其後矣。

明通之士，貴乎顧本求源，杜危防險，則病根永絕，正氣發生，其病全去，長年可保。
慧自入杏林，迄今五十年矣，凡治傷寒外感一切虛實之證，均遵長沙公之法，分經治病；其餘春夏秋三時之雜病，察其證見何經，即用何經之藥以治之，百發百中。
至於內傷諸證，其所用者，多以補中益氣湯、理脾滌飲二方出入加減，以理脾胃。
至於陰虛、陽虛，即以六味、八味壯水之主，益火之源。
其餘六君、四物、八珍、四君、十全、養營、歸脾、獨參、生脈、理中，對證用藥，效如桴鼓。
不敢私秘，敢以盡告同仁。


客問曰：先生治病則甚效，而用藥則甚常，吾所見之方，多用補中益氣湯、理脾滌飲、六味、八味等湯居多，余方少用，不過偶而用之，豈百病同一治法乎？余曰：子不觀經曰：知其要者，一言而終。

昔岐黃神聖，不過昭明陰陽盛衰，邪正虛實，勝負生克，此外無別論也。
蓋天地造化雖奇，而其陰陽則一，不外五行生剋之用，其為真陽真陰之主者，日月是也。
人身大小，強弱雖殊，而其安危修短，不外五臟盛衰之變，以血氣為用而水火為根也。
若將舍此而嗜奇，是欲達天地陰陽於五行之外，而謂生人另有臟腑水火之用耶？夫天人一體，造化不能奇而外乎陰陽，人生不能奇而殊臟腑，司命之士，豈能越臟腑水火之外嗜奇為事哉？況邪之所湊，其氣必虛，病至危，元神已憊，一勝一負，理之自然，治病者，補正攻邪，尚虞不及，曷敢胡亂瞎撞，視人命如兒戲耶？夫醫肇自岐黃《內經》，仲景立八味丸以補命門真火，是重先天之陽也；錢仲陽減桂、附名六味丸以治小兒，是重先天之陰也；李東垣重脾胃，立補中益氣湯，是培後天化生之源也；朱丹溪補氣補血，立四君、四物為主，助後天生化之用也；薛立齋以歸脾、補中、養營、八味為主，先後二天，陰陽並顧也；趙養葵守六味、八味而互用，是先天陰陽兼重也；馮兆張法趙養葵立全真一氣湯，以《醫貫》包入《錦囊》書中。
先賢博輯群書，不敢矜奇說、立異方者，亦限乎天人一理之常經耳。
設天地陰陽之理另有一途，人身臟腑之間尚有異同，則數千載雄才疊出，何難創其說而垂後世哉？

古人凡用熱藥，多令飲冷，恐有假陽在上，一遇熱藥，必拒格而不得入，故使冷服，則冷遇冷相須而入，自不吐出，下咽之後，冷性既除，熱性始發，假陽自平，誠哉良法！倘證純是虛寒而無假陽者，尤須溫進，若誤飲冷，亦促亡陽，變生呃逆、瀉泄諸候，至熱性發時，功不掩過，已無及矣。
故遇極虛極寒危候，而欲挽回垂絕，藥中不可不少兼陰分之藥，服藥亦不可少存陰寒之性耳。
純虛純陰，真熱假熱，宜細詳察，庶不致誤也已。


夫附、桂二味，古哲不甚常用，而所用甚少，其效亦速，今人常用而且重，其效甚緩者，何也？蓋因天地氣化轉薄，人與草木均稟天地以有生，況草木更假地氣以成形，氣化薄而力亦薄矣。
凡人先天之氣，即元陽之氣也，元陽之氣既薄，焉得不假桂、附之力乎？所以今人宜常用也。
奈附、桂亦稟天地之氣而力薄矣，雖然重用，而奏功甚緩也。
況百病之生，莫不由火離其位也，而欲治人之病者，可不令火藏其源乎？


<h2>補藥得宜論</h2>
夫虛者宜補，然有不受補者，非不受補，乃補之不得其法也，必須憑脈用藥，不可問病執方。


六脈一部或大或小之間，便有生克勝負之別；一方分兩或加或減之中，便存輕此重彼之殊。

脈有真假，病有逆從。
假如六脈洪大有力，此真陰不足也，宜六味地黃湯。
右寸更洪更大者，八仙長壽湯。
如脈洪大而數者，人謂陰虛陽盛者，用知柏地黃湯則誤矣。
如果真陽盛實，則當濟其光明之用，資始資生，而致脈息有神，急徐得次，以循其常經矣。
惟其真陽不足，假陽乘之，乃龍雷之火妄作，疾亂變常也，宜八味地黃湯加五味子、肉桂，助天日之陽光，以逐龍雷之假火，方內去附子。
至若弦數、細數，則更系真陰、真陽虧損，宜當大劑八味地黃湯服之，以火濟火，類既可從，承乃可治，火既制而陰易長也，況脈之微緩，中和胃之氣也，不微而洪大，不緩而弦數，近乎無胃氣之象，用此既補真陽以息假陽，復藉真火以保脾土，此補腎中真陰、真陽之至論也。
更有勞心運用太過，飢飽勞役失調，以致後天心脾虧損者，設以根本為論，徒事補腎則元氣反隨而陷，化源既絕於上，腎氣何由獨足於下，縱下實而上更虛也。


又若六脈浮大無力者，此乃中氣不足，營陰有虧，而失收攝元氣之用，宜於溫補氣血之中加以斂納之味，如養營湯用五味子，更宜減去陳皮是也。


六脈沉細無力者，此元陽中氣大虛，大宜培補中州，溫補氣血。
蓋脾胃既為氣血之化源，而萬物之滋補，亦必仗脾胃運行而始得，故古諸方藥中必用薑、棗，即此意也。
況中氣既虛，運行不健，故用辛溫於中鼓舞，使藥力自行，藥力不勞脾胃之轉輸，如歸脾湯之用木香、十全湯之用肉桂是也。


如六脈遲緩甚微者，則元陽大虛，純以挽救陽氣為主，輕則人參理中湯，重則附子理中湯，不得雜一陰分之藥。
蓋陽可生陰，陰可化陽耳。


如六脈細數，久按元神者，此先天、後天之陰陽並虧也，早服八味地黃丸，晚服人參養營湯去陳皮，或十全大補湯去川芎，生地換熟地可也。


如兩寸洪大，兩尺無力者，此上熱下寒，上盛下虛也，宜八味地黃加牛膝、五味子，服至尺寸俱平。
而無力則仍用前湯，另煎參湯沖服。


如兩尺有力，右寸浮大而軟者，此元氣下陷，下實上虛也，宜補中益氣湯升而舉之。
地既上升，天必下降，二氣交通，乃成雨露，此氣行而生氣不竭矣。


先天之陽虛補命門，後天之陽虛溫胃氣；先天之陰虛補腎水，後天之陰虛補心肝。

蓋心為血之主，肝為血之臟，然更重乎足太陰脾也。
夫脾者，營之本，化源之基，血之統也。
且一方之中，與脈有宜有禁，宜者加之，禁者去之。
如應用十全大補湯，而肺脈洪大者，則芎、耆應去，而麥、味應加者也。
蓋川芎味辛而升，黃耆味甘氣厚於味，故功專肺脾而固表也。


六脈無力，十全最宜，倘無力服參者，以耆、術倍用，只用當歸，勿用地、芍、蓋重在補氣則當歸為陰中之陽，地黃、白芍為陰中之陰耳。


至於地黃一湯，依脈輕重變化，萬病俱見神功。
若六脈沉微，亡陽之證，暫所忌之。
蓋雖有桂、附之熱，終屬佐使，而熟地黃、山萸肉一隊陰藥，乃系君臣，故能消陰翳之火也。
其熟地黃重可加至二三兩，山萸只可用三四錢，蓋酸味獨厚，能掩諸藥之長，況過酸強於吞服，便傷胃氣矣。


此予姑取數端，以證變化之無盡，學者類推之，而自得其神矣。
至於地黃湯以降為升，蓋濁陰下降，清陽上升，凡一切虛損之病，固宜久服者也。
補中益氣湯以升為降，蓋清陽上升，濁氣降散，東垣先生特為虛人發散而設，不宜久服者也。


經曰：胃氣弱而百病生，脾陰足而萬邪息。

又曰：脾虛食少，不能克化，補之自然能食，是則更有法焉，東方之讎木宜安，恐木實則侮土而厥張也。
西方之子金宜固，恐子虛竊母氣以自救也。
夫少火實為生氣之源，故中央之土虛則有補母之論存焉。
許學士云：譬如釜中水穀，下無火力，其何能熟？王叔和云：房勞過度，真火衰弱，不能上蒸脾土，中州不運，飲食不化，痞塞脹滿，須知補腎，腎氣若壯，丹田火盛，上蒸脾土，土溫自治矣。
統而言之，脾具坤順之德，而有乾健之運，坤德或慚，補土以培其卑監，乾健稍弛，益火以助其轉運。
此東垣兼甫以補土立言，學士叔和以壯火垂世，土強則出納自如，火旺則轉輸不怠，火為土母，虛則補其母，治病之常經也。
世醫不得其傳，一味消導，麥芽、神麯、厚朴、黃連，以為脾胃良藥，因而夭枉者不可勝數矣。
可勝悼哉！

余又常見服補養氣血之藥，久似乎日衰，改服疏利之藥一二劑，而氣血似乎頓長者，此非補養之誤也。
蓋因補養之日久，生氣既多，泄氣反重，且黏滯太過，血則壅而不行，氣則伏而不用，所以疏利一投，而氣血宣行，前功頓見也。


又有服溫補元陽之藥，久而元陽似乎日困，後服清涼之劑，而元陽似乎頓壯者，此非溫補之誤也。
蓋如春夏發生長養，則氣血流溢無拘，所以人多困倦，若非秋冬閉藏之氣，何能為成實堅固之用耶？更凡一經或虛或病，而凡用或攻或補，重在一經為治者，其功雖捷，可暫而不可久也，久則勝負相爭，反增偏害之勢。


按：人有能食，食後而反愈倦者，何也？此胃不病而脾病也，故不能消化。
其法當用六味地黃湯補坎水，加附子、肉桂補腎中之真火，以生太陰脾經之土，土得補而健運有權，則自然能消化矣。


又常見有人終日鬱郁，全不戀食，勉強食之，亦覺相安，何也？此胃病而脾不病也。

其法當補離火，以生陽明胃經之土，上健則飲食自旺，歸脾湯是對證之的藥。
方中棗仁一味，色赤屬火，味酸屬木，炒熱氣香，香先入脾，故赤能入心，酸能入肝，香能助脾，此乃補木生火，補火生土也。
又心生血，肝藏血，脾統血，三經同補，生生不已，此歸脾湯之所以得名也。
經曰：虛則補其母。
由此觀之，則是方更屬補其母之外家也。


又嘗見有人默默不欲食，食之則脹悶不安，此又何也？其人必中氣不足，飲食勞倦，脾胃俱病也。
法宜朝服補中益氣湯以滋化源，加白蔻宣暢胸膈，砂仁、半夏醒脾開胃；暮服八味地黃丸補少火以生脾陰之土，脾胃均得補而健旺，自然能食而消化矣。


又常見時醫治脾胃之病，多謂肉黍所傷，又疑水穀之積，輕則神麯、麥芽，重則硝、黃、巴豆，克伐肆投，真氣愈促。
豈知隔一隔二之治法，其效雖緩，其益無窮。
譬如淵深則流遠，根深則蒂固。
況真臟既得生氣自相長養，飲食調和，五臟順昌，則長有天命，何病之有？雖有微邪，我之氣壯，何足懼之？偏勝之害烏有哉！慧以數十年之攻苦，參考諸家分經辨證，皆於寤寐神遊中得來，敢以告之同仁，知我者，當不以為僭也。



<h2>大便不通</h2>
《金匱真言》曰：北方黑色，入通於腎，開竅於二陰。
故腎氣虛則大小便難，宜於六味加蓯蓉、前仁、茯苓，補其陰，利水道，少佐辛藥開腠理，生津液而潤燥。
潔古云：臟腑之秘，不可一概施治。
有熱秘，有冷秘，有實秘，有虛秘，有風秘，有氣秘。
老人與產後，及發汗、利小便過多，病後氣血未復者，皆能成秘，禁用硝、黃、巴豆、牽牛等藥。


世人但知熱秘，不知冷秘。
冷秘者，冷氣橫於腸胃，凝陰固結，津液不通，胃氣閉塞，其人腸內氣攻，喜熱惡冷，宜以八味地黃丸大劑煎湯飲之即愈。
或用半硫丸碾生薑汁，調乳香末下之。
或海藏已寒丸，性雖熱，得芍藥、茴香潤劑引而下之，陰得陽而化，故大小便自通，如遇春陽之和，水自消矣。
然不若八味丸更神妙也。


予嘗體悟東垣之論，不用東垣之方，如潤腸丸、潤燥湯、通幽散之類一概不用，惟用六味地黃丸料煎服自愈。
如熱秘而兼氣虛者，以前湯內加人參、黃耆各五錢立愈，此因氣虛不能推送，陰虛不能濡潤故耳。
以上治法，予親試之，屢治屢驗，且又不犯大黃、桃仁、枳殼等破氣破血之禁，可以久服，永無秘結，故特表而出之。


或問曰：何為不用四物湯？曰：四物特能補血耳，此是先天津液不足，故便難。
經曰：大腸主津，小腸主液。
又曰：腎主五液。
津液皆腎水所化，與血何干？故不用四物湯。


又問曰：如干結之甚，硝、黃亦可暫用否？曰：承氣湯用硝、黃，乃為傷寒從表入里，寒變為熱，熱入三陰，恐腎水乾枯，故用硝、黃以逐去外邪，急救腎水。
余獨禁用者，乃是論老人、虛人及病後人，腎水不足，以致乾枯，若再用硝、黃等藥以下之，是虛其虛矣，今日雖暢快，明日必愈結，再行下之，卒不能通矣。
倘患此證者，當勸慰之，勿令性急，以自取危殆。
況老人後門固者，壽考之徵自是常事，若以六味常服，可以永保無虞。



<h2>小便不通</h2>
溲尿不通，非細故也。
小腹急痛，狀如覆碗，奔迫難禁，朝夕不通，便令人吐嘔，名曰關格，嘔證一見，便難救矣。
世人一見此證，用五苓散不效，即束手待斃。
若鹽熨丹田，螻蛄、田螺罨臍之法，抑未也。


若津液偏滲於腸胃，大便瀉泄而小便不通者，宜五苓散分利之。
若水停心下，不能下輸膀胱者，亦宜五苓散滲泄之。
若六腑客熱，轉於下焦而不通者，用益元散以清之。
若氣迫閉塞，升降不通者，宜升麻以提之，或探吐之，譬如水注之氣，上竅一開而下竅自然通也。


經曰：膀胱者，州都之官，津液藏焉，氣化則能出矣。
又曰：三焦者，決瀆之官，水液出焉。
可見膀胱但能藏水，必待三焦之氣化方能出水。
有服附子熱藥太過，銷鑠太陰肺經，氣所不化，用黃連解毒湯而通者；有用茯苓陳皮甘草湯送下木香、沉香而通者，此皆氣化之驗也。


以上治有餘之法。

至於不足之證，乃虛勞汗多，五內枯燥，脂腴既去，不能生津，膀胱中原無水積而欲通之，如向乞人而求食，窮而益窮矣。
故東垣分在氣分、在血分而治之，以渴與不渴辨之。
如渴而小便不利，此屬上焦氣分，水生於金，肺熱則清化之源絕矣，常於肺之分助其秋令，水自生焉。
如天令至秋白露降，須用清金之藥，如生脈散之類為當。
又有肺虛者，蓋因飲食失節，傷其胃氣，陷於下焦。
經云：脾胃一虛，令人九竅不通。

用補中益氣湯，以參、耆甘溫之品先調其胃氣，以升、柴從九原之下而提之，則清升而濁自降矣。
清肺者，隔二之治也。
補脾者，隔三之治也。
東垣虛則補母之妙用，類如此。
此皆滋夫後天之化原者。
如不渴而小便不利，此屬下焦血分。
下焦者，腎與膀胱也，乃陰中之陰。
陰受熱，閉塞其下流。
經曰：無陽則陰無以生，無陰則陽無以化。
若淡滲之藥，乃陽中之陰，非純陰之劑，陽何以化？須用滋腎丸，此氣味俱陰，乃陰中之陰也。


至於真陰、真陽虛者，東垣未之及。
真陰虛者，唯以六味地黃丸補腎水，滋腎丸又所當禁；真陽虛者，須用八味地黃丸以補火方為合法。


至於轉筋喘急欲死，不問男女、孕婦、產婦，急用八味地黃丸料煎，緩則不救。
或疑附子辛熱，不敢輕用，豈知腎氣虛寒，冰冷冰凍之義，得熱則流通，舍此更有何物直達膀胱，而使雪消春水來耶？

丹溪云：予治一老人，患小便不利，因服分利之藥太過，遂致秘塞，知其胃氣下陷，遂以補中益氣湯一服而通。
因先多用利藥損其腎氣，遂致通後遺尿一夜不止，急用八味地黃丸料加益智、故紙煎飲，然後已。
凡醫之治是證者，未有不用泄利之劑，誰能顧其腎氣之虛者哉？予故重為世戒也。


<u>治驗</u>

曾治一人，二便不通，余令以牙皂炮枯，研細末三錢，調稀粥飲下，立通。


曾治梁世琦，因病後服附、桂熱藥太多，消鑠肺氣，小便不通。
醫家又用四物湯加厚朴、豬苓、澤瀉，則脹滿加劇，湊上胸膈，膀胱脹滿，喘促不寧，告急求治。
余曰：足下是有餘之證，乃附子熱藥之誤也。
用芩、連、知、柏、桔梗、梔子、茯苓、甘草、去白陳皮水煎，調沉、木二香末子服，一劑而小便行通如常。
繼服六味地黃湯加麥冬，四劑而安。


曾治汪多才，年七十有六，患小便滴瀝，醡脹異常，醫用破血之劑，胸膈膨脹，人事昏暈，喘促無寧。

余曰：此非血蓄膀胱，何用破血為哉？醫誤之矣。
仲景有云：小便不利者，為無血也。
病在氣分，不當用血分之藥。
此是蓄尿過滿，脹翻出竅，以致尿不得出，名為癃閉。
吾用白蔻宣暢胸膈，砂仁、半夏醒脾開胃，肉桂化氣，桔梗開提，生薑升散。
令服是劑，且以手上拂其肚臍，使膀胱之氣能轉運，斯竅自順而尿如湧矣。
少頃，果自言鬆了大半而便下行，轉瞬又行，則安然熟睡，睡起又行，腹消如故。
即於前方中加參、苓、耆、術，數劑而安。


曾治吳鹽商，患小便不通。
余以加減禹功散，用去白陳皮、桔梗、赤茯苓、澤瀉、白朮、木通、條芩、黑山梔、法夏各三錢，升麻、砂仁、甘草各六分，水煎服。
少時以雞翎探痰吐之而通。
此方妙在兼用吐法，譬如滴水之器，閉其上竅則澀，拔之則水通流泄矣。
余用此方，活人亦多，敢告同志。


曾治黃學畬，小便閉塞，醫用寒涼之藥過多而不通者，是元氣虛而不能輸化也。
余用補中益氣湯加澤瀉、肉桂化氣而通。
繼服六味地黃丸加麥冬，至一年而體健。


又治一人，小便淋瀝不通。
予以六味丸料倍茯苓、澤瀉而通。


又治一人，體腫喘嗽，小便不通。
與之補中益氣湯，兼服金匱腎氣丸而安。


曾治老農田子有，患小便不通，小腹脹滿。
經云：此證宜急治，緩則殺人。
余用連根蔥白一斤，搗爛炒熱，入寸香三分，以布裹分作兩處，更換熨臍下即通，遂煎服六味地黃丸料二劑而安。


曾治駱欣，患傷寒小便不通。
余以皮硝少許，水煎化，用新青布蘸水搭臍上並小便上，頃刻立通。
諸藥不應，此可治之，男女同法。


曾治一龍姓，大便閉結不通。
余用大黃、皮硝、牙皂三味，等分水煎，一服立通。


又治一人，患前證。
余用大黃三錢，皮硝五錢，好酒一碗，泡化服之，立通。


又治一人，患前證，以皮硝五錢，熱酒化開，澄清去渣，入香油四五茶匙，溫服立通。


曾治成老人，陰痿思色而精不出，小便澀痛如淋。
余以八味地黃丸料加前仁、牛膝而安。
後遇大小便牽痛，愈痛愈欲，愈便愈痛，以此方服之最神。


曾治郭平，大便閉結。
余用不蛀皂角，安瓦上燒於馬桶內，令患者坐上，薰其便門，立通。


曾治一人，患前後不通，脹滿悶亂。
余以甘遂末水調敷臍下，以甘草節煎湯飲之，小水來如湧泉，少頃，大便亦通矣。


曾治一人，患證如前，關格脹滿，命在須臾，又居窮鄉，無處覓藥。
余令以獨蒜燒熟去皮，微搗綿裹，納下部，冷即易之，立通。


曾治一人，患二便不通。
余用苦瓜蒂五錢，川烏、草烏、牙皂、北辛各三錢，胡椒一錢，麝香三分為末，吹入肛門內，立通。


歌曰：二便閉結甚難醫，急炒鹽來塞滿臍，蒜片覆鹽堆艾熨，利便良方少人知。


已上諸案，余系記用古方，屢試屢效，救危亡於頃刻，但要身體強壯者，方可用之。
若富貴之人，多因內虛所致，尤須斟酌用開提之法，或補中，或八味，斯為至善，不可鹵莽從事，以致有誤人性命也。



<h2><br><span class="orange">卷六</span></h2>

<h2>女科要言</h2>
語云：能治十男子，莫醫一婦人。

蓋言審病認證之難也。
何則？凡治病不外望、聞、問、切四法，然婦女見人，顏色每多嬌羞，聲音每逾卑小，則聲不得其正，色不得其平，而脂粉叢中，又不得任我之回詳審視，則望、聞之法廢矣。
且病多不便之端，難為告語，欲詰其所以，詢其所由，莫得一二，診其脈氣無定，紡緝織紝之餘，脈因而動，目瞑嗜臥之際，脈因而靜，而問、切之法又廢矣。
自非悉心觀變，闡明至理，烏能臨證別有一種元機，遍見五內而方藥得當哉？然男婦之病，不外性情之邪正，由正而致病者，其病雖險而奏效亦速；由邪而致病者，其病雖淺而見功尤難。
慧入杏林，閱歷有年，常見德性溫良、舉止端莊之婦，孝敬公姑，相夫教子，勤務女工，廚灶井臼，雞犬桑麻之事，俱皆一一盡善，此女中君子也，必無災病，偶或起居失節，飲食失宜，感冒風寒，亦易為治。
若逆妒險惡，失敬失養，奪夫之權，罔尊凌卑，醉飽自耽，全無婦德，又見一等自不生育，不容納妾，致夫絕嗣，此罪重惡極，天教病入膏肓，即有盧扁再生，亦難治療。
余痛識此弊已久，今於婦科篇首，因立醫方，借作勸戒。
至於分經辨證，按法治病，惟馳遠之書，於婦科門中獨步千古，余不揣譾陋，略為增補，附錄之，以為後學廣一津梁云爾。



<h2>《女科秘要》</h2>

<h3>調經</h3>
大凡經水不調，必皆因病而致，無病之婦，蓋未有不調者也。
經曰：女子七歲而齒；二七而天癸至，月事以時下，交媾而成孕；七七而天癸絕，地道不通而無子。
乃天然不易，安有所謂經水不調者哉？蓋為病所阻，營衛經輸不能自裕，運行升降皆失其常，以至月事衍期，或前或後，不以時下，倘若不能分經辨證，按法治病，徒用調經諸方，非但經不調，病不除，而不死者幾希矣，務必求其所以。
致病之由，或為六淫外邪，或為七情所傷，或為飲食傷脾，或為痰飲阻隔，或本氣多火，或多血妄行而經無常，或素稟虛寒，陽氣不運而血滯，或經水短澀由於陰津枯涸，或崩中帶下，或因脾胃氣虛，凡此務宜審其病屬何經，察其本氣虛實，辨其寒熱陰陽，確有所據，而後按法以治其病，而營衛經輸各自流通，運行升降悉如其常，則經自調矣。
所謂治其病正以調其經，上乘法也。


從來女科皆重在調經，謂經不調不能受孕，故專以調經為主。

以愚觀之，殊屬不然，常見有子之婦，無論經水調與不調，皆能受孕；其無子者，並非五不女之類，雖月信如期，終身不產，此蓋天地化育之妙，有不可得而知也。
其調經之說竟可以不必，而治病之道必不可不講，若病不除，非但不孕，命且危矣。
予故諄諄曰：治病是其要訣也，推之安胎、催生，亦皆當以治病為要。
其秘屢試屢驗，其理可信可憑。
女科諸書各形紕繆，予非敢私執臆說，創闢新奇，竊恐膠柱鼓瑟，良多貽誤。
《南華篇》云：曲士不可以語於道者，束於教也。
同志君子，尚其鑑之。


六淫外邪，乃風、寒、暑、濕、燥、火也。

天有六氣，分為四時，序為五節，過則為害，淫生六疾。
何謂六氣？陰、陽、風、雨、晦、明是。
風淫末疾，四肢緩急，風證也；陰淫寒疾，寒過則為寒證也；陽淫熱疾，熱過則喘渴，暑證也；雨淫腹疾，雨濕之氣為泄，淫濕證也；晦淫惑疾，宴寢過節，則心惑亂，燥證生矣；明淫心疾，思慮煩多，心勞生疾，火證作矣。
春秋前賢和氏已詳言之，其為病各不相同，然要不外乎六經，以六經之法按而治之。
更當察其本氣，虛、實、寒、熱、陰、陽則皆得之矣。


七情為病，不必穿鑿於所因，統而言之，皆為抑鬱憤懣之氣阻遏胸中，以致飲食漸減，則生化之源漸窒，因而經水不調。
法宜主宣暢胸膈，條達脾胃，收攝腎氣。
方宜黃耆、白朮、茯苓、遠志、砂仁、白蔻、半夏、桔梗、菟絲、故紙，更當相其本氣而為加減。


飲食傷脾，宜用耆、朮、參、苓、砂仁、神麯。
痰飲阻膈，宜六君加炮薑、草果。
火邪迫血妄行，宜用生地、丹皮、桃仁、童便涼血活血，更加參、耆補氣以統攝之。
素稟虛寒者，宜用參、耆、白朮、薑、附、肉桂。
若脾氣虛弱，不能統血而為血崩者，宜用耆、朮、參、茸、山藥、芡實、故紙。


凡血妄行者，或上行而為吐衄，下行而為崩漏，均皆脾虛不能統攝所致，法宜大補中氣，以固脾胃，此一定之理也。


慧常見婦女因月信來日不善調養，其六淫外邪乘隙而入血室，經期一至，血不下行，上逆吐衄，名曰逆經。
余每用四物湯大劑，加大黃（酒浸）五錢水煎，入童便和勻溫服。
血熱者，用生地一兩；血寒者，去生地，熟地倍加。
血止，然後察其虛實調理。


曾治一婦，患奇證，每當經期，腹中痛連少腹，引入陰中，其經血不行於前陰，反從後陰而行，三日則腹痛諸證自已。

次月當期，亦復如是。
延予診視曰：此太陰脾氣虛弱，不能統攝少陰，真陽素虛，陰寒內結而為腹痛，侵入厥陰，則痛連少腹，引入陰中。
其證總為三陰寒結，阻截前陰，經血不能歸於衝任，而直趨大腸。
宜用耆、朮、參、苓大補中氣，附、桂、薑、砂以驅少陰之寒，吳萸、川椒以散厥陰寒結，更加山藥、芡實兜澀大腸，香附、萬年霜（老瓦房前半面瓦縫內黑陽塵條，取來炒用妙）引導前陰，一定之理也。
其夫依法調理數月，則經自調，乃未幾而自受孕矣。


女科書或有調經先去病之說，然不能分辨六經，按法治病，如所載赤白帶下、白淫、白濁、癥瘕積聚、痃癖、腸覃、石瘕諸證，但執一方而無可憑之理。
誠恐貽誤世人，余故作是書而明其要訣，雖僭越無似，實出於不得已也，否則，曷敢更置一喙哉？


<h3>經閉</h3>
經閉不通，各有所因，未有無因而經閉者也。
從前女科諸書不能分經用藥，所載方論概不足錄。
今酌定治病手眼，總在臨證之際詳悉審問，得其所因，確有所據，按法為治，其應如響。


若其人陰虛火旺，精血短少，漸至乾枯而經不行者，宜用地黃、阿膠滋陰養血，丹皮以瀉血熱，降真香以行血中之氣，香附片以通其經，而經自行。


若其人陰盛陽虛，冷積胞門，而血不歸經者，法宜附、桂、薑、砂以逐冷積，耆、朮、參、苓大補陽氣，使陰退陽回，而經自行。


曾治龔云從之婦，經信兩月未行，醫用膠艾四物湯加紅花二十餘劑，則芒刺滿生舌苔，腹膨作泄，人事困倦，身重惡寒，云從來寓求治。

予曰：飲食減少，腹膨作泄，屬太陰；人事困倦，身重惡寒，屬少陰；苔刺干黑者，陽虛不能薰騰津液之所致也。
方用耆、朮、薑、附、砂、半、桂、苓、故紙。
服六劑而身發大熱，吾知其泄旦夕必自止。
再三劑，其泄止矣，身熱漸微，而腹中又覺大熱，其夫恐附子太過。
予曰：里陽來復，佳兆也。
積陰可化，經當自通。
又十餘劑，而人事康復，飲食加健，膨脹俱消，舌苔盡退，經信行通如故。


有為精積一證，乃因經信當行，血海未淨，而強與交媾，精與汙濁互結而積於胞胎之中，以致阻塞，經閉不通，狀似有孕而證不同。

有孕之婦飲食喜惡不常，且腹中胎息汩汩微動；精積之證悶亂不安，飲食不下，腹無胎息可驗，更當密問其夫果有此事與否，以憑用藥，庶不致誤。
其法攻堅破結，方用糯米一兩，斑蝥十五個，同炒黃色，易斑蝥再炒，去斑蝥，用糯米、花乳石一兩，石硫黃五錢，同煅煙淨，取出研末；山羊血、甲珠、制硫黃、無名子、肉桂、黃耆、白朮、人參各五錢，巴霜、紅花、桃仁、降真香各三錢，飛淨硃砂一兩。
虛寒者加薑、附五錢；火旺者去肉桂，加大黃、香附各五錢。
已上共細末，吳神麯糊丸。
每用開水送五錢，攻破堅結即愈。
若用藥不得其法，延至牢不可破，無能為也。


有為濕痰佔據胞胎者，其腹漸大，白帶常來，飲食非如孕婦，喜怒不常，且又無胎息可驗，皆由脾胃素虛而生化之源為留飲窒塞，是以精血不行，兼之腎陽不足，不能化氣，故痰踞之。
法宜六君子湯加砂仁、草果、薑、桂、南星、香附，其痰自隨白帶長驅而下，其腹漸消，經信通而受孕矣。


通經之道，仍在治病調經門，言之已盡悉矣，茲不復贅。



<h3>安胎</h3>
安胎之道，法當求其動胎之故，未有無故而胎自墮者。

其中或因脾虛氣弱而不能載，或因縱欲傷腎而不能安，或因攀高，或因跌撲。
凡此均宜大補元氣，調理脾胃，用耆、術，參、苓⾀覆盆、故紙。
若火旺，加阿、地、歸、芩；虛寒者，加附子、薑、桂；若胃有寒痰，加炮薑、半夏；若嘔逆，加砂、蔻、吳萸、丁香。
若兼三陽外感，頭痛壯熱，表邪大盛，正氣受傷，而胎痛不安者，則當分經解表，以去其邪而胎自安。
若為三陰中寒，陰邪內攻，下利厥逆，腹中急痛，其胎必動，宜亟回其陽，以驅其陰，而胎自安。
陽明內結，火邪入胃，鑠竭陰津，胞胎立壞，外見惡熱不眠，舌苔乾燥，噴熱如火，大便閉結，法當亟驅其陽，以救其陰，能治之於早，善自見機調養，不失其宜，胎亦可保。


曾醫房嬸，懷孕三月而患熱病，求予藥。

吾見其口燥心煩，渴欲飲冷者，陽明裡熱也，法宜白虎湯以撤其熱；汗出惡熱，大便閉結者，胃實也，法宜調胃承氣湯以蕩其實；口苦咽乾者，少陽腑證也，法宜黃芩以瀉腑熱；舌苔乾黑，芒刺滿口者，內火鑠干津液，陰欲竭之徵也；腹微痛而胎欲動者，熱邪逼及胞胎者。
若不急行驅陽救陰之法，胞胎立壞，不可為矣。
即用白虎湯合調胃承氣湯加黃芩，一劑而熱勢略殺。
再投一劑，泄下二次，結去津回，諸證皆愈，其胎立安。
此但治其病，不必安胎而胎自無不安也。


曾見懷孕五月者，卒病中寒，頭重如壓，腰痛如折，厥逆惡寒，腹痛急而胎欲墜，法當急驅其陰，以救其陽，而胎自安。
庸工不知分經辨證，但用膠艾四物湯數劑，其胎竟墜，且殞其生。


又見懷孕七月者，漏下清水，時值秋分之際，燥令大行，乃為肺經受燥。

醫者不識，謬執成法，以為脾虛，而用耆、朮、砂、半之藥不效。
又謂藥不勝病，再加大劑十餘服，水更加甚，而胎落矣。
其後仍復下水，醫謂小產後元氣暴虛，更重用大補數劑，而證變喘促直視，口不能言。
延予診之，右寸洪勁無倫，面色焦槁，肌膚熯燥，鼻靨煽動，吾知其不可為矣。
乃斥醫者曰：子謂脾虛，何所徵驗？蓋脾虛者，當必自利不渴，今大便結硬，口乾心煩，乃為秋燥傷肺，其氣下迫胃中，津水長驅而下，而反用耆、朮、砂、半健脾，愈助其燥而肺愈傷，今見脈動無倫，鼻靨煽動，乃肺氣立絕之候，尚何可為哉？醫者不能置喙，少頃氣湧而死矣。
冤哉！惜予遇之不早也。


明年九月，又有懷孕七月受秋燥而漏下清水者，其證與前死者無異，其家懼而求吾藥。
診視之，依然右寸脈洪勁，皮色乾枯，心煩不眠。
吾用天冬、麥冬、玉竹、蔞仁、阿膠、雞子白以清肺燥，桔梗開提，甘草和中。
一劑而效，五劑痊愈。
可見安胎必當治病，病不能除，命且去矣，可不慎歟！

孕婦小便癃閉不通，女科書名轉胞，謂氣虛則胎下墜，壓翻膀胱為轉胞，因而胞系了戾（了戾者，紋細也），小便不通，法主大補中氣。
何其胡說也？胞為胎胞，膀胱為尿脬，並非尿胞。
小便不通，關係出竅，於系何干？何必曰胞系了戾耳。
小便不通，名曰癃閉，不宜驟補，法當宣暢胸膈而醒脾胃，使上焦得通，中樞得運，而後氣化能行。
方宜白蔻、砂仁、半夏、肉桂，加桔梗開提，生薑升散，俾轉運之機乃得先升而後降。
妄投耆、朮、參、芩，壅遏不行，有何益哉？

觀胎前諸證，惟惡阻一證為中脘停痰，可為定例。
其有子淋、子腫、子懸、子癇、子喑等證，皆有寒熱虛實不同，務必察其根由，確有所據，而後按法用藥，方為妙矣。
女科諸方，中肯綮者鮮矣，吾誰適從耶？

<u>〔附〕胎前預服良方</u>

炙黃耆、制白朮各三錢，炙草八分，覆盆、菟絲子（俱酒炒）、白茯苓、破故紙各二錢，西砂仁、廣陳皮各一錢，煨姜一片。
水煎服。


若體虛者，加歸、地；火旺者，去砂仁，加黃芩。
此方並宜多服，自受孕以後，即服是藥，不可停歇，俾元氣足則胎自固，而無墮胎之患：內氣充則產自易，而無難產之厄。
且臨產不受虧，產後必無病。
胎元足，兒體堅，此為培母親之後天，即所以毓兒之先天上乘法也。


凡孕婦有病，必當及時治之，務令其病盡愈，元氣康復，飲食加健，方無後患。
切不可遺其病於產後，治之更難，甚且不救，慎之慎之。



<h3>催生</h3>
孕婦難產，亦各有所由來。

懷胎十月，神完氣足，必自力娩產。
母無病，其產自順。
今既發動，兒已出胞，頭已向下，曷為三五日不產，其中必有所因。
或為氣虛，不能運送，宜用耆、朮、參、苓補氣之劑；或為血虛甚而不流利，宜用發灰、阿膠、龜板；或為疾病侵害，以致難產。
當按六經之法，分經用治，使病去而產自順。
醫不知此，任用催生諸方，無端妄投，徒斃其生而已矣。


曾見產婦臨盆，數日不產者，其證嘔吐不止，腹中大痛，少氣懶言，身重無力，此少陰證也。
催生諸方不可用。
吾用耆、朮、附、桂、砂、半、炮薑、吳萸，一劑而嘔止。
但仍腹痛未減，依然少氣無力，於是倍用耆、術，再投一劑，則腹痛止，而氣力漸加，其產如達，母子俱無恙。


又醫一證，發動六日，兒已出胞，頭已向下而竟不產，醫用催生諸方，又用催生靈符，又求靈神爐丹，均皆無效。
延余診視，其身壯熱無汗，頭項腰背強痛，此太陽寒傷營也。
法主麻黃湯，作一大劑投之，令溫服。
少頃，得汗熱退，身安乃索食，食訖豁然而生。
此皆治其病而產自順者也。



<h3>產後論</h3>
女科諸書醫產後諸病，當以大補氣血為主。

此言雖得其大概，然有當補不當補者。
而當補之中，又有分別，血虛補血，必當兼補其氣；氣虛者，必不可兼補其血；其氣血兩虛者，法當重在補氣，蓋陽生則陰長也。
嘗觀女科諸方，往往偏勝補血，而又且兼重破血。
然產後內臟空虛，必不可破，縱有瘀血，亦不必破，務在求其所以然者，是必因病而致。
治法總當辨其寒熱、陰陽、虛實，對證用藥，使病去而瘀自行。
不知治病，僅知破血，必殺之矣。


產後昏暈，不醒人事者，俗名血暈，主用破血，千古胎害。
此為氣虛陽脫，法當重用參、耆以固其脫。
若兼厥冷，更加薑、附方能奏功。


又如血脫一證，乃為暴虛，不能統攝，法當大補其氣，以固其脫。


此二證皆為氣虛，並非血病，不可破血，愈傷其元。

並不可兼補其血，以致陰愈長而陽愈消，速亡之道也。
惟人參一物最妙，俗醫云此物提氣，又恐吊血，死不敢用，不知何所本也？蓋血脫者為氣虛不固，惟參能固；瘀血不行者，多為氣虛不能運行，惟參能行。
此最妙者，能於臨產時用參一錢以助內氣，則易產，且無虛暈、虛脫之患。
邇來參貴，可用鹿鞭切片二錢，水煨爛，入鹽少許，連渣服。
鹿鞭大補腎陽，其功效勝於參。


至有產後心腹痛者，多為中寒，女科書皆曰血氣，亦主破血，不知法宜耆、朮、薑、桂、人參、砂、蔻。
若兼表證，仍當分經解表，合而治之，斯為至善也。
所貴治病，病去而瘀自行。


曾醫一證，產後而瘀未行，小便滴瀝，醡脹異常，醫用破血之劑三服，更加胸腹脹滿，人事昏迷，喘促不能臥。

余曰：此非汙積。
仲景有云：小便不利者，為無血也。
此病在氣分，不當用血分之藥。
蓋為膀胱蓄尿過滿，脹翻出竅，致尿不得出。
吾用白蔻宣暢胸膈，砂仁、半夏醒脾開胃，肉桂化氣，桔梗開提，生薑升散。
令服是藥，並教以手從上拂，而膀胱之氣乃能轉運，斯竅自順而尿出。
果如吾言，其竅通利，自言寬了一節，旋即又行，更覺舒暢，乃索食，食訖則安睡，睡起再行，腹消如故。
於是改用扶脾健胃之劑，數服而痊愈。
此所以小便不利而驗其無血也。


又醫產後一證，身重惡寒，飲食不下，大便泄，小便不利，腹中痞塊作痛，庸工謬謂血氣，用元胡四物湯加蒲黃服之無效，轉加膨脹矣。

於是再加厚朴、木香，則脹滿加劇，湊上胸膈，喘促不能臥。
予曰：其身重惡寒者，少陰證也；腹中痞塊作痛，陰寒凝結也；食不下者，陰邪逼塞胃口也，且陰邪下奔而作泄；膀胱無陽，其氣不化而小便不利。
凡此皆為病在氣分，彼妄投血藥，陰愈長而陽愈消。
又誤破其氣，則氣虧而邪愈湊，其證危矣。
吾用砂、蔻、薑、半宣暢胸膈，溫醒脾胃，附子御陰，肉桂化氣，使上焦得通，中樞得運，而後氣化行；桔梗開提，生薑升散，俾轉運之機乃得先升而後降。
一劑而小便通，胸膈略寬。

再加耆、術，三劑而腹痛止，脹漸消，飲食加健，身復發熱。
其家曰：表見發熱，何故也？予曰：真陽來復，休徵也。
經曰：傷寒先厥後發熱，下利必自止。
再重加黃耆、白朮而泄止，其脹更消。
忽加口渴，腹中作餓，食未久又索食，其家恐服附、桂助起胃火，故能消食，商議改用清涼。
余曰：不可也。
經曰：脈滑而數，手足自溫，渴欲飲水，飢欲得食，此陽進欲愈之證也。
再加益智、故紙收固腎氣，又二劑而身輕，腹脹俱消。
再加覆盆、菟絲、鹿鞭兼補腎陽，數劑而痊愈矣，痞塊消弭。
終無血行下者，調理兩月，經信行通如故。


曾見一婦，腹中有塊作痛，醫者因以行瘀未見血下，轉增膨脹，更加檳榔、厚朴、木香、沉香，數劑而脹滿加甚。
庸工謬謂成血蠱矣，竭力破之，其脹彌堅，飲食不下。
連更數手，皆為破血消脹，氣湧息高而死矣。
此病在氣分，誤用血分藥之覆轍也。
前條雖誤，隨即改用陽藥，著著合法，病故愈。
此則專從破血，恬不自悟，其遄死也，宜哉！

產後胞衣不下，多由氣虛不能送運，方中必兼大補其氣，否則非法也。


<u>下胞衣方</u>

人參，黃耆，白朮，肉桂，山羊血，無名子，沒藥，苡仁，硃砂，楂肉，紫降香，制硫黃。
已上各等分為末，飯碾成丸，梧子大。
開水吞服五錢。


又方：用芡實葉大如盤者，取完全無破損，曬乾備用。
凡用一葉，扯作三塊，水煎濃汁，酒和服，薑湯亦可，其胞衣即裂為三塊而出。
扯作二塊，其胞衣即裂二塊而出。
此方得之萬天純，屢試屢驗。
又聞臨川世醫黃在田下胞衣用紅菱葉，用法與前方同，功效亦同，屢經試驗。


凡用此方，必察其果為胞衣未下者，方可徑用。
若遇駢胎，產下一個，腹內稍停，因母氣虛不能送，必俟母氣來復，此等方藥，切須仔細，不可妄投，恐傷兒命。


黎明入署，有洪元正薄莫問曰：吾姊於午間產一女，胞衣未下，特來求方。

予問：此刻人事何如？曰：其腹仍大，不作脹痛，飲食有味，嗜臥懶言，別無所苦。
予曰：此駢胎也。
還有一個在內，故腹大而無所苦。
若為胞衣灌血，勢必濁氣上干，而為脹痛悶亂，莫可名狀。
欲其飲食有味而安靜，何可得也？此為氣虛不能運送，觀嗜臥懶言，駢胎顯然矣。
吾用黃耆、白朮、苡仁各三錢，肉桂、半夏、益智各二錢，生薑一片，令即煎服，明早再看。
次日元正來云：吾姊服藥後即熟睡，至半夜又產一女，胞衣隨落無恙。
可見用藥必當詳察，不可忽略，此明驗也。



<h3>乳病</h3>
乳汁不行，各有所因，或血弱氣虛，不能生化，宜服參、耆、歸、桂、乳香；脾胃虛寒，宜服耆、朮、參、桂、砂、附、薑、半；或內臟多火，津枯血燥，而生化無源，宜用歸、地、阿膠、橘核、苡仁、栝蔞仁之類；或因外邪阻滯，法當分經用藥，以去外邪，則乳自通。
如女科書所載通草、漏蘆、豬蹄、湧泉諸方，皆非正理，不可用也。


妒乳、吹乳二證，女科謂因兒口氣內外吹乳，則乳汁不行而成腫硬。

此說荒唐，實為解懷乳子，外邪乘隙侵入乳房，壅塞乳道，腫硬而痛，閉久則潰，斯為乳癰。
若初起未潰，宜用白芷、半夏、桔梗、甘草、白蔻、乳香、生薑煎服；外用生南星、薑黃、白芷研末，砂糖調敷，內外兼治而散。
若兼三陰，加附、朮、薑、桂。
若兼口渴、惡熱、形色焮赤、頂凸，宜加芩、地、栝、貝。
若兼三陽表證，法當分經解表，更當看其本氣，察其虛實，依法用藥，自能中肯矣。


愚意窮鄉僻壤，醫藥不便者，用蒲公英，路傍地角肥土多生，數葉一莖而花，一名黃花地丁草，俗名山萵苣菜，此乃毒瘡要藥，岐天師統治諸瘡，余多用之，搗爛入甜酒一碗，溫服，取渣包乳患處，效如桴鼓。


以上皆驅逐消散之法，不令外潰，無害乳房為妙。


若已潰成膿，又當重耆、朮、參、苓、歸、桂、乳香，極為排托，則乳房無損，日後有乳。


若已成潰陷，外用紫草一兩，真麻油四兩，浸三日去渣，將白蠟一兩打碎於油內，漫火熬烊；另用白芷一錢，松香、降香各三錢，枯礬、輕粉各二錢，共研極細末，投油內攪勻。
候冷，以小籤子一塊，挑起撻開，刮入陷中，上蓋膏藥，內服托藥，排托收功。
或者可冀僥倖，乳房不致有損耳。


乳岩一證，由脾胃素虛，痰飲停積，協抑鬱之氣而膠結乳下成核。
此病在氣分，不可用血分之藥，如流氣飲等方皆不中用。
法主理脾滌飲開鬱散結，方用六君子湯加石菖蒲、遠志、南星、白蔻。
若虛而寒者，更加薑、附。


乳懸一證，謂因產後瘀血上攻，兩乳伸長，直過小腹，痛不可忍。
其說荒唐無理，不可信。
其方主用芎、歸，皆不通，不足錄也。


歷代女科諸書可謂備矣，然而見理多有不確，用藥鮮能中病，予不揣魯劣，舉女科之要而言之，蓋欲學者不誤於所往也，但於各證微發其端，而未詳其治，務當熟讀三百九十七法，體備六經陰陽之理，則信手拈來，頭頭是道。
否則，不但不得女科之要，並不足以言醫也。


馳遠舒先生苦心於醫，發菩提心，運廣長舌，特出手眼，並度金針，女科書另闢一境界，使學者能珍寶之，又熟體之，則舉病即迎刃而解矣。
予故摘錄入是書中，便於參覽以廣其傳。



<h3>調經論</h3>
愚按：經曰：飲食入胃，遊溢精氣，上輸於脾，脾氣散精，上歸於肺，通調水道，下輸膀胱。

水精四布，五經並行。
又曰：二陽之病發於心脾（二陽：肚子、大腸），有不得隱曲，女子不月。
故心脾和平，則百骸五臟皆潤澤，而經期如常。
苟或心脾受傷，則血無所養，亦無所統，而月經不調矣。
是故調經當以理心脾為主也，學者不可不知。


丹溪曰：先期而至者，血熱也；後期而至者，血虛也。

竊謂先期而至者，有因脾經血燥，有因脾經鬱火，有因肝經怒火，有因血分血熱，有因勞役火動；過期而至者，有因脾經血虛，有因肝經血虛，有因氣虛血弱。
主治之法，脾經血燥者，加味逍遙散；脾經鬱火者，歸脾湯；肝經怒火者，加味小柴胡湯；血分有熱，加味四物湯；勞役火動者，補中益氣湯；脾經血虛者，人參養營湯；肝經血虛者，六味地黃丸；氣血虛弱者，八珍湯。
蓋血生於脾土，故云脾統血。
凡血病者，當苦甘之劑，以助陽氣而生陰血。
凡肝脾血燥，四物為主；肝脾血弱，補中益氣為主；肝脾鬱火，歸脾湯加柴胡、白芍為主；肝經怒火，加味逍遙散為主。
病因多端，不能悉舉，智者臨證詳審可也。


<u>治驗</u>

一婦人晡熱，肢體瘦倦，食少無味，月經不行，或鼻衄，或血崩半載矣，醫用清熱、止血、順氣不應，更加寒熱，且時欲作嘔。
余曰：此鬱怒虧損脾胃，虛火錯經妄行而然耳。
朝用補中益氣湯，夕用六味地黃丸，半載而痊。


一婦人素沉靜，晡熱，內熱，月經不調，或一月、二月一行，或齒縫出血，或舌下，或咽喉出血碗許，如此年餘，醫與清熱涼散藥益甚。
問治於余，余曰：此肝脾血熱上行。
先用加味歸脾湯，後用加味逍遙散，兼用補中益氣湯加麥、味、茯神、遠志、山藥、熟地攝血歸源而經自調，前證如失。


一室女，年十七，腿外臁忽腫，起一紅點作癢，搔破，鮮血如注，飛出小蟲甚多。
審察其由，每先寒熱，兩耳下或結核。
蓋外臁、耳下俱屬少陽，膽為肝經之腑，肝主風熱生蟲，血得風熱而妄行，肝火旺而出血，其少陽、厥陰，陰陽並虛矣。
凡病虛則補其母，腎乃肝之母。
余用六味地黃湯以滋腎水、生肝木，四物湯加柴胡、山梔、鉤藤生肝血以抑風熱而瘥。



<h2>傳授靈丹</h2>
昔在武昌，超凡夫子曾囑余曰：子今既遊吾門，當知濟人利己之法，吾於載籍中選擇靈應丹頭修合數料多年，用皆奏功，今以授子，其中神妙不可測度，宜虔心依法修制，磁瓶收貯，出入佩帶身邊，路途中可預防自己之病，亦可力救他人之生。
但須誠心施治，不論富貴貧賤，酬償聽其有無，不可刻較錙銖，致遭殃咎，至於肆中售賣，無妨平價。
古人云：半積陰功，半養身子。
其勉之勿怠。


<u>遇仙丹</u>（即神保丸）

廣香、胡椒各二錢半，全蠍七枚，巴豆十枚（去油研末）。
共為極細末，水打為丸，如火麻子大，硃砂水飛淨為衣，每服三七粒。


此丹專治心腹諸氣疼痛，及肺氣盛、氣喘、氣噎、血積、宿食、面酒過度，俱用生薑、柿蒂湯送下。
諸氣中，惟膀胱、腎氣、脅下三處氣痛者最為難治，獨此丹用小茴香酒下，效如桴鼓。


<u>神仙萬病解毒丹</u>（一名太乙紫金丹，一名玉樞丹，一名紫金錠子）

雄黃、硃砂、麝香各三錢，川文蛤二兩，山慈菇（去毛）二兩，紅芽大戟一兩五，千金子仁（去油）一兩。
主人揀選上品藥料，淨室中精製。
卜端午、七夕、重陽，或天月德、天醫、黃道，先朝齋戒三日，至期更衣、沐手、薰香，拜禱天地畢，將藥稱准，重篩七次，再和再研，糯米稀糊調和，軟硬得當，入臼杵搗勻，光潤為度，每錠一錢。
隨使用人外，一切忌見，貓犬六畜均忌。
此方之妙，惟在潔身誠心；若一有草率，用之便不靈應。


此丹專治瘟疫、煙瘴藥毒、蟲蠱腫脹、河豚菌毒、自死牛馬、一切諸毒，涼水磨下，得吐亦佳。

傷寒陰陽二毒、心悶狂言、喉痹、喉風，冷水磨薄荷一小葉吞下。
一切癰疽疔毒，及諸惡瘡，無名腫毒，用無灰酒磨服，冷水調塗。
小兒急慢驚風、五疳五痢、脾病黃疸、隱疹瘡瘤、痘毒攻心，並用蜜水磨三分服。
傳屍勞治之能斷根，治驗詳載三卷中。
凡病有疑似難明，即以此丹磨服，能治數十種雜證，用引各殊，詳載《金鑑》及《保元》諸書中，茲不多贅。


<u>沉香丸</u>（即百消丸）

沉香、紫菀（不拘多少）、香附、靈脂各四兩，黑醜八兩（去頭末）。
老酒醋米糊為丸，梧子大。
每服六十丸，酌加，每飯後一時許，生薑湯送下。


此丸大能消酒、消食、消痰、消氣、消水、消腫、消脹、消痛、消積、消痞、消塊，消而不見，響而不動，藥味平淡，奏效神奇。
單用百消丸，實者宜之，虛人則忌。
加沉香降氣和胃，白蔻宣暢胸脾，不傷元氣，病去而飲食如常，誠為良藥。


前三方修合配製，務要精工得法，否則世人亦有知者，何以用之多不見效耶？

<u>紅靈丹</u>

明雄、硃砂、礞石、火硝、月石各六錢，麝香、洋片各二分，佛金四十張。
各制合研極細末，磁瓶收貯，勿令泄氣，輕重量用。
此丹或燒酒、冷水打丸，梧子大。


專治感冒、傷風、傷寒、傷暑，用溫茶送五丸；慢緊痧脹，稍冷茶下；中惡、中毒、暴病、五絕，將此丹水擦牙，下咽即活，重者三五丸，勿多，過服冷水解；九種心疼、腹痛、哮喘、痰嗽，溫茶送下；口熱，少許輕擦；牙痛，碎一丸，放痛處；小兒急驚、五疳諸積、食傷飽脹、霍亂吐瀉，用三丸或二丸，放舌尖上，和津嚼之，凡麻冷水吞，寒證用溫茶；時證瘟疫，沿門傳染，用銀簪點大眼角中（男左女右）；能治一切癰疽疔毒，陰陽瘡癤，痰核、痰疱，以及蜂螫蟲咬，初起未陷，用蔥頭酒煎，加蜜開擦，陽瘡加豬膽汁擦，吞三五丸即消；婦女月經或前或後，俱用黃酒送下五丸、七丸，取汗立效；佩之在身，不染瘟疫；並治六畜染疫，均點眼角，點忌冷水。
孕婦禁用。


<u>四季丹</u>

麝香二分，制乳香、沒藥各一錢，丁香八分，蟲蛻一錢五分，硃砂、明雄各二錢五分，蟾酥二錢四分，茅山蒼朮二錢五分。


此丹專治外感寒熱、瘴癘，似覺意似不快，取少許，㗜鼻取嚏，隨嚏而散。
若犯緊慢痧脹，及膈證、紅白痢疾、九種心疼，並腹痛一切難明之狀，均用陰陽水少許調服。


以上五方，解毒通關，通治百病，真能起死回生。
凡人居家出入，興工動兵，及閩、廣、云、貴，煙瘴時發，不服水土者，仕宦商賈，尤不可無。
誠濟世之良方，衛身之至寶也。
目此五方者，尚其毋忽。



<h2>避瘟諸法</h2>
<u>雄黃丸</u>

治防溫疫傳染。


明雄一兩，丹參、赤小豆（炒）、鬼箭羽各二兩。
為末蜜丸，梧子大。
每早空心溫酒送下五丸。


<u>避瘟丹</u>

蒼朮，紅棗。
和丸燒之。
或置床下，或薰屋中，亦能疫。


<u>透頂清涼散</u>

白芷，細辛，當歸，明雄，牙皂。
共為極細末，磁瓶收貯聽用，切勿泄氣。
每遇未患、已患之人，噙水口內，㗜鼻取嚏。
否，再吹，必取嚏方止。
如入病家，先以雄黃抹鼻孔內，或香油塗鼻孔，仍取嚏更妙。



<h2>化金疫</h2>
老醫臧枚吉云：其證初覺，昏不知人，不治即死。
急以生黃豆令嚼，其味甘美不腥臭，即是此證。
速以河字錢一文，放入口中即化而愈。
否，再放一文，有放至四文而愈者。



<h2>扣頸瘟治驗<br></h2>
曾治湯思祖之妻，年五十四，其家富饒，三子二庠一廩，夫婦和諧，乃一日無故自縊，幸孫見救，問之鬱郁不語，藏繩袖中，一見無人，即尋自縊。
其子向余道其故，余曰：是病也，書有之名扣頸瘟。
即求余治，乃與小柴胡提出少陽之邪，雄黃、香附、鬱金開膻中之郁，去白陳皮、法夏破膈中之痰，羌活、細辛溫肝驅風，丹參、赤小豆、鬼箭羽通心包絡而兼泄火邪，生薑煎服。
頭痛身熱大作，自出其袖中之繩，曰：誰納我乎？語以故，恍然自失，曰：豈有此事。
後再用發汗，兼散疫邪而安。



<h2>羊毛掙疔</h2>
二證治法，大同小異，其證發熱無汗，心內發熱，口乾嘔吐，前後心孔生泡瘤，漸大，內有羊毛，不治立刻痛死。

即用銀針挑破，剔出毛淨，蒙被取汗而愈。
不應，用砂糖少許，生薑三片，用武夷茶一撮煎服，忌腥冷。
一法用青布蘸燒酒擦遍身，蒿枝水薰洗，亦可出汗。
又一道人，傳用黑豆、蕎麥末和塗，毛落而愈，用時採擇。
後載有羊毛瘟痧參看。



<h2>神鬼箭打</h2>
其證卒然昏迷，顛仆身痛，有青筋，以亂髮搓痛處，是則髮捲成團而硬，即用兩寶濃煎服。
不愈，加甘草。
發不卷硬者非，另察其脈證在何經，即以何經之藥施治之。


劉松峰云：凡挑刺掙痧無血，必用手極力捻之，血出即愈。
如遇口噤不開者，用烏梅擦牙齦上，涎出即開。
蓋酸先入筋，木來剋土，使牙關痠軟則開矣。
若用鐵器摮之，恐其傷齒。



<h2>摘附《醒醫六書·瘟疫論》</h2>
吳又可曰：疫病者，感天地之厲氣。

在歲有多寡，在方隅有厚薄，在四時有盛衰。
此氣之來，人觸而即病。
所客內不在臟腑，外不在經絡，舍於伏脊之內，去表不遠，附近於胃，乃表裡之分界，是為半表半裡，即《針經》所謂橫連膜原是也。
其熱淫之氣浮越某經，即見其經之證。
其始也，格陽於內，不及於表，故先凜凜惡寒，甚則四肢厥逆。
陽氣漸積，鬱結而通，則厥回而中外皆熱，不惡寒。

此際或有汗，或無汗，在乎邪結之輕重也。
即使有汗，乃肌表之汗，若是感邪在經，一汗而解。
今邪在膜原，表雖有汗，徒損真氣，即邪深入，何能得解？必俟其伏邪已潰，乃作大戰，積氣內自膜原以達表，振戰出而後發熱。
此時表裡相通，大汗淋漓，邪從而解，此名戰汗。
若非大戰，伏邪不能傳表，雖有汗而邪不解也。
故曰：邪未潰則伏而不傳。
邪離膜原謂之潰，而後方有傳變，其變或從外解，或從內陷。
外解者順，內陷者逆。
更有表裡先後之不同，有但表而不里者，有但里而不表者，有表而再表者，有里而再里者，有表勝於里者，有里勝於表者，有先表而後里者，有先里而後表者，有表裡分傳者。
謂之疫有九傳，識此九者，其去病一也。


舒馳遠曰：余按：疫有九傳者，病人皆得其一，非一病而有此九也。

證有表裡輕重，而法之宜先宜後即出其間。
其先表而後里者，此非表邪入里，乃膜原伏邪潰有先後也。
先潰者先傳，後潰者後傳。
若先傳表者，則表證先見，宜先傳表。
表解已，而里證後見者，乃後潰之伏邪至，是方傳裡也。
其先里而後表者，亦非里邪外出，仍是後潰之伏邪至，是方傳表也。

至於表裡分傳，亦是伏邪分潰也。
其初用表藥之時，亦不可不先看其本氣。
虛寒者宜加附子，火旺者宜加芩、地、石膏等藥。
用下亦然，元氣虛者，承氣湯中宜加人參、黃耆；陽虛者，宜加附子；陰虛者，倍用生地熬膏煎藥。
凡此皆法中之法也。
其表而再表者，是方解其表，而表證復見，此亦伏邪以次第而潰也，故不妨再表之。

其里而再里者，是下去其結，而腑邪復結，亦伏邪以次第而聚胃也，再一下之則愈。
至於下後諸證，總在相其津液。
其潰邪傳表，身發熱而脈續浮者，法宜分經解表。
假若舌上依然乾燥，氣噴如火，則表藥不可用，又宜白虎湯重用石膏、知母、甘草、粳米，倍生地以救津液，乃得自汗而解。
其津干飲結者，栝貝養營湯：栝蔞實、知母、貝母、花粉、蘇子、當歸、白芍、橘紅。
陰枯血燥者，清燥養營湯：重用生地一兩，花粉、歸身、白芍、陳皮、甘草、知母，燈心酌加。
里邪未盡者，承氣養營湯：歸身、知母、厚朴、生薑、枳實，大黃生熟並用，生地倍加。
本氣虛寒，下後微惡寒者，又宜參、附以溫補之，養營又所當禁，立法誠大備矣。
而醒醫六書，醫家又不可不留心考究焉。



<h3>斑汗合論</h3>
吳又可曰：疫摶氣分，法當汗解；疫摶血分，法當斑消；氣血兩摶，法當斑汗並行而愈。
此皆邪從外傳，由肌表而出也。


斑有斑疹、桃花斑、紫雲斑之殊，汗有自汗、盜汗、狂汗、戰汗之異。
然不必較論，但求其得斑、得汗為愈疾耳。
凡外傳為順，勿藥自愈。
間有汗出不徹而熱不退者，亦宜白虎湯；斑出不透而熱不退者，宜舉斑湯，用當歸、白芍、升麻、白芷、柴胡、穿甲、生薑；斑、汗不得並行而熱不退者，宜白虎湯合舉斑湯。


舒馳遠曰：余按：斑出不透者，舉斑湯可主；汗出不徹者，白虎湯未可概主，是必津干口燥，大渴飲冷者，方可與白虎湯。
不然，務宜分經辨證，按法用表藥以發之，庶不致誤。



<h3>藥煩</h3>
吳又可曰：應下失下，致傷中氣，反投承氣，額反汗出，髮根燥癢，手足厥冷，甚則振戰心煩，坐臥不安。
此脾胃虧損，不能勝藥，名曰藥煩，急投薑湯即已。
假令前投承氣湯中加生薑，必無此證。



<h3>停藥（用熨法，其效速）</h3>
吳又可曰：服承氣湯，腹中不行，此因病久失下，中氣大虧，不能運藥，名為停藥。
宜生薑以和藥性，加人參以助胃氣。



<h3>熱結旁流</h3>
吳又可曰：內有結燥，日久失下，續得下利臭水，宜大承氣湯蕩除燥屎，而利自止。


舒馳遠曰：余按：熱結旁流之證，上實下虛也，法宜承氣以蕩上燥，合理中兼理內虛，單用承氣不合法也。



<h3>大腸膠閉</h3>
吳又可曰：其人平素大便不實，設遇疫邪傳裡，但蒸作極臭黏膠，狀若敗醬，愈蒸愈閉，以致胃氣不能下行，疫毒無路而出，不下即死，但得膠滯一去自愈。



<h3>補瀉兼施</h3>
吳又可曰：證本應下，耽擱失治，火毒內壅，耗氣搏血，外見循衣摸床，撮空理線，筋惕肉瞤，眩暈鬱冒，目中不了了，皆緣失下之咎。
今則元神將脫，補之則疫毒愈壅，下之則元氣僅存一線，不勝其攻，兩無生理，不得已而重加參、附於下藥之中，或可回生於萬一。



<h3>奪氣不語</h3>
松峰云：下後奪氣，與失汗、失下不語迥別。
不語，惡候也，服竹瀝立效。


吳又可曰：凡疫證，下後中氣大虛，神思不清，惟向里臥，呼之不應，此正氣被奪，危在旦夕，宜參、耆藥補之。



<h3>蓄血發黃</h3>
吳又可曰：經氣不郁不發黃，熱不幹血分不蓄血。
治黃茵陳蒿湯，蓄血桃仁承氣、犀角地黃、抵當等湯。



<h3>下後身反熱</h3>
吳又可曰：應下之證，下後當脈靜身涼。
今反發熱者，此內結開，正氣通，郁陽暴伸，此不久自愈。
仍有餘邪未盡，當明辨表裡，用法以消悉之。



<h2>辨達原飲</h2>
按：劉松峰先生稱吳又可為瘟疫科中之聖，其所謂疫證與傷寒不同，是千古隻眼。
余嘗察其所以不同者，伏邪未潰之時，但覺人事懨懨，胸脅苦滿，飲食無味，語言不清，心中鬱悶，體倦神疲。
然觀先生所制達原飲方，其用檳榔、厚朴、知母、草果、黃芩、白芍、甘草諸藥，皆不合經旨。
何也？意者，先生學雖宏通，尚未知分經用藥乎！夫膜原屬少陽，檳榔、知母、厚朴皆走陽明，安能除少陽之伏邪？草果治懸飲，伏邪非懸飲；黃芩瀉少陽腑熱，此無腑熱；白芍收斂，伏邪愈不得出，此方焉能中病？愚意當用柴胡開提少陽；胸脅苦滿，飲食無味，用白蔻、半夏宣暢胸膈，醒脾開胃；人事懨懨，用人參以助內氣，庶乎合法。



<h2>寒疫治法</h2>
舌苔積粉，滿口布白，寒疫亦有此證。

曾治王元雙患寒疫，人事倦臥，飲食不進，滿口布白，牙齦、上齶以及喉間皆無空隙。
余驗其證，舌上滑而冷，四肢厥冷，小便色白，其為寒疫也明矣，證與喉間白骨無異。
即令濃煎生附汁，綿蘸頻攪口舌。
遂用人參、白朮、茯苓、故紙、乾薑、白蔻、生附、熟附，大劑煎飲二劑，溫醒胸中冷痰，嘔出碗許，而人事稍安。
前藥再投，冷痰漸活，布白漸退，旬日而痊。
若是熱證，則必心煩口臭，聲音清亮，身輕惡熱，又當斟酌於白虎、承氣諸法，庶無差誤。


至於膜原伏邪已潰，或從外傳，或不從外傳，而歸結必入胃者十常八九，非若傷寒從表解者多，而入腑者恆少，此歸結又不同也。

然而治法仍不外乎分經辨證，發表攻裡，養營清燥諸法，皆從傷寒門中脫化而來，乃深得錯縱之妙耳。
是則六書雖得瘟疫門中肯要，苟非熟習於分經辨證，又茫乎不識其肯要也。
而六書論疫，專在胃腑，長於用下，更精於下。
後嘉言瘟證三例，謂冬傷於寒，春必病瘟者主三陽；冬不藏精，春必病瘟者主少陰；既冬傷於寒，冬不藏精，同時發病，例於兩感，乃諄諄於發表溫經，而反鮮于用下。
余嘗驗諸疫證，歸結多入胃腑，或燥結，或膠滯，每每皆從下奪，此六書實足以輔嘉言之不逮也。
然而盡闢溫經，則又六書之偏也。
邇來冬不藏精之人恆多，患疫輒兼中寒者有之。
其始也，腹痛下利，頭眩身重，厥逆惡寒，舌苔白潤，服四逆、真武等湯數劑，其泄漸止，而大便轉閉，舌苔乾燥，口渴腹滿，不惡寒，反惡熱，急用大承氣湯。
其陰邪尚有未盡者，大承氣湯中仍加附子，此固疫門之圓機，亦即可為定法矣，溫經豈可盡闢？


<h2>大頭瘟治法<br></h2>
又有大頭瘟者，頭面腮頤腫如瓜瓠，蝦蟆瘟者，喉癉失音，頸筋脹大；瓜瓤瘟者，胸高脅起，嘔汁如血；疙瘩瘟者，遍身紅腫，發塊如瘤；絞腸瘟者，腹鳴乾嘔，水泄不止；軟腳瘟者，便泄清白，足腫難移。

已上諸證，必皆壯熱頭痛，舌乾口渴，否則不得謂之瘟矣。
嘉慶甲戌，郡中大疫，余曾治患大頭瘟者數人，皆頭面腫甚，目不能開，憎惡壯熱，頭痛煩躁，渴欲飲冷，乃用普濟消毒飲解其表而清其毒；外以甜瓜蒂、赤小豆為末，㗜鼻取出黃水，以瀉髓臟熱毒，而頭痛自止。
再服前藥數劑，俱皆得活。
其餘諸證皆未驗過，喻氏亦未立法，他書有方，於理未暢，未敢輕試。
以理揆之，仍宜察其本氣，相其津液，驗其寒熱虛實，用法處方，自能中肯。



<h2>附：治溫疫方</h2>
夫仲景三百九十七法，乃萬法之祖，誠能潛心體備，則治瘟疫乃余技耳，又何必六書為哉？然猶慮學者艱於觸類也，故附錄其大概，聊資啟發云爾。


普濟消毒飲（一方無薄荷，有人參）：黃連、黃芩酒炒各五錢，陳皮、甘草、元參、青黛、連翹、馬勃（注見喉癉門）、牛子、桔梗各二錢，薄荷、升麻各一錢。


三消飲（生薑引，水煎服）：檳榔，厚朴，草果，白芍，甘草，知母，大棗，黃芩，羌活，柴胡，葛根，大黃。


犀角地黃湯：犀角（磨汁）、白芍、粉丹各三錢，生地一兩（搗絨，入水攪取汁，其渣入藥同煎，和汁服）。


紫背浮萍，性專涼散，入肺經，達皮膚，能發瘟疫之汗，力較麻黃更勝。
慧試驗有年，取汗最神效。


起斑湯、消斑神效湯，見二卷斑證案。


清燥養營湯：生地，花粉，歸身，白芍，陳皮，甘草，知母，燈芯。
生地一兩，搗汁，渣同煎，汁和服。


柴胡養營湯：柴胡，黃芩，陳皮，甘草，當歸，白芍，知母，花粉，生薑，大棗。
用生地如前法。


承氣養營湯：大黃，枳實，厚朴，生薑，知母，當歸，白芍。
亦用生地如前煎法。


栝貝養營湯：貝母，知母，花粉，蘇子，白芍，當歸，橘紅，栝蔞實。


柴胡清燥湯：柴首，黃芩，陳皮，甘草，花粉，知母，生薑，大棗。


黃龍湯：大黃，芒硝，枳實，厚朴，人參，當歸，生地。


參附養營湯：人參，附子，炮姜，當歸，白芍，生地。


按：大下之後，證見目瞑嗜臥，少氣懶言者，真陽暴虛，元氣虧損也。
法主參、附以回其陽而補其氣，切不可兼養其營。
蓋陽不能從陰，陰愈長則陽愈消矣。
此法殊覺不合。



<h2>衄血</h2>
近聞軍營患疫，半多衄血，諸藥不應。
余考傷寒感天地之正氣，藥宜辛溫發散；瘟疫感天地之戾氣，藥宜清涼解熱。
二證治法天淵，不得其法，無怪乎其不應。
慧數十年來，於丙寅、甲戌、癸巳遇郡屬城鄉市鎮大疫，沿村闔戶，傳染者多。
余治衄血，多用綠糖飲，或加薑、棗，活人多矣。


<u>綠糖飲</u>

方用綠豆（功力在皮，不拘多少），煮熟取汁，白糖調服。
凡治諸疾，均用此方。
無汗加浮萍三錢同煎，服之即汗。


按：綠豆甘寒，清熱解毒驅瘟上品；洋糖同功，涼散疫熱；薑、棗助少陽生髮之氣，逐疫速出膜原（少陽）。
豆、糖二味，患疫者始終可用。
渴則飲汁，飢則食豆，且又捷便。


甚者用兩寶湯兼治。


<u>兩寶湯：</u>　綠豆多加，甘草、陳皮、殭蠶、蟬蛻四味酌加，井花水煎服。


按：兩寶綠豆、甘草，各有清熱解毒之功；陳皮調中理氣，和營衛而不凝滯；殭蠶退熱，能散疫毒風濕；蟬蛻輕清，易透肌膚，散風解熱，能驅瘟疫，化為烏有。


二方藥味平淡，奏功甚捷，可於瘟疫十傳中加減消息之一助，以便窮鄉僻壤，寒士征夫，倉卒無醫，即用此法，亦可以漸次汗解。
即有醫藥，此方亦可兼服，更能添助藥力，以成厥功。
經證未明者，服之亦概不犯禁忌。
寶之寶之。


<u>止鼻血歌</u>

石榴花瓣可以塞，卜、藕二汁可以滴，火煅龍骨可以吹（龍骨能治九竅出血），水煎茅花可以吃（無花用根），牆頭苔蘚可以塞，車前草汁可以滴，火燒蓮房可以吹，水調鍋煤可以吃。
不止者，以粗紙十餘層，井水浸貼頂心，熨即止。



<h2>罨熨法</h2>
昔人專治傷寒結胸，抑知瘟疫服藥不效，六七日應汗不汗，覺心腹稍有悶痛，熨之立效。
並治諸證結胸痞氣，支結臟結，中氣虛弱，不敢攻擊，或藥停，或才服藥後，均以此法熨之，以散胸中實邪，往往大汗而解。
此慧屢試屢驗，百發百中者也。


生蔥，生薑，生蘿蔔。


按：原方薑、蔥各數兩，蘿蔔倍之。
愚意隨證加減更妙。
如表邪氣滯，生蔥為君；寒多者生薑為君；痰食凝滯，蘿蔔為君。
若泛用各等分，或蔥多加亦可。
共搗勿過爛，爛則水多難包，入鍋焙熱住火，用布包一半，熨患處，冷則換鍋中熱的，輪流更換，覺熨熱透為度，開通毛竅，汗出而愈。



<h2>摘選《痧脹玉衡》要略</h2>
（凡病防兼痧脹，診視細心詳察）

郭右陶曰：余考痧證，古人未有論及，後人稍有青筋之說，仍略而不詳。
至康熙癸未秋，燕都時疫大作，患者胸腹稍滿，生白羊毛幾莖，日死數千，竟不知為何病名，幸有海昌明經李君見之曰：痧也，宜用針挑出血而愈，緩則不救。
於是城中就診日以千計，皆隨手而應。
頃之證變為嗽，嗽甚輕，不半日而斃，時李君已出都矣。
有知者曰：此亦痧也，用前法挑之亦得愈焉。


及至己丑、庚寅年間，痧證復作，鄉村城市皆有，或為暗痧、悶痧、痛痧、落弓痧、噤口痧、撲鵝痧、角弓痧、盤腸痧，或又有因傷寒疫痢暨夫胎前產後諸證而兼發痧，甚有闔門被禍，鄰里相傳染者不可屈指。

余嘗臨證救急有三法焉，如痧在肌膚，刮之而愈；痧在血肉，放之而愈。
斯二者其痧尚淺，雖重亦輕。
痧之深而重者，脹塞腸胃，壅阻經絡，直犯心君，命懸旦夕，扶之不起，呼之不應，而痧脹已極難於刮放矣。
嗚乎！病鄰於死，誰不傷心，非藥救醒，烏能回生？則刮、放之外，又必以藥濟之。
惟智者三法兼備，救生而生全其如。
世人只知刮、放，少知用藥，因而枉死者多。

或有云諸書不載，非藥可療。
不知載籍之內原有絞腸痧，有云青筋，有云中惡，此皆痧之散見諸書，但略而不詳，且歷代未有專家耳。
夫痧有真頭痛，朝發夕死，夕發旦死，記載頭痛之條。
痧有真心痛，亦夕發旦死，早發暮死，載在心痛之例。
此二證者，雖屬不治，若能見機於早，或從痧脹門中揣摹治之，或可挽回於無何有之鄉。
況痧有為頭痛而腫脹，一似大頭瘟；痧有為咽喉鎖悶，一似急喉風；有為眩暈昏悶，倏焉云亡，一似中風中暑；有為喑瘂沉迷，身體重痛，一似驚魂落魄。

此皆勢在危急，刮放不及者，非藥將何以救之乎？且痧有頭痛、寒熱，類於傷寒；咳嗽、煩悶，類於傷風；與夫瘧而兼痧，因痧而化瘧；又有痢以痧發，痧緣痢生。
而痧證百出，傳變多端，更有吐衄、瀉血便血，因痧而得者有之；更有大腫大毒，流火流痰，由痧而生者有之；或又有胎前產後，氣鬱、火鬱、食鬱、血鬱，而痧之兼發者有之；或又有痧而手腫足腫，手痛足痛，連及遍身不能轉側者；或又有痧而胸脅肚腹結成一塊，一似痞懣，一似結胸者有之；或又有痧而吐蛔、瀉蛔、食結、氣結、血結者有之；或又有痧而心痛、脅痛、腹痛、腰痛、盤腸吊痛、遍身疼痛，幾不能生者有之。
況痧又有內證所傷，將鄰於死者，男方犯此，一似蓄血而血分之治法不同；女子犯此，一似倒經而氣分之治法亦異。
痧之為病，種種害人，全在醫家望色、聞聲、問因、切脈，真假認證的確，投藥乃應。
痧在肌膚，當刮即刮；痧在血肉，當放即放；痧在腸胃、經絡與肝、脾、腎三經，當藥即藥。
若痧氣肆行，不拘表裡，傳變皆同，務宜三法兼用，其效捷於桴鼓。
語云：救人一命，勝造七級浮屠。
此慧屢經試驗，敢為先生暢發其義焉。



<h3>痧脹看證法</h3>
治病必須憑脈，若犯痧脹，則脈不對證，證不合脈，或云痧筋為據，亦惟現外焉。
夫痧脹有為食積、血痰阻滯者，或阻於上，或阻於下，或阻於左，或阻於右，或阻於兩脅，苟非認證的確，求其中病也，難矣。
治痧一見脈有不合，先看痧筋，次審氣色，三聽聲音，四問犯病之由。
其間或有食積、血痰阻於上、中、下、左、右各處之分，須細辨其病原，庶乎用藥不誤。
凡痧脈有一部獨異，有六脈俱異，而異之中，亦有陰陽、寒熱、表裡、虛實、脈息之神氣可辨，並非一端可執，惟善醫者審之。



<h3>放痧辨</h3>
客曰：子於痧也，有先用藥而放、刮者，有先放、刮而用藥者，舍放與刮，治無別歟？答曰：明乎哉問也。
若犯太陽經，表證用麻、桂、羌活，里用五苓散；犯陽明經，表證用升麻、葛根，里用白虎、承氣諸法；犯少陽經證，表用柴胡，里用黃芩。
證有所犯，治有所宜。
若氣分有痧宜刮，血分有痧宜放。
至於臟腑、經絡有痧，其人昏迷不醒者，宜急放、刮而兼用藥療之，何嘗拘於一法耶？司命之士，神明其法以救人，庶無愧焉耳。



<h3>痧脈十二經辨</h3>
脈芤而浮者，手太陰肺痧也；脈芤而數者，手少陰心痧也；脈弦長而動者，足厥陰肝痧也；脈芤大而滑實者，足太陰脾痧也；脈沉細而動止不勻者，足少陰腎痧也；手陽明大腸之痧，類於肺而長；手太陽小腸之痧，類於心而細；足少陽膽之痧，類於肝而數；足陽明胃之痧，類於脾而緊；足太陽膀胱之痧，類於腎而浮虛；手少陽三焦之痧，脈必怪異。



<h3>痧證內傷外感辨</h3>
傷食之痧，脈多戰動；傷血之痧，脈多芤滑；傷暑之痧，脈多洪滑而疾數；傷風之痧，脈多沉微；穢濁之痧，脈多變異不常；傷氣之痧，脈多沉伏或形如雀啄；傷濕之痧，脈多沉細。
痧證之脈，與諸證之脈不同。
如傷寒、傷風之脈，一兼痧證，其脈必變，病必凶暴是也。
凡遇雜證兼痧皆然。



<h3>痧證表裡辨</h3>
痧之初發，必從外感，感於肌表。
人不自知，則入於半表半里，故胸中作悶，或嘔吐而腹痛生焉，此可刮、放而愈。
不愈，選用荊芥湯、藿香湯。
痧入於裡，故欲吐不吐，欲瀉不瀉；痧痛衝心，則心胸大痛；痧毒攻腹，則盤腸吊痛，此可以放痧而愈。
不愈，選用陳皮紫樸湯、稜術湯。


痧中於里，則痧氣壅阻，毒攻心膂，立時發暈，放痧、刮痧皆不中用，強於發暈時放之，氣血不流，即有些虛，不過紫黑血點而已，此痧毒深而凶危立見。
惟智者能審脈辨證，果系風、寒、暑、濕、燥、火、氣血、食積、痰飲，審在何因而施治，候其甦醒，氣血活動，然後扶起放痧，細心調治。
倘或不醒，再用牛黃丸、三香丸、救苦丸，亦庶乎可以挽回此等危候，曲全其生，德莫大焉。



<h3>唇舌辨</h3>
痧者，急證也，不醒不言，心胸煩悶，將何以辨之？善治者先看其唇舌，舌黑者凶，黃者重，淡紅者略輕，黃色者內熱，黑色者熱極。
淡紅色雖熱，用藥不可太涼。
大小便宜通，放痧自愈。


咽喉危急，則痰喘如鋸，先放其痧，急用薄荷、大力子、童便、山豆根，或兼用冰硼散吹之，餘證緩治。



<h3>治痧三法</h3>
肌膚痧，用油、鹽刮之，則痧毒不內攻。
血肉痧，看青紫筋刺之，則痧毒有所泄。
腸、胃、脾、腎、肝、三陰經絡痧，治之須辨經絡、臟腑，在氣分、血分，則痧之攻內者，可消、可散、可驅。
欲絕其病根，宜服斷痧丸。



<h3>治痧當識痧筋</h3>
痧證輕者，脈固如常，重者脈必變異。
若但據夫脈，不識痧筋，勢必據脈用藥，而脈已多變，則實病變虛，虛病變實，誠不可恃。
倘脈證不合，認痧筋有無，有則據痧用藥，無則據脈用藥，尤須兼望、聞、問三法行之，方無差誤。



<h3>放痧有十</h3>
一在頭頂心百會穴，一在印堂，一在少陽兩側，一在喉管兩旁，一在舌下兩旁，一在雙乳，一在兩手十指尖，一在兩臂灣，一在兩足十指尖，一在兩腿灣。

凡痧有青筋、紫筋，或現在數處，或現在一處，必須用銀針刺之，先去其毒血，然後據痧用藥，治肝、脾、腎及腸、胃、經絡痧，萬不失一。
要知痧者熱毒也，或誤飲熱湯，則青筋、紫筋反隱而不現，即或見青筋、紫筋而放之，其血亦不流，並刮痧亦不出，何也？熱湯之為害也。
此當急飲涼水以解之，然後可再放而血流，再刮而痧出。
或又有痧毒方發，而為食物積滯所阻，食積與痧毒凝結於中，即放之不出、刮之亦不出，食物積滯之為害也，此當先消食積，而再刮放。
或又有痧毒瘀滯，熱極血凝，而瘀血不流，阻於胸腹，故放之、刮之有不盡者，此當先散其瘀血，而後刮放。
或又有痧毒方發，而兼遇惱怒氣逆，怒氣傷肝，則愈作脹，故痧氣益盛，而放、刮俱難盡，此又當先用破氣之藥以順之，而再行刮放，痧毒自爾消矣。
如此，則治痧之法，庶乎以全，是在臨證之細心審究耳。



<h3>刺腿灣痧筋法</h3>
腿灣上下，有細筋深青色，或紫色，或深紅色者，肌膚白嫩方有紫紅色，此即是痧筋，刺之方有紫黑毒血。

其腿上大筋不可刺，刺亦無毒血，反令人心煩。
腿上兩邊硬筋上筋不可刺，刺之恐令筋吊。
若臂灣筋色，亦如此辨之。
其餘非親見不明白，故不敢載。
至有頭頂心一針，惟取挑破，略見微血，以泄痧毒之氣而已，不可直刺。
其指尖刺之太近爪甲，雖無大害，當知虛人頭眩。
若應該刺，宜銀針鋒尖，微微入內，切勿深入。


嘗見放痧用鐵針，病輕體旺者一針而愈，重者不惟不應，鐵性有毒，防痧難解。
慧溷杏林數十年，俱用銀針尖鋒，細心輕針，未誤一人。
又考銀性最善，入肉無毒。
余每刺痧，務要鋒尖，乃可下手，蓋不敢視人命如兒戲也。



<h3>刮痧法</h3>
背脊頸骨上下、胸脅肋、兩背肩臂等處痧，俱用青銅錢蘸香油刮，或用牙刷子腳蘸香油刮亦可。
頭、額、腿三處之痧，俱用棉紗線或苧麻線蘸香油刷上刮之。
大小腹肉內痧，用食鹽以手量輕重擦之，其效甚速。



<h3>遍身腫脹痧</h3>
痧有遍身腫脹，乃誤中時疫暑熱惡毒之氣，若再誤飲熱酒熱湯，禍不旋踵。


<u>治驗</u>

曾治長邑縣令曹秉讓來郡，患遍身腫脹，勢在危急，吳友迫視。
見其手足俱腫，將逮胸腹，診之脈微如絲，視腿灣十指，青筋交現。
命刺之出紫黑毒血，乃命冷服寶花散及桃仁紅花湯，腫痛消而回縣。



<h3>悶痧</h3>
痧毒攻心，發暈，昏悶無知，一似中暑、中風等證者，然人不知覺，立時而殂，此痧之最急者。
如略甦醒，扶起放痧，審證用藥。
如暈不醒，扶不起者，尤須詳審，證在何經，用藥灌醒，然後扶起刮、放，細心調理，庶不致乎誤人。


<u>治驗</u>

曾治長邑明經鄧庚兄來寓謁見，發暈昏迷。
余即診之，兩寸芤而散，餘脈如常，重按歇指。
此暑熱穢氣觸犯心君。
先與寶花散、薄荷湯，繼與藿香湯冷服，覺醒扶起，速刺腿灣三針，用沉香阿魏丸、薄荷湯微冷飲之。
稍愈，用四物湯調理而痊。



<h3>落弓痧</h3>
此證倏忽昏迷不醒，或痰喘不已，眼目上吊，形如小兒落弓證。
此暗痧難識，必須審脈辨證，果是痧毒，摹身上涼熱，唇上燥潤，細心治之。


<u>治驗</u>

曾治瀘陽湯時順，首夏忽發熱口渴，昏迷不醒，兩目上翻。
延余診之，六脈微細而伏。
先與寶花散調砂仁湯冷服而蘇，扶起放痧，出紫黑毒血。
繼與救苦丹及大黃細辛丸調砂仁湯，稍冷服。
又與防風散痧湯加金銀花、丹參、山楂、萊菔子而安。



<h3>噤口痧</h3>
默默不語，語亦無聲，形如啞子，此乃痧氣壅盛，熱痰上升，阻逆氣管，故咽喉閉塞。
治宜先放其痧，審肺、腎、脾三經之脈，而後推詳余經，則問起於何時，得於何因，則病源自知矣。


<u>治驗</u>

曾治瀘陽周長庚，忽患痧脹，心中煩悶，昏昏不言。
延予診之，左脈有力，右脈沉微。
余曰：怒氣傷肝，痧氣阻塞肝經。
刺腿灣紫筋三針，血流如注。
又刺頂心、臂、指二十餘針，乃與三香散、陳皮厚朴湯加元胡、香附，微溫飲之而愈。



<h3>霍亂痧</h3>
痛而不吐，名乾霍亂。
毒入血分，急宜放痧。
新食，宜燒淡鹽湯，入童便攪勻，三飲而三吐之；久食，宜消下結宜攻。
痛而吐者，毒入氣分，宜刮痧；視有青筋，宜放。
總之，調和氣血為主，山藥、茯苓不可亂施，燥濕之劑俱在所禁，熱湯、滾酒，切勿亂投，切囑切囑。


右陶治沈篆玉，九月間患乾霍亂，腹中盤腸大痛。
放痧三十餘針，用寶花散加大黃丸，清茶稍冷飲之而愈。


<u>治驗</u>

曾治庠生凌弼祖之母，患乾霍亂，余即用燒鹽探吐法治之而效。
此案詳載四卷中。


右陶治童敬橋之妻，患吐血腹痛，自刮痧，服陰陽水，其痛加劇。
余用三香丸，微冷飲之而安。



<h3>絞痛痧</h3>
心腹絞絞大痛，或如石硬，或如繩縛，或如錐觸，或如刀割，痛不可忍，輕者亦微脹悶，絞痛非常，放痧可愈。
否則毒攻臟腑，有立壞之勢。
世有無知者，謂此宜聽命於天，不可救藥，不知多放痧數次，審證用藥，亦可挽回。


右陶治賈公清，腹痛如繩絞。
診其脈，大而數實。
放痧不應，乃與烏藥順氣湯加大黃下積而愈。


又治何君雅子，暮春患盤腸絞痛。
診之脈伏。
令刮、放痧，乃與沉香郁金散、稜術湯冷飲之稍愈。
將晚，復絞痛異常，喊叫不已，又與細辛大黃丸，清茶微冷飲之，繼用紫樸湯而痊。



<h3>頭痛痧</h3>
痧毒中於臟腑之氣，閉塞不通，上攻三陽顛頂，故痛入腦髓，發暈沉重，不省人事，名曰真頭痛，朝發夕死，夕發旦死，速急刺破顛頂，出毒血以泄其氣，藥惟破其毒氣，清其臟腑為主。
痧毒中於臟腑之血，壅而不流，上通三陽頭面肌肉，故肌肉腫脹，目閉耳塞，心胸煩悶，亦宜急刺顛頂及諸青筋，出紫黑毒血，藥宜清其血分，破其壅阻為要。


右陶治張顯如，患頭痛發暈沉重，六脈俱伏。
刺顛頂百會穴一針，余痧筋俱刺，少蘇。
復診其脈，沉實而上魚際，用清氣化痰飲，冷服而安。



<h3>心痛痧</h3>
痧毒衝心，屬之於氣則時痛時止，痰涎壅盛，昏迷煩悶，此其候也，治宜刺手臂灣，服順氣之藥為主。
痧毒攻心，屬之於血則大痛不已，昏沉不醒，此其候也，治宜刺兩腿灣，服活血之劑為主，遲則難救。


右陶治鄭延旦次子，心中暴痛，口吐痰涎，迷悶不能出聲。
診之兩寸沉而伏，關尺洪而緊。
刺痧筋二十針，用烏藥順氣湯四劑而安。



<h3>腰痛痧</h3>
痧毒入腎，則腰痛不能俯仰，若誤飲熱湯、熱酒，必然煩躁昏迷，手足搐搦，舌短耳聾，垂斃而已。


右陶治黃敬宇內室，腰中大痛，強硬如板，誤飲熱酒，發熱煩躁，昏沉痰壅。
左尺虛微，右尺洪實，脈且歇指。
此痧中於腎也。
刺腿灣痧筋，僅有紫黑血點不流，用降香桃花散，微冷服，腿灣痧筋復現，刺二針，血流如注，痧退痛減，調理而痊。



<h3>脅痛痧</h3>
不忌食物，痧毒裹食，結成痧塊，入於脅作痛。
且痧塊變證多端，最為難治。
治痧惟在初發，若不識痧，或誤飲熱湯，毒血凝滯，遂為慢痧。
雖不傷人，亦成脅痛，瘀蓄既久，勢必難散。


右陶治朱子佩內室，患身熱、吐痰、脅痛，飲湯喘嘔不已。
左脈洪數，右脈似伏。
余曰：痧也。
刺腿灣痧筋二針，不應，令服童便，喘、嘔稍減。
乃與阿魏丸、大黃丸，白湯微冷下，三劑而瘳。



<h3>小腹痛痧</h3>
痧毒一入大小腸，腹大痛不止，形如板推，絞絞不已。
治之須分左右二股，屈伸為驗。


右陶治盛成均子，患小腹大痛，每每坐臥，左足不能屈伸，此手太陽小腸經痧也。
筋隱不現，用木通湯微冷服四劑，方見左腿灣痧筋。
刺二針，出紫黑毒血，乃與紅花湯冷服，痧退調理而愈。



<h3>角弓痧</h3>
不治。



<h3>撲鵝痧</h3>
痰涎湧盛，氣急發喘，喉聲如鋸，痛若喉鵝。
但喉鵝之證喉內腫脹，若痧則有如喉鵝之痛，而無其腫脹。
又形若急喉風，但喉風之證痛而不移，痧則痛無一定。
且痧有痧筋可驗，喉鵝喉風無痧筋。
臨證之際，以此為辨耳。


<u>治驗</u>

曾治王子男，痰氣壅盛，凶暴痛極。

延予診視，脈多怪異。
余曰：此三焦命門痧也。
閱臂灣手指筋刺十二針，腿灣二針，出紫黑毒血。
乃用救苦丹、沉香郁金散，清茶冷飲之；外吹冰硼散。
繼與荊芥金銀花湯，微冷飲之，二劑而愈。


曾見周龍生，喉痛之極，痰涎壅盛。
余曰：痧也。
不信，頻飲熱湯，至夕而歿。
惜哉！


<h3>眼目痧</h3>
痧者，火證也。

若犯痧，適與心君之火相合。
故痧毒逆沖，每要防攻心之患。
今少陰心君不受邪，逆犯厥陰肝母，故雙目紅腫如桃，甚則眼珠突出，最是凶險。
然他證患目，惟在於目；因痧為患，必預覺心中煩悶，而目疾因之。
設不知早治，則痧毒已參陽位，其火勢炎熱，輕則壞目，重則殞命。
治宜先刺百會穴以泄痧毒之氣，當放者放，當刮者刮，用清火、活血、順氣之劑加牛膝、石斛引火下行，斯為良法。


<u>治驗</u>

曾治汪名揚，心中煩熱，頭眩，兩目紅腫如桃，其痛不可忍，因飲熱酒，眼珠突出，左目尤甚，是晚昏沉發暈。
延余診之，左脈微細無根，乃痧毒為害。
放痧不應，乃用兩寶、茜草、連翹、黑梔、枳殼、丹皮、赤芍、牛膝、石斛、草決明煎，和入童便，微冷飲之，眼珠方收，調理而安。



<h3>瘟痧</h3>
寒氣伏郁肌膚血肉之間，至春而發，變為溫證，是為瘟痧。

又暑熱傷感，凝滯於肌膚血肉之中，至秋而發，亦名瘟痧。
但春瘟痧少，不相傳染。
至秋，瘟痧即多，互相傳染，無分老幼。
其發也，必惡寒發熱，或腹痛，或不痛，似瘧非瘧；或氣急發喘，頭面腫痛，胸腹飽悶；或變下痢膿血。
輕者牽延歲月，重者立見凶危。
治宜放刮、消食為主，俟痧毒已泄，然後用和解調理之法。


<u>治驗</u>

曾治楊和明，重九登高，忽寒熱如瘧，心腹絞痛，吐瀉不已，六脈沉緊，是瘟痧為害也。
用沉香阿魏丸，清茶微冷下。
繼與和脾宣化飲，入大黃二三錢合煎，微冷飲之。
次日再服而愈。



<h3>盤腸痧</h3>
痧毒肆行，盤轉腸胃，雖不疼不痛，苦楚萬狀，命在須臾，此緊痧證也。


<u>治驗</u>

曾治張天元室人，患胸腹中氣不舒暢，惟盤旋絞絞於胸腹腸胃中，喊叫幾死，將近一日，時晚延治。
余診其脈，洪大無倫。
余放指頭痧二十餘針，乃與救苦丹、沉香丸，清茶稍冷飲之。
繼與防風勝金湯加桃仁、紅花，服之而安。


又治牛四美，患胸腹迷悶，作苦之極，自謂死無所逃，舉室惶惶，迫予診治。
按之右脈俱伏，左脈洪大無倫。
即放指頭痧二十餘針，遂與白礬湯冷飲二碗，吐去新食。
繼與蒲黃飲去薑黃，加萊菔子，微冷飲之而愈。


凡腹之痛急者，絞腸痧也。
用干馬屎（炒黑）一兩，干黃壁土（炒枯）一塊，淡黃酒一斤，煎服而安。
余屢試屢驗，其方案載四卷中。



<h3>咽喉諸證兼痧</h3>
咽喉腫脹，水藥不入，古人刺少商穴。
少商屬肺經，刺之出血以泄其毒。
治在一經尚能見效，況兼痧乎？凡諸經兼痧，或上或下，隨經刺放，痧毒一去，繼服藥餌，外用吹敷，何懼兼痧有不愈者？

<u>治驗</u>

曾治從元孫仲子，犯喉疳證，脈細而數。
視腿灣痧筋放五針，出紫黑毒血，外吹冰硼散，服清涼至寶飲減細辛，加射干、連翹、枳殼、牛膝、貝母，微溫飲之而安。



<h3>口舌兼痧</h3>
口舌有痰，適因感觸犯痧，痧證雖發在後，治之刻不容緩。
即使口舌證凶，痧脹較之尤急，切勿先治口舌，而後刺放痧脹，以致有死生反掌之虞。


<u>治驗</u>

曾治徐四可，患重舌，苦不可言，連更數醫不應，促騎求救。
按之左寸沉細，右關無力。
據證宜補，據脈宜涼，余知其有痧，令放腿灣痧筋十三針，出紫黑毒血。
乃與清涼之味加川連，吹用引涎之藥多加冰片，藥以溫涼服之，調理五日而痊。



<h3>耳痛痧</h3>
耳孔甚微，腫痛最苦，若兼痧脹，其勢必甚，治法宜以痧為急，而耳痛亦易奏效焉。


<u>治驗</u>

曾治萬鶴鳴，右耳腫痛，日夜不安。
診之脈微而緊。
放腿灣痧十三針，出紫黑血甚多。
乃服清涼至寶飲減細辛，加射干、連翹、枳殼、牛膝、貝母，微溫飲之而安。



<h3>小兒夜啼痧</h3>
<u>治驗</u>

曾治鄰右徐盈科二女，周歲時將夜半，忽然啼哭不止。
余意必胸腹疼痛，恐其是痧。
令伊母用刷子蘸香油刮之，痧起，不藥而安。


又治胡怡泰子，二歲時更深啼哭，黎明不止。
延余視之，腿灣有痧筋，現放一針，出紫黑毒血。
乃與防風勝金湯倍加麥芽，稍冷飲之而安。



<h3>驚風兼痧</h3>
小兒患痧類於驚風，用藥定驚而驚更甚。
余常審此證候稍雜，細閱之有痧筋，即以痧治而安。


<u>治驗</u>

曾治莊以恭次子，發熱面赤，痰涎如鋸，兩目上視，昏迷之極，諸醫不應。
余在興邑，回寓診之，脈數急甚。
乃與圓紅散稍冷飲之，然後刮痧。
痧起，用和脾宣化飲研細辛大黃丸，微冷飲之而愈。



<h3>筋骨疼痛兼痧</h3>
筋骨疼痛，多致延蔓終身，治之細審，或風或濕，或氣阻血凝，或流痰流火。
然治之有效，有不效，此必為暗痧相纏也，辨證者宜留意焉。


<u>治驗</u>

曾治梁爾章，筋骨疼痛，臥床一載，諸醫不應。
延予診之，右脈微弦，左脈沉細。
視腿灣痧筋放之，俟紫黑毒血流盡。
乃與圓紅散，微溫飲之。
繼與蒲黃飲加五靈脂、天丁，溫服四劑而愈。



<h3>癇證兼痧</h3>
癇，固疾也，患者防跌水火岩坎，否，往往有永壽者。
治惟疏風、消痰、清熱，或溫補下元。
世人鮮有知其兼痧者，臨證宜詳辨之。


右陶治盛昭元次子，患豬癇風六載，其脈浮緊而數，閱痧筋放之，脈乃平。
即以沉香滾痰丸，微溫湯飲之，遂果不發。


<u>治驗</u>

曾治徐知州妾，犯羊癇風七載矣，已生二子，諸醫不應。
延余診之，六脈緊伏不勻。
視其手臂、兩側少陽穴有痧筋，現放之。
乃與沉香滾痰丸，微溫湯飲之，遂不再發。



<h3>痧證變吐衄亡血</h3>
痧毒衝心則昏迷，沖肺則氣喘痰湧，甚則鼻衄，痧毒入肝則胸脅疼痛，入大腸則便血，入膀胱則尿血。
此等證治，宜先清痧毒之氣，順其所出之路，則氣順而血和矣。
設不知此，緊痧變在頃刻，慢則變成勞弱，或便血、溺血，難愈。


右陶治周瑞亭子，六歲，大便紅。
令其放痧，服散血消瘀之劑而痊。


又治潘國安，患鼻衄、泄瀉兼痧。
令伊服清涼至寶飲而痊。



<h3>小兒痘前兼痧</h3>
痘本先天，因時而發，必由外感，痧脹亦因時疫所感，而胎元之毒因感即發。
凡痘未見點之時遇痧，必心胸煩悶，痰涎壅阻，昏迷沉重，此其候也。
若疑似難明，看痧筋可辨，是痧即刺放毒血，而後用清理，則痧自退而痘自起矣。
若痘點既現，觸穢痘隱者，痘科自悉，茲不多贅。


右陶治夏子亮次子，蒲月發熱，痰喘氣急，四肢戰動，兩目無神，口熱如爐，面有隱隱紅紫細點，視腿灣有青紫筋兩條。
乃曰：兩目無神，四肢戰動，痘之候也；口熱如爐，面色紅紫，痘之熱也；隱隱微點，痘之形也。
但痰喘氣急，腿灣有青筋兩條，必痘兼痧而發。
治宜先治其痧，後發其痘，則痘自起。
用針刺出毒血，隨用荊、防、連翹、紅花、青皮、桔梗、枳殼、山楂、萊菔子一劑，微冷飲之，其痘即發，至十五日而安。



<h3>痘後兼痧</h3>
痘後中氣大虛，有感必傷，尤貴保護。
常見痘後收靨脫痂，安然無恙；一遇暑熱所侵，或穢惡所觸，即成痧脹，往往有忽然生變，人多認為熱毒痘後移害，痘科不識，亦以為貿貿然，竟不知痧之為害也。


右陶治胡丹子，七歲出痘，脫痂光潔，飲食如常，行動如故已二十五日，忽然喊叫不已，發暈欲死，人皆以為痘後餘毒。

診之六脈俱微細而伏。
乃曰：痘後餘毒，脈當沉緊有力，今微細而伏，若此脈證不合。
視其痧筋，歷歷可指，刺出紫黑毒血，不應。
乃與荊芥金銀花湯合和脾宣化飲，稍冷飲之而蘇。
後小腹痛，變為痢疾，用當歸五錢、楂肉二錢、酒軍二錢，入童便，微溫飲之。
稍安，仍用前藥去酒軍，四劑而愈。



<h3>胎前兼痧</h3>
胎前痧毒攻胎，可畏者，胎孕絞痛，宜防隕命。
況痧有毒血攻衝胎中，胎孩嫩極，難於安靜。
安胎宜歸、朮、陳、砂，痧所大禁；痧脹宜破氣破血，胎孕又忌。
余常刮、放不應，活血用紅花、兩寶、丹參、益母草、真桑寄生消瘀而不損胎元，順氣用香附、陳皮、樸、砂、烏藥行氣而不傷胎氣，散痧用荊、防、獨活、細辛透竅而不動胎氣，消食用曲、麥、楂肉、萊菔寬中而不伐胎性，採擇穩當，用最神奇，皆從寤寐神遊中得來。
若痧毒勢盛，權宜用克伐一二味，又恐於胎有害，余故反復躊躇，而不敢輕任也，高明酌之。


<u>治驗</u>

曾治俞光鬥之妻，孕娠七月，悶亂不安，寒熱交作。

延余至時兼痧已發，脈尚未現，用藥不應，更漸昏沉，如癡如醉。
明早復脈，左脈俱伏，面色微黑，方知其有痧也。
令視其腿灣果有青筋，刺六針，出紫黑毒血，稍安。
乃與真桑寄生、紅花、益母草、荊、防、吳曲、萊菔子煎湯，沖砂仁末調冷服之。
繼與小柴胡湯，用黃芩退少陽之腑熱，加茯苓、歸、地以健脾養血而安。



<h3>產後兼痧</h3>
產後用藥，必須溫暖；痧脹用藥，獨喜清涼，斯二證相反也。

施治之法，毋執產後，亦毋執痧證，惟調劑得宜斯可耳。
余制一法，散痧用獨活、細辛，破血用紅花、桃仁，順氣用香附、烏藥、陳皮，解毒用紫花地丁，消食用曲、麥、山楂。
如產後利，用姜灰、肉桂溫血，痧證大禁；痧利，荊、防散痧，連翹、薄荷清熱，產後不宜；況痧脹急，尤重大黃、枳實、檳榔以通積滯，產後又禁，恐傷氣分。
產後服藥宜溫，痧脹宜冷。
痧誤用溫，脹更加脹；產後用冷，瘀漸加瘀。
余臨證惟取微溫之氣，毋害產後，亦毋助痧禍。
痧若凶危，微溫之劑難於制之，重加童便消瘀清熱，方保兩全。
同志者委曲調護，周旋其術以救人，誠能仰體。
上帝好生之心，而亦自求多福之階也。


<u>治驗</u>

曾治貢生梁爾常之側室，產後七日，周身疼痛，寒熱往來，昏沉之極。
診其六脈，乍隱乍現。
視其中指、無名指稍黑，方知兼痧也。
刺二指各三針，出紫黑毒血，臂灣一針，舌底一針，痧退。
用歸、朮、地、芍，加桃仁、山楂、益母草四劑，寒熱乃退，調補月餘而元氣康復。



<h3>倒經痧</h3>
經信來時，適遇痧發，阻經逆行，或吐衄，或腫脹，臥難轉側是也。
肚腹不痛，亦為暗痧。
若痧毒攻壞臟腑者，不治。



<h3>婦人隱疾痧</h3>
婦人隱疾，多有兼痧，最難認識，惟在審脈。
倘脈不合，更當秘問其夫，方知病情，庶不致誤耳。


<u>治驗</u>

曾治俞清庭室人，血淋半載矣，頭面手足俱腫。
診之六脈洪大緊盛，熱已極矣。
因何頭面手足俱腫，殆非痧乎？令其家老成人放痧筋二十餘針。
乃用解毒之劑，而腫痛俱消。
繼用補中益氣湯、六味地黃丸調理而愈。



<h3>瘧痢兼痧</h3>
夏傷於暑，秋必瘧痢，痢疾初發，必先泄瀉，腸胃空虛，虛則易於感觸穢惡之氣，時行疫痢，感觸腸胃，均致痧痛。

痢不兼痧，積去而痊，若一兼痧，勢必絞痛異常。
只治其痢，藥必無效。
余必先治其痧，兼治其積，則痧消而積易去，積去而痧可清矣。
易曰：神而明之，存乎其人。
洵不誣耳。


至於瘧疾為害，尚屬纏綿，若一兼痧，更見凶迫。
即令慢痧，不知治法，難於奏功；設遇緊痧，危亡立至矣。
知瘧有兼痧之害，可不細心審究哉？

<u>治驗</u>

曾治雷洪興，痢血，日數十次，腹中絞痛，嘔噦不食。

診之六脈，或遲或數，或時歇指。
余曰：此秋痢兼痧也，恐防危殆。
乃放痧時許，其痛略鬆。
煎砂仁湯送阿魏丸，稍冷飲之。
繼與當歸、楂肉、紅花、枳實、赤芍、澤蘭、青皮、檳榔、萊菔子，加酒軍二錢，沖童便一鍾，稍冷飲。
二劑，痢轉鶩溏而無紅，諸證悉退。
重用參、耆、苓、朮、芡實、苡米、炮薑、建蓮米、懷山藥以兜澀大腸而愈。


曾治張天全室人，季秋患瘧，發熱痰嗽，煩悶口渴。

診之左三部微澀數甚。
余曰：此瘧兼痧之證。
即放痧十二針，服散痧順氣、活血解毒不應。
明日又復放痧，脈始弦緊。
仍與前藥，諸證頓退。
繼服柴胡雙解散四劑，瘧愈止。
用消痰順氣藥沖童便，服四劑而痰嗽如失。



<h3>吐蛔、瀉蛔、蛔結兼痧</h3>
痧毒入胃，胃必熱脹，蛔不能留，因上湧乘吐而出；或蛔結腹痛不大便；或痧脹而蛔入大腸由大便出；或痧毒攻胃，而蛔死入大腸，與宿糞相結，腹中大痛，名曰蛔結。
與傷寒吐蛔不同，治宜清其痧毒為主。


<u>治驗</u>

曾治蔣東昇次子，心疼發熱，口吐涎沫，吐蛔數條。
診之右關沉細而緊，餘脈洪數。
刺腿痧筋二針，微有紫黑血出。
乃與連翹薄荷飲四劑，痧退而仍寒熱往來，乃與小柴胡湯三劑而熱退身安。


曾治汪多士長子，七歲，痧發痛極，頭汗如雨。

診之脈芤洪數。
放痧不出，刮亦不起。
乃與細辛大黃丸微冷服。
又用荊芥防風湯，稍冷飲之。
明日痧筋自現，放之血流如注。
仍服前藥加大黃，下死蛔數條，結糞隨下。
其痛不止，痧筋復現，又復放之，仍服前藥二劑而愈。



<h3>痧變腫毒</h3>
痧毒不盡，留滯肌肉腠理之內，積成腫毒，宜先刮放，用散痧解毒之藥以絕其根，然後審其毒之所發，分十二經絡、臟腑、陰陽、表裡、寒熱而施治。

輕則消而重則托，虛則補而實則瀉。
腫者屬陽，宜忍冬湯加引經藥治之；白色不紅，平腫不起者屬陰，用參歸化毒湯加引經藥托之。
毒有半陰半陽，用活絡透毒飲加引經藥透之，穿破之後，用神仙太乙膏貼之。
若腫毒無膿，只有毒水流出，或膿少血多，用飛龍奪命丹研末些子，填太乙膏中貼上，拔去毒水膿血，後單用太乙膏貼之。
毒口難收，用紅肉散擦上。
肉黑者用伐刀散，以棉花絮微摻之，即變紅色，貼膏自愈。


右陶治姜云衢，遍身疼痛，背發一毒，黑爛痛苦。
診之脈沉微，指頭黑色而惡熱飲，此痧變惡毒，用冷圍藥而成背疽也。
令去其圍藥，放痧訖。
俟痧氣已絕根，用參、耆、薑、桂、熟附子溫托之。
外敷以代刀散，黑變紅色，貼太乙膏而痊。


<u>治驗</u>

曾治曾榮先，暑月吐瀉，腹中絞痛。
余令刮痧，其痛即止。
但兩臂紅腫而癢，遂與香薷飲服之，一劑而腫消矣。



<h3>羊毛瘟痧</h3>
予友自北歸，云及北人胸前生白羊毛，治法用大青銅錢置患所，以陳艾絨放錢上，用細捻子燒之，即將瓦罐或竹罐盒之，立時收出汗水而愈。
又一法，用手推臂上二筋，撮起掐緊一時許，揪之數次，亦能治痧痛。
此二法甚為簡便，可為窮鄉僻壤無藥治療者廣生一路焉。
掐音恰，用兩指掐住。


余出遊，轎伕發痧，昏暈欲死，正倉卒無藥，忽來一老翁告曰：可即透取煙油如豆大，放舌下，捧田水飲之。
余然其言而依其法。
翁又曰：此法不特治痧，猶能治毒蛇咬傷，以煙管燒熱滴油擦患處，立效（後余試用，果驗）。
少頃，轎伕起曰：真靈丹也，我病去如失。
翁忽不見，慧疑仙也，望空拜謝，轎伕遂能抬予回家。



<h3>小兒痧脹</h3>
夫痧有陰陽之辨，陰痧腹痛則手足冷，陽痧腹痛則四肢溫。
又有似寒非寒，似熱非熱，四肢懶動，不思飲食，或因水驚激，或感冒風寒。
宜用青布蘸熱水搭膊，將苧麻線頻頻刮之，候紫紅色出為度。
甚者，將兩手自臂捋下，令血聚指頭，用銀針輕輕刺十指背近爪甲一分處。
或視其身背有紅點，以燈草蘸香油燃灸之，開通腠理，使寒邪易散，血氣流通，其病自愈。


<u>火龍丹</u>

明雄、焰硝等分。
共研極細，磁瓶收貯。


治小兒心腹、腰背痧痛，及一切患痧痛，每用銀針挑少許，點大眼角內，男左女右。



<h3>附：小兒撮口、噤風、臍風</h3>
（三證名異，受病則同）

余於幼科雖未專習，而閱歷亦多，余每見小兒初生患此三證，不數日而夭亡者比比皆然。
慧深憫之，乃考其因。


撮口者，舌強唇青，啼聲不出，齒齦上有小泡子，似粟米狀，急用溫水蘸熟青布裹指，輕輕擦破，口開便安。
甚者用真牛黃、苦竹瀝調勻，滴入口中，神妙之極。


噤風者，口噤不開，啼聲漸小，舌上聚肉如粟米狀，吮乳不得，上齶必有點子，以指甲輕輕刮破，即服定命散。
不應，用生南星末和龍腦紫蘇葉一張，入生薑汁蘸指上，擦大牙齦，其口立開。


臍風者，多因斷臍時因風濕所乘，或胎元有熱毒。
兒一下地，即視其臍若直若硬者，定有臍風。
由臍發出青筋一道，兩岔行至心者必死。
一見青筋初發，即用燈心蘸香油燃點，焠青筋頭，並岔行盡處焠之以截住，不致攻心。
外灸中脘三壯，內服萬億丸二三粒以泄胎毒也。


<u>定命散</u>

治噤口風，用蟬退十四個（去嘴足）、全蠍十四枚（酒洗，焙去毒），入輕粉少許為末，和乳汁入碗中，加百沸湯溫服。


一治撮口臍風，用連根鬚生蔥搗汁，和直殭蠶三個細末，調乳塗母乳頭，令兒吮之，灌之亦可。


又方用生地、生薑、蔥白、卜子、田螺肉等分，入麝香五釐共搗，塗臍四圍，抱住一時許，有屁下屎尿而愈。


<u>治驗</u>

曾治余甥喻觀佑患臍風，每痛即啼哭不止，將近百日，醫治罔效，適餘外歸，妹求救療。
視之脫證已具，用乳、沒、廣香為末，調乳灌之；外用連須蔥子一握搗爛，焙熱包臍。
少頃二便俱下，痛去如失。
能治盤腸。



<h3>痧脹要方纂</h3>
防風散痧湯：痧有因於風者，此方為主。


防風，陳皮，細辛，兩寶，荊芥、枳殼。
頭面腫加薄荷、甘菊；腹脹加腹毛、厚朴；手足腫加牛膝、靈仙，倍兩寶；煩熱加連翹、知母；痰多加貝母、蔞仁；寒熱加柴首、獨活；吐不止加童便；小腹痛加青皮；血滯加茜草、丹參；咽痛加射干、豆根；食積腹痛加山楂、卜子；心痛加元胡、蓬朮；赤痢加檳榔；口渴加花粉；面黑血瘀也，加紅花、蘇木；放痧不出，倍荊芥、細辛，加蘇木、桃仁；穢觸加藿香、薄荷。


水二鍾，煎七分，稍冷服。
以下諸方，俱同此法煎服。


荊芥穗湯：痧有鬱氣不通，此方為主。


荊芥、防風各一錢，川芎三分，陳皮、青皮、連翹各八分。
食不消，加山楂、卜子；心煩熱，加山梔，去川芎；有積加檳榔；痰多加貝母、白芥子；氣壅加烏藥、香附；血壅加桃仁、紅花；鬱悶加細辛；食積加三稜、莪朮；大便不通加枳實、大黃；暑熱加油樸、香薷；小便不通加澤瀉、木通；喉痛去川芎，加薄荷、射干、大力子；咳嗽加桑皮、馬兜鈴。


陳皮厚朴湯：痧有因於氣阻者，此方為主。


陳皮，厚朴，山藥，烏藥，青皮。
痰多加白芥子、川貝母；痧筋不現加細辛、荊芥穗；血瘀加桃仁、紅花、香附、元胡索；頭汗加枳實、大黃；口渴加薄荷、天花粉。


寶花散：此方治痧之仙劑。


鬱金（痧毒攻心，非鬱金不能奏奇功，薑黃破滯氣惡血，不能代鬱金），細辛三分，降香三錢，芥穗四錢。
四共為末。
每服三錢，清水調，冷服。


救苦丹：治痧氣鬱悶之劑。


枳實、卜子各一錢，鬱金二錢，烏藥、連翹各八分。
共為細末。
清茶調，冷服。


三香散：治過飲冷水，痧不愈者。


木香、沉香、檀香各等分。
共為極細末。
每服五分，砂仁湯調，冷服。
以砂仁末泡開水，即砂仁湯是也。


三香丸：於前散中加靈脂、砂仁各六錢，萊菔八錢。
共末，水打為丸。
微溫白湯送下。


化毒丹：治痧氣壅盛。


金銀花，蘇薄荷，北細辛，大枳殼，川貝母。
共為末。
每服六分約，用冷茶下之。


沉香郁金散：治痧氣寒凝之劑。


沉香、鬱金、木香各一錢，烏藥、降香各三錢，細辛五錢。
共為細末。
每服三分，砂仁湯稍冷服。


紅花湯：治血痰之劑。


紅花、蒲黃、青皮各一錢，川貝、香附各五分，枳殼一錢。


清涼至寶飲：治熱痧之妙劑。


薄荷、骨皮、丹皮、黑梔、元參、花粉、細辛各等分。


防風勝金湯：痧有因於血積血滯者，此方為主。


防風、烏藥、元胡、桔梗、枳殼各七分，檳榔、兩寶、山楂、連翹、赤芍各一錢，萊菔二錢。


稜術湯：痧有因於食積者，此方為主。


三稜、莪朮、卜子、青皮、烏藥、檳榔、枳實各一錢。


藿香湯：痧有因於穢氣者，此方為主。


藿香、香附、枳殼、山楂、連翹各一錢，薄荷六分。


冰硼散：治咽喉腫痛痧。


真硼砂、天竹黃二錢，淨硃砂二分，真洋片、元胡粉各一分。
共細末，磁瓶收貯。
每用吹喉。


牛黃丸：治痧涎喘急。


膽南星、天竹黃各三錢，淨明雄、淨硃砂（水飛漂，各五分），真牛黃、官麝香各四分。
共末，甘草水為丸，梧子大。
每服二丸，淡生薑湯稍冷下。


細辛大黃丸：治痧，大便乾結，氣血不通，煩悶壅盛，沉迷者。


細辛，大黃，厚朴，枳實，麻仁，青皮，桃仁（去皮尖）。
共等分為末，水丸。
每服一錢，重者二三錢，淡薑湯稍冷下。


和脾宣化飲：治痧氣食積，胸中飽悶，腹內絞痛。


廣皮、細辛、卜子、前胡、腹毛、麥芽各一錢。
外用楂肉二兩煎水，後入前六味，煎好稍冷飲之。


沉香阿魏丸：治痧，氣壅血阻，昏迷不醒，周身沉重，不能轉側。


真阿魏一錢，紫蔻仁五錢，五靈脂、廣皮各一兩，青皮、薑黃、蓬朮、三稜各七錢，枳實六錢，木香三錢，烏藥五錢，天仙子七錢，真沉香三錢。
水打丸，綠豆大。
每服三十丸，稍冷湯下。


蒲黃飲：治痧毒，散瘀、引火下行之劑。


牛膝三錢，獨活、枳殼、連翹、桃仁、澤蘭、赤芍、楂肉、薑黃、蒲黃各一錢。
水煎，微溫服。


烏藥順氣湯：治痧氣內攻之劑。


三稜、莪朮、卜子、白芥、元胡各一錢，枳殼、青皮、烏藥各八分，紅花、香附各七分。
水煎，稍冷服。


必勝湯：痧有因於血實者，此方為主。


紅花、香附各五分，桃仁（去皮尖）、大黃，貝母、青皮、赤芍、山楂、靈脂各一錢。


紫樸湯：痧有食氣壅盛者，此方為主。


紫樸，山楂，卜子，三稜，莪朮，枳實，連翹，青皮，陳皮，細辛。


射干兜鈴湯：治痧似傷風咳嗽。


射干，桑皮，兜鈴，桔梗，薄荷，元參，花粉，貝母，枳殼，甘菊，兩寶。
嗽甚，沖童便，微冷服。


如聖散：治痧，咽喉腫痛。


牛蒡子、蘇梗、甘菊、兩寶、蘇薄荷、連翹各一錢，桔梗、烏藥各八分，川貝母、枳殼各一錢。
水煎，微溫湯沖童便服。


消疳解毒散：治痧後牙疳。


人中白，兒茶，硼砂，花粉，老川連，薄荷，甘草，青黛，雨前茶，冰片，牛黃、珍珠。
研細末，以無聲為度。
先用濃茶拭淨，去其腐肉，然後吹敷患處。


阿魏丸：治食滯壅阻痧毒，氣滯血凝，疼痛難忍，頭面黑，手足俱腫，胸腹脹悶。


元胡、蘇木、靈脂、卜子各一兩，真阿魏二錢，降真香、真沉香各三錢，天仙子一兩，香附子四錢，油厚朴、檳榔、薑黃各七錢，烏藥五錢，三稜、莪朮各七錢，廣皮五錢，枳實七錢。
水打丸，綠豆大。
每服十五丸，砂仁湯稍冷下。


木通湯：治痧毒結於膀胱。


牛膝三錢，丹皮、細辛、連翹、兩寶、澤蘭、白芨、蒲黃、元胡、木通各一錢。
水煎，加童便，微溫服。


探吐法：治痧有新食，吐去之，以解痧毒，必須多飲乃吐。
並列二方於下：

食鹽一塊，燒去滷水，用水煮化，嘗其味淡，俟溫冷，扶病者灌下，三飲而三吐之，名淡鹽湯。


白礬一塊，用滾水泡，水稍冷服，即名礬湯。


沉香丸：治痧氣急，胸腹脹痛，迷悶昏沉。


天仙子（即大蓼子）、三稜、蓬朮、廣皮各六錢，真沉香、檳榔各五錢，卜子、枳實、油厚朴各七錢，白蔻、烏藥各四錢，廣香三錢，薑黃末五錢。
水打丸，綠豆大。
每服三十丸，砂仁湯稍冷下。


圓紅散：治痧，血鬱不散。


北細辛四錢，沒藥（去油），桃仁（去皮尖）、元胡各三錢，白蒺藜一兩，降香四錢，共為末。
每服一錢，紫荊皮湯溫服。


忍冬解毒湯：治痧後餘毒竊發者，以此消之。


牛蒡子、兩寶、甘菊、紅花、川貝母、芥穗、甘草、木通、紫花地丁、連翹等分，胡桃一個。
水煎溫服。


參歸化毒湯：治痧後餘毒流連，氣血虛不能速潰，以此化毒托出之。


人參、當歸、黃耆、甘草、兩寶、牛膝、紅花、貝母、楂肉、天丁、白芷等分，胡桃一個。
水煎溫服。


活絡透毒飲：治痧後熱毒流連，餘毒在所不免，以此湯預活之。


羌活、紅花、芥穗、木通、牛蒡子、當歸、川牛膝、蟬蛻、青皮、連翹等分。
水煎溫服。


參苓歸術散：治痧氣已絕，氣血虛弱者。


人參，黃耆，白朮，當歸，川芎，白芍，熟地，茯苓，陳皮，炙草。
水煎，空心溫服。


奏凱和解飲：痧退，調理和解者，此湯主之。


兩寶、貝母、山藥、楂肉、白扁豆、荊芥穗各一錢，官揀參四分，當歸一錢，甘草四分，胡桃一枚，蓮肉六粒。
水煎溫服。


一方用河水、井水各半同服，治痧痛。


一方用黃泥漿水服之，治痧痛。


一方用白糖攪梅水服之，治痧痛。


一方用北細辛為末，調砂仁湯冷服，治痧痛。


一方用晚蠶砂為末，調開水冷服，治痧痛。


已上五方，用之神效，然必無食積阻滯者乃可。


斷痧丸：治數患痧脹，必俟痧氣已愈，然後可服此丸，以絕其根。
否則，痧氣稍有未除，切不可服，恐甘者作脹，熱者助邪，不惟無益，而反害之。


甘草、明礬、食鹽各一兩，川烏二錢，乾薑三錢。
共為極細末，米飯碾為丸。
每服五分，白溫湯下。


凡新患痧者，服此藥一二次即愈。
久犯痧者，十服痊愈，永不再發。
蓋用甘草以助胃，薑、烏以充胃，礬以解毒，鹽以斷痧，誠良劑也。
但薑、烏性熱，故每服只五分，惟取能斷痧根焉耳。
若虛寒之人，必多服方效。



<h2>崇正辨訛醫案緒言</h2>
大哉，醫道之難知也。
甚哉，醫道之不可以不深知也。


庚戌之春，予以病軀辭館，遊南嶽，露宿風餐，愈形困憊，因此益飄然有世外想，欲訪道德之士而師事之，而養生，而延年焉。

行有日矣，至一云岩，松枝拂帽，桃芯流霞，更數武，見一石扉，上題「仙鵝洞」三字，叩關而入，遇一道士，羽衣翩躚，儼似神仙中人，予拱而立，言論久之，願執弟子禮。
道士曰：居吾語子，父母俱存，胤子尚幼，此道安可為也？觀子骨秀神清，語言雋雅，乃仕路中人，但形骸羸弱，既無心榮貴，盍學為良醫，保身活人，則養生延年，即在於是。
予曰：然則高士知醫乎哉？曰：難言也，世之淺於醫者，徒記藥性湯頭、簡捷歌括，一切無方之書，全不考究，而一切有方之書，奉為靈寶，偶試而效，遂而自長，豈知醫學淵源、名賢著作之富哉？夫醫近於儒，《靈》《素》諸書，儒之五經也；《傷寒論》說，儒之四書也；張、劉、李、朱之典籍，周、程、朱、張之註疏也。
二者皆貴乎精研之，未有不精研而能條對詳明、臨文制勝之儒者，亦未有不精研而能分經辨證、見病知源之醫者。
吾勸子學醫，吾即授子以學醫之玉尺也，特恐持此以量天下士，難存什一於千百耳。
余聞言如夢初覺，始嘆前此之日，就診視而與參苓為伍者，均無當於法也。
揖別後博覽方書，貿易遍遊，足跡幾半天下，而訪遇醫士類，皆一表堂堂，高車駟馬，即叩其中藏，或執有據之論，而病情全不相符；或興無本之言，而醫理何曾夢見，左支右吾，漫無實際。
因信道士之言不謬，而愈信醫道為難知。


丁巳初夏，武昌遊仙館得謁黃超凡先生，見其言論丰采，迥邁時流，知為夙學。

其臨證也，則曰病在何經主用何藥，有一定不移之見：其論古也，則曰孰當於理，孰悖於道，有卓然至正之規。
予心焉折之，操贄就業。
先生出馳遠《集註》以示，予閱至少陽頭痛在兩側之語，遂掩卷曰：世書咸繪少陽穴為太陽矣，先生今辨訛雖確，而指示則尚未明也，予閱至此而生疑，得毋有閱至此而亦如我之生疑者乎？何如分經繪圖，註明脈穴，使人一見而瞭然乎？師曰：馳遠先生非見不及此，特著書難於周詳，留待親傳口授耳。
子既有見地，留心精習，他日可作補遺。
遂於館中步月樓獨居二載，課讀錄寫者數十餘部，繪圖摘要者滿案盈箱。
師見而訝曰：子誠非無恆人，醫道洵可作也，吾弗逮子也遠矣。


予領吾師之命，益存濟世之心，覽古凝神，臨證加意，不偏執己見，不阿徇古人，迄今三十六年，而成此書。

非敢出而問世，聊欲共證將來。
首編六經傷寒，示醫門之領要、臨證之首務也。
中之先天、後天，示治療之根本也。
繼之以吐血證治，示予之所心得也。
又繼之以婦科雜治，示醫學之宜研搜博考也。
雖然微道士之言，予烏知醫之難哉！微吾師之訓，予烏能精心於醫哉！癸巳小陽，梨棗告峻，謹志顛末，以質同人。


<u>有堂齊秉慧書於課易草堂，時年七十</u>


<h2>病家十戒</h2>
一戒節色欲。

世人驕恣慆淫，常近女色，不自保護。
及至有病，徒乞靈於草木，尚不能堅力以遠房幃。
惟持智慧劍者，防之極嚴，以理制欲，心如槁木死灰，直視四大假合，則心以清而腎以寧，未病者終不病，已病者可無病耳。
語云：服補劑十朝，不如獨眠一宵。
又大中丞享高壽者，自謂平生惟服獨睡丸。
予故讀詩至「真精送與粉骷髏，卻向人間鑠秋石」之句，而不禁為世之不善守身者三嘆也。


一戒信醫不專。
蓋醫之工拙，審擇在於平時，苟至臨證，猶疑信相參，旦暮更醫，藥力未行，前方又換，不惟無益，而反害之。
又且有病家親朋，偏論是非，或舉薦醫，或自獻方，攻補妄投，毫不中病，豈不戕生？

一戒不節飲食。
蓋病中好食煿炙，醉飽自耽，即日服參茸，終屬無效。
惟淡泊清芬以調養脾胃，始能助藥力以成功。


一戒信巫不信醫。
若妄事殺牲祈禱，干瀆神靈。
書曰：自作孽，不可活，可立待也。
慧歷年來，惟見力行善果，叩許即送《太上感應篇》、文昌帝君《陰騭文》、關聖帝君《覺世真經》，或《聖訓合編》、《丹桂籍》諸書，量力勉為者，每每病有轉機，藥能奏效。
蓋惟以善補過，乃能仰邀庇佑云。


一戒不能安命，怨天尤人，橫生懊惱。
須知疾苦顛連，夙業所致，惟歡喜領受自然，服藥有益，可保長年。


一戒治療失時。
或艱於服藥，或過於惜錢，怠緩因循，日復一日，及至大勢已去，始俯首乞憐，雖有善者，亦終無如之何也。


一戒心性務宜和平，不可動怒。
蓋怒則傷肝，病愈難治。
須知祛病延年第一妙法，惟尋花鳥以抒情，對魚蝦而悅性，或覓良朋益友講開懷出世之談，庶幾心曠神怡，日服藥餌，而日有生機也。


一戒專心服藥，屏去雜念。
凡人患病，酒、色、財、氣各有所因，知其所因，即當畏如狼虎，苟復營營心中，致使神明內亂，則病必加劇，終亦必亡而已矣。


一戒起居不慎。
蓋病中，春夏宜早起以養陽，秋冬宜晏眠以養陰。
苟不善保養，致為風寒所侵，神昏擾亂，又遇粗工表裡不分，糊亂雜投，釀成壞證，斯時欲補益不得，欲表散不能，雖明醫值此，亦大費躊躇矣。


一戒輕身重財。
遇病來時，但索簡便方頭妄自加減，價貴之品置而不用，濫惡之材隨便煎服，此非愛命之君子也，病之輕者必重，重者必致死矣。
冤哉！冤哉！

是書以十勸首，欲醫士之為良醫也；以十戒終，欲病家之為明人也。
明人不遇良醫，固無以療其病；良醫不遇明人，幾無以展其術。
醫士病家，實兩相需而兩相成者也。
慧故於是篇之始末，諄諄告誡，均為三致意焉。


<script src='https://williamkpchan.github.io/LibDocs/readbook.js'></script>
</pre></body></html>
