<base target="_blank"><html><head><title>本草求真</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="https://williamkpchan.github.io/lazyload.min.js"></script>
<script type='text/javascript' src='https://williamkpchan.github.io/mainscript.js'></script>
<script src="https://williamkpchan.github.io/commonfunctions.js"></script>
<script src="https://d3js.org/d3.v4.min.js"></script>

<script>
  var showTopicNumber = false;
  var topicEnd = "&emsp;";
  var bookid = "本草求真"
  var markerName = "h2,h3, b"
</script>
<style>
body{width:80%;margin-left: 10%; font-size:22px;}
h1, h2 {color: gold;}
strong {color: orange;}
pre{width:100%;}
#toc{color:cyan; font-size:20px;}
img {max-width:90%; display: inline-block; margin-top: 2%;margin-bottom: 1%; border-radius:3px; background-color:#044;}
</style></head><body onkeypress="chkKey()"><center>
<h1>本草求真</h1>
<a href="#mustWatch" class="red goldbs" target="_self">Must Watch!</a>
<br><br>
<div id="toc"></div></center>
<br><br>
<div id="mustWatch"><center><span class="red">MustWatch</span></center><br>
</div>
<pre>
<br>
<br>
本草求真  清  黃宮繡
<h2>秦敘</h2>
維乾隆三十有七年，恭逢聖天子稽古右文，特詔徵購遺書，用儲乙覽。

而余以向任館職，奉上游委以彙覈之任，凡江右諸書所得見者，幾千百種，其間純駁互出，固不盡為不朽之業，然巨編單帙，盈積箱案，固已顯晦無遺矣，得與寓目者，洵洋洋乎大觀也哉。
宜黃黃太學宮繡，以其故父為鶚所著理解體要二卷，并所自著醫學求真錄數卷，並本草求真數卷，來上兼請敘。
余惟義理之學，至宋儒而大明，發明宋儒之蘊，更元明諸儒而大備；

宜黃古臨川郡也，計是郡之談理者，宋有象山、元有草廬、明則康齋，皆以絕人之資，發其自得之學。
黃君之書，其資既與數先哲相若，且能於章句訓詁之餘，不溺於口耳詞華之習，薈粹儒家者流以為此書，可不謂能自拔於流俗之外者歟。
太學於敬讀父書餘暇，肆力軒岐，夫古人以良醫之功，比方良相，蓋古仁者，及人利物之心，類如是耳，否則博施惠眾，其事靡窮，而良相良醫，厥人有數，矢願固谹，恐反於仁之術隘矣。

今太學之為此書也，於史為方技家言，而能歸重立品正情，則不獨藉以寄其良相之思，亦將自溥其近譬之念，固迥與世之鬻技者殊矣。
爰不卻其請，以所上二書，郵申書局，以備採擇，而并敘其概如此云。
時乾隆三十八年季冬月賜進士出身誥授中憲大夫江西分巡廣饒九南兼管水利兵備道加二

級紀錄一次前日講起居注官翰林院侍講左春坊左贊善翰林院編修  江寧  秦承恩撰
<h2>王敘</h2>
岐黃一術，小之雖為技業之精，大之即為參贊之道，其功甚鉅，其理甚微，自非有真學問真識見者出而為醫，亦烏能博極群書，探本窮源，而得其真於不謬哉。

蓋天下有真儒，則始有真醫，必為真儒以為真醫，則其醫始真而不偽，必求真讀醫書以為真醫，則其醫尤真而不偽。
顧世之醫者不然，或讀書而止記數方，或臨症而偶億一說，拘牽附會，害不勝言，其幸而濟，則以自鳴其術，而不知求其精，不幸而不濟，則且同委諸命，而不復知其失。
嗚呼！以千萬人之死生，係一人之工拙，而固若是以術嘗哉，然此非獨攻醫者之過，即古諸書亦與有責焉。

余向習舉業，未諳醫理，承簡命以來，簿書刑錢，日夕不遑，間或公事稍暇，考諸本草所載藥品氣味，非不既繁且備，然多以隔一隔二為言，推說反說見意，徒令人茫乎不知其津涯，浩乎不知其畔岸，則欲以求真，適以亂真，無怪乎寡見渺聞之士，終不能得其真也。
宜川太學姓黃諱宮繡號錦芳者，其父諱為鶚，曾以理解體要問世，知生本為儒家子，其漸漬於儒者久矣，一日手禁本草求真請序於予，予閱是書，即已瞭如指掌，判若日星，更知於醫研究有素，故能闡真摘要，訂偽辨訛，發前人所未發，俾習為儒而未學夫醫者，固一覽而知其道，即素未為儒而始學夫醫，亦甫讀而得其要，斯豈庸醫淺儒所能道其萬一者乎。
方今聖天子嘉惠元元，萬物一體，痌瘝恆切，蔀屋皆春，倘得是書而廣佈之，將見濟世無窮，活人甚眾，其功非止見於方隅，自必及於四海，而皆被其效，非止垂於一時，自必綿於萬古而不替也，是為敘。

時乾隆已丑癸冬知宜黃縣事  晉陵  王光燮書於鳳岡公署
<h2>凡例</h2>
一、本草一書，首宜分其形質氣味，次宜辨其經絡臟腑，終宜表其證治功能。

歷觀諸書，無不備載，然理道不明，意義不疏，徒將治效彰著，淺學醫士，其奚辨焉。
況有補不實指，瀉不直說，或以隔一隔二以為附會，反借巧說以為虛喝，義雖可通，意難即悟。
茲從往昔諸書，細加考訂，其有一義未明，一意未達，無不搜剔靡盡，牽引混說，概為刪除，俾令真處悉見，斷不隨聲附和，語作影響，以致眩人耳目也。

一、藥品補瀉，或陰或陽，或氣或血，或燥或潤，原自有別，遍繹諸書，無有實載；
如白朮味苦性燥，是能入脾補氣；
山藥味甘氣平，是能入脾補陰；

人參、黃耆味甘性溫，是能入肺而補氣；
萎蕤、蜂蜜甘平甘溫，是能入肺而補陰；
龍眼甘溫，是能入心而補氣；

當歸、柏子仁辛甘溫潤，是能入心而補血；
山茱萸、杜仲辛溫酸溫，是能入肝而補氣；
首烏、阿膠甘平微溫，是能入肝而補血；

至附、桂辛熱，則能入腎以補陽；
熟地、枸杞甘潤甘溫，是能入腎以補陰；
補劑如斯，瀉劑亦然，而書僅以補瀉混指。

是集論補、論瀉，俱以陰陽氣血分辨，概不敢以影響渾混等語塞責，庶使開卷暸暸，無有錯誤。
一、本草藥性，最宜就實講明，不可一毫牽引；
如書既言桑白皮入肺瀉火，是明於氣無補，而又混引益氣之說以相淆；

枳殼、枳實本為下氣最峻之味，而書又引益氣明目之說以為質；
桔梗本屬升氣之品，而書又擴其義曰降；
赤小豆本非大熱之味，而書又別其義曰燥；

紫石英、白石英之甘與溫，本非最濕之品，而書又反其詞曰濕；
此惟上哲之士，始可以悟其蘊，若使粗工褊淺，又曷克以明其義乎。
是集凡有義蘊難明之處，逐一詳解，不令稍有含混。

一、經絡臟腑，他書亦有載係某藥主入某經，某藥兼入某經，然眾書繁雜，持論不一；
如知母味辛而苦，沉中有浮，降中有升，本能清肺以寧腎，而書偏置潤肺不語，止言於水有滋，牽強混引，殊多不解。
是篇凡有類此不明，無不從實發輝，庶主輔攸分，而經腑與臟之藥，自不致誤。

一、是集論症、論治、論效，總以藥之氣、味、形、質四字推勘而出，則藥之見施於病者，既有其因，而藥之見施於病而即有效者，又有其故；
如劉奴之破瘀通經行血，又治金瘡使血頓止，一通一澀，似不相合，他書止載治效，無有詮釋，使人自悟。
是篇凡其藥有類是，無不按實考明，盡情闡發，俾令後學，始有津涯。

一、藥多有形質相同，氣味相等，若使各為註釋而不比類合觀，則疑似莫辨；
如訶子、粟殼共為澀藥之類，白蔻、砂仁共為燥胃之類，豬苓、澤瀉共為利濕之類，羌活、獨活共為驅風之類，大戟、甘遂共為瀉水之類，枳殼、枳實共為破氣之類，附子、肉桂共為補火之類，地黃、枸杞共為滋水之類，牛黃、貝母共為清熱祛痰之類，乳香、沒藥共為行血、破血之類，人參、黃耆共為補肺、補氣之類。
本草分論雖多，而合論則少，是篇尚論藥味，凡有氣味相同，無不先於篇首合同闡發，再於各味之中，又取相類以為分別，庶使毫釐千里，無有差謬。

一、藥有宜有忌，宜者可用，而忌者不可用也。
有其宜之當用，即有其忌之不可用。
是篇既於藥品之宜反覆申明，復於藥性之忌，多為誥誡，俾其喜忌並知，而無臨症岐亡之弊矣。

一、本草藥味，他氏多以草木昆蟲金石類為編次，以便披閱。
然形質雖同，而氣味不就一處合編，則諸藥諸性，又已分散各部而不可以共束矣。
是編開列藥品，總以氣味相類共為一處；

如補火等藥，則以補火為類；
滋水等藥，則以滋水為類；
間有一味而兼數治數性者，則不得不就一處以為品列，不必彼此重見，是亦限於編次之一道也。

再於分別氣味之下，又註是草、是木、是金、是石以為類次，俾氣味既得依類而處，而形質亦得分類合觀，庶涇渭攸分，而學者自無亡津之嘆。
一、本草本經，出自神農，其理自屬不易；
然考論中所載，藥性多有安五臟、定神志，並延年益壽、身輕黑髮，及桑白皮、紫草補中益氣等說，按此語多膚廓，不無可疑；

且考神農嘗草，流傳至今，是時文字未開，當有識識相因，不爾何由得聞；
所詳藥出郡縣多有後漢地名，故寇宗奭、陶通明、掌禹錫皆謂是書攷之於漢，已有不能斷自何代所作；
淮南子雖言神農嘗百草以和藥，亦無本草之名，至稱桐雷本此載在簡編，應與素問同類，何以後人多為更飾，故有疑為他氏所著；

厥後代為損益，其真愈失，而其論愈訛，無怪李氏瀕湖纂集本草，僅以本經主治冠列諸首，而不力為著解；
且有疑其經論未確，留此以為存羊之意；
非故厚今薄古，實以語多膚廓，故不敢以疑信相參之書，等於素問，同作千古俎豆觀也；

惟有長洲張璐極力尊崇，而其中多有強為組合之心，仍非尊崇本意。
故余尚論藥性，每從實處追求，既不泥古以薄今，復不厚今以廢古，惟求理與病符，藥與病對，俾炎帝救世之真心，默與余論相合，而不失其尊崇之意，是亦余心之素望也矣。
<h2>目錄</h2>

繡按是書編次，悉從藥性氣味類載，如補火則以補火之藥一類，滋水則以滋水之藥一類，散寒則以散寒之藥一類，瀉熱則以瀉熱之藥一類，以便披閱。
但人藥性不明，或以倉卒之會，藥次有難稽查，仍照古式分以草、木、金、石、鳥獸，另立篇目附於卷末，并於各藥之下註立先後號次，以便照號檢對。
<h2><br><span class="orange">卷一  補劑</span></h2>

<h2><br>&emsp;<span class="blue">溫中</span></h2>
人身一小天地耳，天地不外陰陽五行以為健順，人身不外水火氣血以為長養；
蓋人稟賦無偏，則水以附火，火以生水，水火既足，則氣血得資，而無虧缺不平之憾矣。

惟其稟有不同，賦有各異，則或水衰而致血有所虧，火衰而致氣有所歉，故必假以培補，俾偏者不偏，而氣血水火，自爾安養而無病矣。
第其病有淺深，症有輕重，則於補劑之中，又當分其氣味以求，庶於臨症免感。
如補之有宜於先天真火者，其藥必燥必裂，是為補火之味；

補有宜於先天真水者，其藥必滋必潤，是為滋水之味；
補有宜於水火之中而不敢用偏勝之味者，其藥必溫必潤，是為溫腎之味；
補有宜於氣血之中而不敢用一偏之藥者，其藥必甘必溫，是為溫中之味；

補有宜於氣血之中而不敢用過補之藥者，其藥必平必淡，是為平補之味；
合是諸補以分，則於補劑之義，已得其概，又何必過為分別云。
又按萬物惟溫則生，故補以溫為正也；

萬物以土為母，甘屬土，故補又以甘為貴也。
土虧則物無所載，故補脾氣之缺陷，無有過於白朮；
補肝氣之虛損，無有過於雞肉；

補肺氣之痿弱，無有過於參、耆；
補心血之缺欠，無有有過於當歸，是皆得味之甘，而不失其補味之正也。
其次補脾之味，則有如牛肉、大棗、飴糖、蜂蜜、龍眼、荔枝、鯽魚，皆屬甘溫，氣雖較與白朮稍純，然蜂蜜、飴糖則兼補肺而潤燥，龍眼則兼補心以安神，荔枝則兼補營以益血，惟有牛肉則能補脾以固中，大棗則能補脾以助胃，鯽魚則能補土以制水也。

且繡嘗即補脾以思，其土之卑監而不平者，不得不藉白朮以為培補；
若使土乾而燥，能無滋而潤乎，是有宜於山藥、人乳、黃精、豬肉之屬是也；
土濕而凝，能無燥而爽乎，是有宜於白蔻、砂仁之屬是也；

土潤而滑，能無濇而固乎，是有宜於蓮子、芡實、肉蔻之屬是也；
土鬱而結，能無疎而醒乎，是有宜於木香、甘松、藿香、菖蒲、胡荽、大蒜之屬是也；
土浸而傾，能無滲而利乎，是有宜於茯苓、扁豆、山藥、鯽魚之屬是也；

土鬱而蒸，能無清而利乎，是有宜於薏苡仁、木瓜、白鮮皮、蚯蚓、紫貝、皂白二礬、商陸、郁李之屬是也；
土寒而凍，能無溫而散乎，是有宜於乾薑、附子之屬是也；
土敦而阜，能無通而泄乎，是有宜於硝、黃、枳實之屬是也；

土崩而解，能無升而舉乎，是有宜於參、耆、甘草之屬是也；
凡此皆屬補脾之味，然終不若甘溫補脾之為正耳。
<h3>人參</h3>
｛補肺氣以生陰｝
人參〔耑入肺，兼入脾〕性稟中和，不寒不燥，形狀似人；

氣冠群草，能回肺中元氣於垂絕之鄉〔馮楚瞻曰：人參能回陽氣於垂絕，卻虛邪於俄頃。〕，功與天地並行不悖，是猶聖帝御世，撫育萬民，參贊位育，功與天地並立為參，此參之義所由起，而參之名所由立也。
〔李時珍曰：人葠年深，浸漸長成者，根如人形，有神，故謂之人葠神草。
葠字從浸，亦浸漸之義，葠即浸字，後世因字文繁，遂以參星字代，從簡便爾，繡按其說亦是。〕第世畏乎其參者，每以參為助火助氣，凡遇傷寒發熱，及勞役內傷發熱等症〔發熱內傷外感皆有，惟察脈見浮數有力為外熱，沉大有力為內熱；

脈而沉細有力為實，脈而浮大無力為虛；
熱而脈盛為傷熱為實，熱而脈浮為傷暑為虛；
熱而能言有力者為實，熱而懶言無力者為虛；

熱而口乾酷飲冷水者屬實，熱而口乾微飲湯者屬虛；
熱而久按益熱，是裏熱徹表為實，熱而久按不熱，是裏陽浮表為虛；
熱而火烙，時常不減，頭足身體一樣為實，熱而乍作乍止，頭熱不烙，足冷為虛；

熱而無汗，二便閉塞為實，熱而有汗，二便通調為虛；
熱而見有裏症為裏熱，熱而見有表症為表熱；
熱而時當秋冬，收歛閉藏多實，熱而時當春夏，升發浮散多虛。〕，畏之不啻鳩毒，以為內既發熱，復以助火助熱之藥入而投之，不更使熱益甚乎？

詎知參以補虛，非以填實，其在外感，正氣堅強，參與耆、朮、附、桂同投，誠為助火彌熾；
若使元氣素虛，邪匿不出，正宜用參相佐，如古參蘇飲、敗毒散、小柴胡湯、白虎加人參湯、石膏竹葉湯、黃龍湯，皆用人參內入，領邪外出。
〔喻嘉言曰：傷寒宜用人參，其辨不可不明。

蓋人受外感之邪，必先汗以驅之，惟氣壯者，外邪始乘藥劫以出，若素弱之人，藥雖外行，氣從中餒，輕者半出不出，重者反隨元氣縮入，發熱無休矣。
所以體虛之人，必用人參三、五、七分入表藥中，少助元氣以為驅邪之主，使邪氣得藥，一湧而出，全非補養衰弱之意也。〕
矧有並非外感，止因勞役發熱，而可置參而不用乎？夫參之所以能益人者，以其力能補虛耳；

果其虛而短氣，虛而泄瀉，虛而驚恐，虛而倦怠，虛而自汗，虛而眩運，虛而飽悶食滯等症，固當用參填補，即使虛而嗽血，虛而淋閉，虛而下血失血，與夫虛而喘滿煩燥口渴便結等症，又何可不以虛治而不用以參乎。
況書有云，參同升麻則可以瀉肺火，同茯苓則可以瀉腎火，同麥冬則可以生脈，同黃耆、甘草則可以退熱〔出元素〕，是參更為瀉火之劑，則參曷為不用，惟在虛實二字，早於平昔分辨明確，則用自不見誤耳〔治病要着〕。
潔古謂其喘嗽不用，以其痰實氣壅之故，若使腎虛氣短喘促，豈能禁而不用乎；

仲景謂其肺寒而嗽勿用，以其寒束熱邪，壅滯在肺之故，若使自汗惡寒而嗽，豈能禁而不用乎；
東垣謂其久病鬱熱在肺勿用，以其火鬱於內不宜用補之故，若使肺虛火旺，氣短汗出，豈能禁而不用乎；
丹溪謂其諸痛不宜驟用，以其邪氣方銳不可用補之故，若使裏虛吐利，及久病胃弱，與虛痛喜按之類，豈可禁而不用乎；

節齋謂其陰虛火旺吐血勿用，以其血虛火亢之故，若使自汗氣短，肢寒脈虛，豈可禁而不用乎？夫虛實二字，最宜相較。
〔言聞曰：
凡人面白面黃面青黧悴者，皆脾肺腎氣不足，可用也，面赤面黑者氣壯神強，不可用也；

脈之浮而芤濡虛大遲緩無力，沉而遲濇弱細結代無力者，皆虛而不足，可用也，若弦長緊實滑數有力者，皆火鬱內實，不可用也。〕果其氣衰火熄，則參雖同附、桂，可投；
如其火旺氣促，則參即同知、柏，切忌。
至於陰氣稍虛，陽氣更弱，陰不受火薰蒸者，則可用參為君；

陰氣稍衰，陽氣更弱，而火稍見其盛者，則可用參為佐。
蓋陽有生陰之功，陰無益陽之理，參雖號為補陽助氣，而亦可以滋陰生血耳；
是以古人補血用四物，而必兼參同用者，義實基此。

〔杲曰：
古人血脫者益氣，蓋血不自生，須得生陽氣之藥乃生，陽生則陰長，血乃旺也；
若單用補血藥，血無由而生矣。

素問言無陽則陰無以生，無陰則陽無以化，故補氣須用人參，血虛者亦須用之。〕非若黃耆性稟純陽，陰氣絕少，而於火盛血燥不宜；
沙參甘淡性寒，功耑瀉肺，而補絕少；
玄參苦鹹寒滑，色黑入腎，止治腎經無根之火攻於咽喉，不能於氣有益；

萎蕤甘平，雖能補中益氣，而質潤味淡，止能潤肺止嗽，兼治風濕，仍非肺分氣藥耳。
故書載參益土生金，明目開心，益智添精助神定驚止悸〔正氣得補，邪火自退〕，解渴除煩〔氣補則火不浮，而煩自除，氣補則津上升，而渴自止。〕，通經生脈〔氣補則血隨氣似行，而脈自至〕
，破積消痰〔氣運則食自化，而積可破，氣旺則水可利，而痰自消。〕，發熱自汗

〔氣補而陽得固〕，多夢紛紜〔氣補而神克聚〕，嘔噦反胃，虛咳喘促〔
氣補而肺與胃克安〕，久病滑泄〔氣補而清得上升〕，淋瀝脹滿〔氣補而濁得下降〕，中暑中風〔氣補而邪得外解〕，一切氣虛血損之症〔氣補而血得內固〕，皆所必用。
至云參畏靈脂，而亦有參同用以治月閉，是畏而不畏也；

參惡皂莢，而亦有參同用以名交泰丸，是惡而不惡也；
參反藜蘆，而亦有參同用以取涌越，是蓋借此以激其怒，雖反而不反也，然非深於醫者，不能以知其奧耳〔出言聞氏〕。
但參本溫，積溫亦能成熱，故陰虛火亢咳嗽喘逆者為切忌焉。

參以黃潤緊實似人者佳。
上黨雖為參產道地，然民久置不採〔時珍曰：上黨今潞州也，民以人參為地方害，不復採取，今所用者，皆是遼參。〕，今有所云黨參者，皆是假物〔時珍曰：
偽者皆以沙參、薺苨、桔梗，採根造作亂之；

沙參體虛無心而味淡，薺苨體虛無心，桔梗體堅有心而味苦，人參體實而味甘，微帶苦。〕；
其次百濟所出，力薄上黨；
又其次高麗、遼東所出，力薄百濟。

用皆忌鐵，久留經年，須用淋過灶灰晒乾，及或炒米同參納入甆器收藏。
｛參鬚｝
參鬚性主下泄，與紫菀、當歸之尾破血意義相同，滑脫則忌。

｛參蘆｝
參蘆功主上涌，氣虛火炎亦忌。
但體虛痰壅，用之可代瓜蒂。

山西太行新出黨參，其性止能清肺，並無補益，與於久經封禁真正之黨參，絕不相同，另有義詳黨參論內，所當並考參觀。
<h3>黃耆</h3>

｛補肺氣，實腠理｝
黃耆〔專入肺，兼入脾〕味甘性溫，質輕皮黃肉白，故能入肺補氣，入表實衛，為補氣諸藥之最，是以有耆之稱。
且著其功曰：生用則能固表，無汗能發，有汗能收。

是明指其表實則邪可逐，故見無汗能發，表固則氣不外洩，故見有汗能止耳。
又著其功曰：熟則生血生肌，排膿內托。
是蓋指其氣足，則血與肉皆生，毒化膿成，而為瘡瘍聖藥矣。

至於痘瘡不起，陽虛無熱〔機曰：保元湯用黃耆，原出東垣治慢驚土衰火旺之法；
今借此加減治痘，以其內固營血，外護衛氣，滋助陰陽，作為膿水，其證雖異，其理則同；
故去白芍加生薑，改名曰保元湯。

炙黃耆三錢，人參二錢，炙甘草一錢，生薑一片，水煎服之。〕，書言於耆最宜，皆是取其質輕達表，功專實衛，色黃入脾，色白入肺，而能升氣於表。
又言力能補腎，以治崩帶淋濁，是蓋取其補中升氣，則腎受蔭，而崩帶淋濁自止。
然與人參比較，則參氣味甘平，陽兼有陰，耆則秉性純陽，而陰氣絕少；

蓋一宜於中虛，而泄瀉痞滿倦怠可除，一更宜於表虛，而自汗亡陽潰瘍不起可治；
且一宜於水虧而氣不得宣發，一更宜於火衰而氣不得上達之為異耳。
黃耆書言性畏防風，其功益大，蓋謂能以助耆達表，相畏而更相依，是以如斯。

若使陽盛陰虛，上焦熱甚，下焦虛寒，肝氣不和，肺脈洪大者，則並戒其勿用矣。
出山西黎城，大而肥潤箭直良；
瘦小色黑堅硬不軟者，服之令人胸滿。

〔震亨曰：
宜服三拗湯以瀉。〕茯苓為使，惡龜甲、白鮮皮，反藜蘆，畏五靈脂、防風。
血虛肺燥，搥扁蜜炙；

發表生用；
氣虛肺寒，酒炒；
腎虛氣薄，鹽湯蒸潤，切片用。

<h3>當歸</h3>
當歸〔耑入心〕辛甘溫潤，諸書載為入心生血上品。

緣脈為血府，諸脈皆屬於心，心無血養，則脈不通，血無氣附，則血滯而不行；
當歸氣味辛甘，既不慮其過散，復不慮其過緩，得其溫中之潤，陰中之陽，故能通心而血生，號為血中氣藥；
故凡一切血症陰虛，陽無所附，而見血枯血燥血閉血脫等症，則當用此主治。

按當歸頭則止血上行，身則養血中守，尾則破血下流，全則活血不走〔出東垣〕。
古方合白芍、芎藭、地黃同用，名為四物湯總劑，蓋謂得芎以為長養生發之機，地黃以為滋補化源之自，白芍以為救陰歛陽之本，則血始能以生。
〔張景岳曰：

治血之劑，古人多以四物為主，然亦有宜與不宜者。
蓋補血行血，無如當歸，但當歸之性動而滑，凡因火動血者忌之；
因火而嗽，因濕而滑者，皆忌之。

行血散血，無如川芎，然川芎之性升而散，凡火帶血上者忌之，氣虛多汗，火不歸元者，皆忌之。
生血涼血，無如生地，歛血清血，無如芍藥，然二物皆涼，凡陽虛者非宜也，脾弱者非宜也，脈弱身涼，多嘔便溏者，皆非宜也；
故凡用四物以治血者，不可不察。〕若血虛而氣不固，則當佐以人參、黃耆；

血熱佐以條芩、梔、連；
血積佐以大黃、牽牛；
與夫營虛而表不解，則當佐以柴、葛、麻、桂；

衛熱而表不歛，則當佐以大黃，隨其病之所向，以為出入加減；
要使血滯能通，血虛能補，血枯能潤，血亂能撫，俾血與氣附，氣與血固，而不致散亂而無所歸耳，書命其名曰歸，即是此意。
是以氣逆而見欬逆上氣者，則當用此以和血，血和而氣則降矣；

寒鬱而見瘧痢腰腹頭痛者，則當用此以散寒，寒散而血則和矣；
血虛而見風痓無汗者，則當用此以養血，血養而風則散矣。
他如瘡瘍癰疽而見痛苦異常，肌肉失養而見皮膚不潤，並衝脈為病而見氣道裏急，帶脈為病而見腹痛腰如坐水

〔衝脈起於腎下，出於氣街，俠臍上行至胸中，上頏顙，滲諸陽，灌諸精，下行入足，灌諸絡，為十二經脈之海，主血。
帶脈橫圍於腰，如束帶，總約諸脈。〕，亦何莫不因血虛，氣無所附之意；
得此則排膿痛止，癰消毒去，膚澤皮潤，而無枯槁不榮之患矣。

然此味辛則散，氣虛火盛者切忌；
味甘則壅，脾胃虛寒者則忌；
體潤性滑，大腸泄瀉者則忌，不可不熟晰而明辨耳。

至書既言當歸入心，而又曰入肝、入脾，無非因其血補，而肝與脾皆有統藏之意。
〔脾統血，肝藏血。〕秦產
〔秦州汶州所出〕頭圓尾多，色紫氣香肥潤，名馬尾當歸，其性力柔善補；

川產尾粗堅枯，名鑱頭當歸，其性力剛善攻，只宜發散。
收貯晒乾，乘熱紙封甕內；
宜用酒洗。

畏菖蒲、海藻、生薑，惡濕麵。
<h3>白朮</h3>

｛補脾氣、燥脾濕｝
白朮〔耑入脾〕緣何專補脾氣？蓋以脾苦濕，急食苦以燥之；
脾欲緩，急食甘以緩之〔

內經〕；
白朮味苦而甘，既能燥濕實脾，復能緩脾生津〔濕燥則脾實，脾緩則津生。〕
，且其性最溫，服則能以健食消穀，為脾臟補氣第一要藥也。

〔五臟各有陰陽，白朮耑補脾陽，故曰補氣。〕書言無汗能發，有汗能收，通溺止泄，消痰治腫，止熱化癖，安胎〔胎氣繫於脾，脾虛則蒂無所附，故易落。〕止嘔〔聲物俱有為嘔，有物無聲為吐，東垣云：生薑、半夏，皆可以治表實氣壅，若虛嘔穀氣不行，當以參朮補胃，推揚穀氣而已。〕，功效甚多。
總因脾濕則汗不止，脾健則汗易發；
凡水濕諸邪，靡不因其脾健而自除；

吐瀉及胎不安〔胃之上口為賁門，水穀於此而入，胃之下口為幽門，水穀之滓穢自此而入小腸，又自小腸下一十六曲；
水穀始下小腸下口闌門，水穀自此泌別。
凡穢為濁，入於大腸；

水之清，入於胱膀；
如水穀不分，清濁不別，則皆入於大腸而成。
李士材云：脾土強者，自能勝濕，無濕則不泄，濕多成於五泄；

若土虛不能制濕，則風寒與熱，皆得干而為病。〕，亦靡不因其脾健而悉平矣。
故同枳實則能治痞，同黃芩則能安胎，同澤瀉則能利水，同乾薑、桂心，則能消飲祛癖，同地黃為丸，則能以治血瀉萎黃，同半夏、丁香、薑汁，則可以治小兒久瀉，同牡蠣、石斛、麥麩，則可以治脾虛盜汗。
然血燥無濕，腎間動氣築築，燥渴便閉者忌服，謂其燥腎閉氣，則其氣益築〔劉涓子云：

癰疽忌白朮，以其燥腎而閉氣，故反生膿作痛也。
凡臟皆屬陰，世人但知白朮能健脾，寧知脾虛而無濕邪者，用之反燥脾家津液，是損脾陰也，何補之有，此最易誤，故特表而出之。〕；
又寒濕過甚，水滿中宮者亦忌，謂其水氣未決，苦不勝水，甘徒滋壅，必待腎陽培補，水氣漸消，腎氣安位，朮始可投〔猶洪水衝堤，必待水退，方可培土禦水。〕，此又不得不稍變換於中也。

〔凡土虧水泛，必俟水勢稍退，方進理中等藥。〕蓋補脾之藥不一，白朮專補脾陽〔仲淳曰：白朮稟純陽之土氣，除邪之功勝，而益陰之效虧。
故病屬陰虛，血少精不足，內熱骨蒸，口乾唇燥，欬嗽吐痰，吐血鼻衂齒衂，便祕滯下者，法咸忌之。〕，生則較熟性更鮮補不滯膩，能治風寒濕痹，及散腰臍間血，并衝脈為病逆氣裏急之功；
非若山藥止補脾臟之陰；

甘草止緩脾中之氣，而不散於上下，俾血可生，燥症全無；
蒼朮氣味過烈，散多於補；
人參一味冲和，燥氣悉化，補脾而更補肺，所當分別而異視者也。

出浙江於潛地者為於潛朮，最佳。
米泔浸〔借穀氣和脾〕，壁土拌炒〔借土氣助脾〕；
入清燥藥，蜜水炒〔借潤制燥〕；

入滋陰藥，人乳拌用〔借乳入血制燥〕；
入清脹藥，麩皮拌炒用〔借麩入中〕。
<h3>龍眼</h3>
｛補心脾氣血｝
龍眼〔耑入心脾〕氣味甘溫，多有似於大棗，但此甘味更重，潤氣尤多，於補氣之中〔

溫則補氣〕，又更存有補血之力〔潤則補血〕，故書載能益脾長智〔脾益則智長〕，養心保血〔血保則心養〕，為心脾要藥；
是以心思勞傷而見健忘怔忡驚悸，暨腸風下血
〔便血症不一端，然大要血清而色鮮，另作一派，濺出遠射，四散如篩，其腹不痛，是為腸風無疑。

便血而見腹痛，則為熱毒下注；
不痛則為濕毒下注；
痛而喜手謹按，則為寒毒下注。

並血而見鮮紅為熱，瘀淡為寒，瘀晦為積，鮮紫為燥、為結，血如雞肝爛肉絞痛為蠱。
與夫症見面色痿黃，大便不實，聲短氣息，惡心嘔吐，六脈沉遲浮大無力為虛；
神氣不爽，脈數能食，腸紅下泄，腹痛便祕為實；

而究不越氣失所統，陰不隨陽，血自不歸附耳。〕，俱可用此為治。
蓋血雖屬心生，而亦賴脾以統；
思慮而氣既耗，則非甘者不能以補，思慮而神更損，則非潤者不能以濟；

龍眼甘潤兼有，既能補脾固氣，復能保血不耗，則神氣自爾長養，而無驚悸健忘之病矣，按古歸脾湯有用龍眼肉以治心脾傷損，義實基此。
非若大棗力專補脾，氣味雖甘，其性稍燥，而無甘潤和柔，以至於極之妙也。
至書有言久服令人輕身不老，百邪俱辟，止是神智長養之謂；

蠱毒可除，三蟲可殺，止是氣血充足而蠱不食之謂。
但此味甘體潤，凡中滿氣壅，腸滑泄利，為大忌耳。
桂產者佳，粵東者性熱，不堪入藥。

<h3>大棗</h3>
｛補脾胃中氣血｝

大棗〔耑入脾胃〕味甘氣溫，色赤肉潤，為補脾胃要藥。
經曰：裏不足者以甘補之；
形不足者，溫之以氣。

大棗甘能補中，溫能益氣；
脾胃既補，則十二經脈自通，九竅利
〔九竅，口、耳、鼻、目、前後二陰。〕，四肢和也；

正氣足則神自安。
故凡心腹邪氣心下懸急者，得此則調，得補則氣力強，腸胃清；
身中不足及病見腸澼者，用此則安。

甘能解毒，故於百藥中，得甘則協；
且於補藥中風寒發散，內用為向導，則能於脾助其升發之氣。
〔仲景治奔豚，用大棗滋土以平腎；

治水飲脇痛，用十棗益土以勝水。〕不似白朮性燥不潤，耑於脾氣則補；
山藥性平不燥，專於脾陰有益之為異耳。
但多食損齒〔齒屬腎，土燥尅水〕，及氣實中滿切忌。

〔甘令中滿，大建中湯減餳棗，與甘草同例。〕
北產肥潤者良，金華南棗亦佳。
殺烏附，忌蔥、魚同食。

<h3>荔枝</h3>
｛入脾助氣，入肝益血養營｝

荔枝〔耑入肝脾〕味甘而酸，氣溫，故能入脾助氣〔甘入脾〕，入肝益血養營
〔酸入肝〕。
然於血虛火衰則宜，若使病非虛弱，及素火盛服之，反致助火發熱，而有衂血齒痛之病矣。

〔李時珍曰：荔枝氣味純陽，其性畏熱，鮮者食多，即齦腫口痛或衂血也，病齒䘌及火病人忌之。
開寶本草言其性平，蘇氏卻謂多食無傷，皆謬說也；
按物類相感志云：食荔枝多則醉，以殼浸水飲之即解，此即食物不消還以本物消之之意。〕

｛荔枝核｝
至核味甘氣溫，專入肝腎，散滯辟寒；
雙核形似睪丸，尤治㿗疝卵腫，以其形類相似有感而通之義也。

〔治疝氣如斗，用荔枝炒黑，與茴香、青皮各炒為末，用酒送下。〕
｛荔枝殼｝
痘瘡不起，用殼煎湯以服，蓋取殼性溫補內托之意。

然要皆屬性燥，用當酌症所宜，非若龍眼性主溫和而資益甚多也。
出建產者良。
<h3>飴糖</h3>
｛溫脾潤肺｝
飴糖〔耑入脾肺〕氣味甘溫，據書言能補脾潤肺，化痰止嗽，並仲景建中湯用此以為補中緩脾。

蓋以米麥本屬脾胃之穀，而飴糖即屬穀麥所造，凡脾虛而肺不潤者，用此氣味甘緩以補脾氣之不足〔成無己曰：脾欲緩，急食甘以緩之。
膠飴之甘，以緩之也。〕；
兼因甘潤以制肺燥之有餘，是以脾虛而痰不化，固可用此以除痰；

脾虛而嗽不止，固可用此以除嗽；
即中虛而邪不解，亦得用此以發表；
中虛而煩渴時見，亦得用此以除煩止渴

〔寒食大麥一升，水七升，煎五升，入赤餳二合，渴即飲之。〕；
他如草烏毒中，其性橫烈，固可用此以為甘緩；
芒刺誤吞，痛楚異常，更可用此以為柔軟。

然糖經煉成，濕而且熱，其在氣虛痰盛，中虛火發，固可用此濕除；
若使中滿氣逆，實火實痰，非惟治痰，且更動痰，非惟治火，且更生火〔震亨曰：飴糖屬土而成於火，火發濕中之熱，寇氏謂其動風，言末而遺本矣。〕；
至於小兒多食，尤易損齒生蟲

〔蟲喜甘，齒屬腎，土補而水尅。〕，不可不慎。
牽白者不入藥用。
<h3>雞肉</h3>
｛補肝火，動肝風｝
雞肉〔耑入肝〕補虛溫中，載之本經，不為不是，然雞屬巽而動風〔巽生風〕，外應乎木，內通乎肝，得陽氣之最早，故先寅而鳴〔宗奭曰：雞鳴於五更，日至巽位，感動其氣然也。〕，鳴必鼓翅，火動風生之象。

〔時珍曰：禮記云「天產作陽，地產作陰。
」 雞卵生而地產，羽不能飛，雖為陽精，實屬風木，是陽中之陰也；
故能生熱動風，風火相扇，乃成中風。〕風火易動而易散，人之陽事不力者不宜食雞，是以昔人有利婦人、不利男子之說；

而東南之人肝氣易動，則生火生痰，病邪得之，為有助也；
故陰虛火盛者不宜食雞，食則風火益助矣；
脾胃虛弱者不宜食雞，食則肝邪益甚，而脾益敗矣；

昧者不察，既犯陰虛火動、脾虛不食兩症，又不撙節口腹，反執補虛溫中之說，殊為可惜；
至於婦人小產胎動，尤不宜食。
〔食則并，氣益動而血益損，脾益虛而胎益墮。〕

｛烏骨雞｝
惟有烏骨雞，別是一種，獨得水木之精，性耑走肝腎血分，補血益陰，為補虛除癆祛熱生津止渴，及下痢噤口帶下崩中要藥。
〔時珍曰：烏色屬水，牝象屬陰，故烏雌所治皆血分之病，各從其類也。〕如古方有用烏骨雞丸以治婦人百病

〔取其補虛益陰〕，鬼擊卒死用熱血以塗心下即甦。
〔肘後用烏雞冠血，瀝口中令嚥，仍破此雞搨心下，冷乃棄之道邊妙。〕
｛雞冠｝

雞冠位處至高，精華所聚，凡年久雄雞色赤，尤為陽氣充盛；
故可剌血以治中惡驚悸〔
陰不勝陽〕，及或中風口眼喎斜，用血塗其頰上即正。

〔鹹能走血透肌，故主之。〕
｛雞血｝
雞血和酒調服，可以使痘即發；

對口毒瘡，可用血塗即散〔風勢善行，以毒攻毒。〕；
中蜈蚣毒舌脹出口，可用冠血浸舌并咽即消〔取其物性之有畏惡而得制伏〕，其效甚眾。
｛雞肝｝

至於雄雞肝味甘微苦而溫，何書載治陰痿不起〔千金方用雞肝三具，並菟絲子一斤為末，雀卵和丸，如小豆大，每服五六十丸，酒下。〕，及小兒疳積，眼目不明，並肝經實熱虛熱〔實熱，用雄雞輭肝，並胡黃連、白芙蓉花、肉豆蔻為末，化服；
虛熱，用雞肝同明雄黃、桑白皮、雞內金為末，酒蒸去藥食。〕；
皆以取其肝以入肝，氣類相感之意。

｛雞矢白｝
雞屎白性寒不溫，用之以治鼓脹〔普濟方云：治鼓脹旦食不能暮食，由脾虛不能制水，水反勝土，水穀不運，氣不宣流，故令中滿，其脈沉實而滑，宜雞矢醴主之。
何大英云：諸腹脹大，皆屬於熱，精氣不得滲入膀胱，別走於腑，溢於皮裏膜外，故成脹滿，小便短澁，雞矢性寒，利小便，誠萬金不傳之寶也。

用臘月乾雞矢白半斤，袋盛，以酒醅一斗，漬七日，溫服三盃，日三；
或為末服二錢亦可。〕，石淋
〔古今驗錄，用雞矢白日中半乾，炒香為末，以酸漿飲服方寸匙，日二次，當下石出。〕

，瘢痕〔外臺以豬脂三升，飼烏雞一隻，三日取矢，同白芷、當歸各一兩煎十沸，去渣，入鷹矢白半兩調敷。〕，風痹〔千金方用腊月烏雞矢一升，炒黃為末，絹袋盛漬三升酒中，頻頻溫服令醉。〕；
亦以取其消導利濕，清熱除風之義。
｛雞子｝

惟雞子性稟生化最初之氣，兼清濁而為體，味甘氣寒，性專除熱療火，為風熱癎痓及傷寒少陰咽痛必用之藥。
｛卵清｝
卵清微寒，性專治熱解毒，為目痛赤痛煩滿欬逆，小兒下洩，婦人難產胞衣不出，癰疽敷腫必用之藥。

｛卵黃｝
卵黃微溫，性耑利產安胎，但多食則滯。
〔鼎曰：勿多食，令人腹中有聲，動風氣；

和蔥蒜食之氣短，同韮子食成風痛，共鱉肉食損人，共獺肉食成遁尸，同兔肉食成洩痢，妊婦以雞子、鯉魚同食令兒生瘡，同糯米食令兒生蠱。〕
｛卵殼｝
他如卵殼研末，磨障除翳，及或敷下疳瘡，蓋以取其蛻脫之義；

傷寒勞復用此熬令黃黑為末，熱湯調服，亦以取其風性發散之意。
｛肫內黃皮｝
肫內黃皮，性耑清穀除熱，止煩通溺。

｛卵中白皮｝
並卵中白皮，能散久欬結氣；
皆以取其性氣上行下入之妙。

然要雞中具有溫性，則能動火助風；
具有寒性，則能清熱利濕；
具有平性，則能益陰祕陽。

用雞而在於肝，則可通肝以治疳；
用雞而在於肫、於屎，則可入腑以消食；
用雞而在於抱出皮殼，則可入目以磨翳；

而仍不越乎巽木風動以為之主，故能直入厥陰而不岐耳。
凡血虛筋攣，及陰虛火起骨蒸，服此大忌。
諸雞惟烏骨、烏肉、白毛最良。

<h3>牛肉</h3>
｛補脾固中｝

牛肉〔耑入脾〕本屬土，若屬黃牛，色猶得正，治能補土固中〔土居中〕，益氣止渴〔
氣益，則津生渴止〕，功與黃耆無異。
故三瘧久病，日服黃牛湯，能令日漸輕強而無腫脹之病，其效可知。

即丹溪倒倉法，治停痰積血，膠聚於腸胃迴腸曲折之處，發為癱瘓癆瘵蠱脹膈𦠉，非丸散所能及者，用此因瀉為補，借補為瀉，踵其曲折，如洪水泛漲，陳朽順流而下，沉苛悉去，大有再造之功，中年後行一二次，亦卻疾養壽之一助〔朱震亨倒倉論曰：腸胃為積穀之室，故謂之倉，倒者推陳以致新也。
胃屬土，受物而不能自運，七情五味有傷中宮，停痰積血，互相糾纏，發為癱瘓，為癆瘵，為蠱脹，成形成質，為窠為臼，以生百病，而中宮愆和，自非丸散所能去也。
此方出自西域異人，其法用黃肥牡牛肉二十斤，長流水煮成糜，去滓，濾取液，再熬成琥珀色；

取之，每飲一鍾，隨飲至數十鍾，寒月溫飲，病在上則令吐，在下則令利，在中則令吐而利，在人活變；
吐利後渴，即服其小便一二碗，亦可蕩滌餘垢；
睡二日，乃食淡粥，養半月，即精神強健，沉疴悉去也，須斷房事半年、牛肉五年而安。〕；

此為補中之劑，非若汗吐下藥能以傷人，亦奇方也，但病非腸胃者不得遽行是法。
牛有黃牛、水牛之分，故黃牛性溫，而水牛性平。
白水牛可治反胃吐食，腸結不通。

｛牛乳｝
牛乳味甘微寒，亦治脾胃枯槁，噎膈反胃。
〔噎膈形類甚多，然大要皆屬精枯澤竭，氣逆上攻所致，故食不能入喉、入膈而自下也。

且人臟腑虧損，津竭氣逆，渾身痰窒，用以辛香燥膈劫痰，未嘗不快，然旋劫旋生，旋燥旋阻，痰愈且盛，津液見枯，清道厭會，無不阻塞；
雖水與飲類可以入喉不逆，而堅硬食物，每至厭會即返，曰噎，至膈阻絕吐出，曰膈；
況腎主五液二便，與膀胱一表一裏，腎水既槁，陽火偏勝，煎熬津液，三陽熱結，前後閉塞，口既不通，必反於上，直犯清道，上衝吸門咽喉，所食多噎不下，故經有言三陽結謂之膈。

朱震亨曰：反胃噎膈，大便燥結，宜牛乳、羊乳，時時嚥之，兼服四物湯為上策；
不可服人乳，人乳有五味之毒，七情之火也。〕
牛肉病獨肝黑身白頭者，切忌。

同豬肉食，則生寸白蟲。
<h3>鯽魚</h3>

｛補土制水消腫｝
鯽魚〔耑入脾胃大腸〕氣味甘溫，諸魚性多屬火，惟鯽魚則性屬土，土能制水，故書載有和胃實腸行水之功；
凡腸風下血，膈氣吐食，俱可用此投治；

且性與厚朴反，朴則泄氣，鯽則益氣也。
至於生搗，可塗痰核乳癰堅腫；
以豬油煎灰服，可治腸癰；

合赤小豆煮汁食，則消水腫；
炙油則治婦人陰瘡；
同白礬燒研，則治腸痢血痢；

入綠礬，泥固煅，則治反胃吐食；
與胡蒜煨，則治膈氣痞滿，皆以借其制水之意。
｛鯽魚鱗｝

但煅不可去鱗，以鱗有止血之功也。
烏背者味美，忌麥冬、芥菜、沙糖、豬肝。
<h3>蜂蜜</h3>
｛蜂白蜜，和胃潤肺通結；
赤蜜，性涼降火｝

蜜〔耑入脾肺，兼入腸胃〕本花木精英，春生露氣噓得釀而成。
生則性涼清發，熟則性溫補中，為至純至粹之味。
凡人五臟不足，燥結不解，營衛不調，三焦失職，心腹急痛，肌肉瘡瘍，咳嗽熱痢，眼目眩花，形色枯槁，無不借其潤色以投；

如仲景治陽明燥結大便不解，用蜜煎導〔乘熱納入穀道〕，取其能通結燥而不傷脾胃也。
滋補藥俱用白蜜為丸，取其和胃潤肺也；
至於赤蜜食之使人心煩，以其味酸者，故惟降火藥用之。

白蜜雖補脾肺，然性涼質潤，若脾氣不實，腎氣虛滑，及濕熱痰滯，胸痞不寬者，咸須忌之。
白如膏者良
〔李時珍曰：凡試蜜以燒紅火筯插入，提出起氣是真，起烟是偽。〕；

用銀石器，每蜜一斤，入水四兩，桑火慢熬，掠去浮沫，至滴水成珠用。
忌蔥、鮮萵苣同食。
｛蜂房清熱，軟堅散結，解腸胃毒｝

蜂房味苦鹹辛，氣平有毒，為清熱軟堅散結要藥；
是以驚癎蠱毒，癰疽瘰癧，痔痢風毒等症，得此則除。
〔時珍曰：蜂露房陽明藥也，外科齒科及他病用之，亦皆取其以毒攻毒，殺蟲之功耳。〕以其辛能散結，苦能泄熱，鹹能軟堅，且取其氣類相從，以毒攻毒之義也。

有同亂髮、蛇皮三物合燒灰酒服，治惡瘡附骨癰根在臟腑，歷節腫出疔腫惡脈諸毒者；
又以煎水漱齒止風蟲疼痛，洗乳癰蜂疔惡瘡者；
皆以取其攻毒散邪殺蟲之意，并得陰露之寒及蛻脫之義耳。

但癰疽潰後禁用。
去外粗皮、酒淨炒用。
<h2><br>&emsp;<span class="blue">平補</span></h2>

精不足而以事味投補，是虧已在於精，而補不當用以平劑矣；
氣不足而以輕清投補，是虧已在於氣，而補亦不當用以平劑矣；
惟於補氣而於血有損，補血而於氣有窒；

補上而於下有礙，補下而於上有虧；
其症似虛非虛，似實非實，則不得不擇甘潤和平之劑以進。
如萎蕤、人乳，是補肺陰之至平者也；

山藥、黃精、羊肉、豬肉、甘草，是補脾陰之至平者也；
柏子、合歡皮、阿膠，是補心陰之至平者也；
冬青子、桑寄生、桑螵蛸、狗脊，是補肝腎陰之至平者也；

燕窩、鴿肉、鴨肉，是補精氣之至平者也。
但阿膠、人乳，則令肝腎與肺而皆潤，合歡則令脾陰五臟而皆安，山藥則令肺腎而俱固，桑螵蛸則能利水以交心。
至於倉米、扁豆，一能養胃以除煩，一能舒脾以利脾，皆為輕平最和之味。

餘則兼苦兼辛兼淡，平雖不失，而氣味夾雜，未可概作平補論耳。
<h3>萎蕤</h3>

｛補肺陰，止嗽，兼祛風濕｝
萎蕤〔耑入肺，兼入肝脾腎〕一名玉竹，味甘性平，質潤，據書載能補肺陰，及入肝脾腎以祛風濕。
與人參地黃，稱為補劑上品〔如本經所論，以治中風暴熱等病；

別錄所論，以治心腹結氣，虛熱腰痛，莖中寒，目痛眥爛淚出；
甄權所論，以治內虛不足，去虛癆客熱，頭痛不安；
千金以治風溫，自汗身重，語言難出；

時珍以治寒瘧痁瘧不足，皆以萎蕤為主。〕并云可以當參，其說未嘗不是；
但此氣平力薄，既與人參力厚不若，復與地黃味濃不合，即使用至斤許，未有奇功，較之人參之補元，地黃之滋陰，不啻天淵矣，矧可用此當參以挽垂絕之傾乎？
況書載云祛風除濕，不無疎泄於補，更云不及，曷云可稱上劑耶。

肥白者良。
似黃精而差小，黃白多鬚，竹刀刮去皮節，發散用生；
補劑用蜜水拌，飯上蒸熟用。

<h3>黃精</h3>
｛補脾陰｝

黃精〔耑入脾，兼入肺腎〕書極稱羨，謂其氣平味甘，治能補中益五臟，補脾胃，潤心肺，填精補助筋骨，除風濕，下三蟲；
且得坤土之精粹，久服不饑，其言極是。
〔時珍曰：黃精受戊己之淳氣，故為真黃宮之勝品。

土者萬物之母，土得其養，則水火既濟；
木金交合，而諸邪自去，百病不生矣。〕但其所述逃婢一事，云其服此能飛，不無可疑？究其黃精氣味，止是入脾補陰；
若使挾有痰濕，則食反更助痰，況此未經火煅，食則喉舌皆痹，何至服能成仙？若使事果屬實，則人參更得天地中和之粹，又曷云不克成仙耶，細繹是情，殊覺謊謬，因并記之。

根紫花黃，葉如竹葉者是，俗名山生薑。
九蒸九晒用。
<h3>甘草</h3>
｛緩中氣不足｝
甘草〔耑入脾〕味甘性平，質中，外赤肉黃，生寒、熟熱。

昔人言其有火能瀉，是因火性急迫，用此甘味以緩火勢，且取生用性寒，以瀉焚爍害耳。
至書有云炙用補脾，是能緩其中氣不足。
調和諸藥不爭〔王好古曰：五味之用，苦泄，辛散，酸收，鹹斂，甘上行而發。

而本草言甘草下氣，何也？蓋味甘主中，有升降浮沉，可上可下，可外可內，有和有緩，有補有泄，居中之道盡矣。
張仲景附子理中湯用甘草，恐其僭上也，調胃承氣湯用甘草，恐其速下也，皆緩之之意；
小柴胡湯有柴胡、黃芩之寒，人參、半夏之溫，而用甘草者，則有調和之意；

建中湯用甘草，以補中而緩脾急，鳳髓丹用甘草，以緩腎急而生元氣也，乃甘補之意也。〕，故入和劑則補益，入涼劑則瀉熱，入汗劑則解肌，入峻劑則緩正氣，入潤劑則養血，并能解諸藥毒〔頌曰：
按孫思邈千金方論云「甘草解百藥毒，如湯沃雪。
」有中烏頭、巴豆毒，甘草入腹即定，驗如反掌；

方稱大豆汁解百藥毒，予每試之不效，加入甘草為甘豆湯，其驗乃奇也。〕，及兒胎毒，以致尊為國老。
然使脾胃虛寒，及挾有水氣脹滿等症，服此最屬不宜；
未可云其補脾，而凡脾胃虛寒，皆可得而服也；

若使滿屬虛致，則甘又能瀉滿，不可不知。
〔王好古曰：甘者令人中滿，中滿者勿食甘，甘緩而壅氣，非中滿所宜也。
凡不滿而用炙甘草，為之補；

若中滿而用生甘草，為之瀉，能引甘藥直至滿所；
甘味入脾，歸其所喜，此升降浮沉之理也。
經云：以甘補之，以甘瀉之，以甘緩之是矣。〕

｛甘草梢｝
梢止莖中澁痛〔氣行於下〕。
｛甘草節｝

節消癰疽焮腫，及除胸熱〔節行節處〕，功各有宜。
但用宜取大而且結。
至書所載甘反大戟、芫花、甘遂，又云：亦有並用不悖，惟深達精微者始可知之。

〔如古治痰癖，有用十棗湯加甘草；
東垣治結核，與海藻同用；
丹溪治癆瘵蓮心飲，與芫花同用，皆以反其下勢之銳。〕

<h3>桑寄生</h3>
｛補肝腎，除風濕，強筋骨｝

桑寄生〔耑入肝腎〕感桑精氣而生，味苦而甘，性平而和，不寒不熱，號為補腎、補血要劑。
緣腎主骨髮，主血，苦入腎，腎得補則筋骨有力，不致痿痹而酸痛矣；
甘補血，血得補則髮受其灌蔭，而不枯脫落矣。

故凡內而腰痛筋骨篤疾胎墮，外而金瘡肌膚風濕，何一不藉此以為主治乎。
第出桑樹生者真〔須自採，或連桑葉者乃可用。〕，和莖葉細剉陰乾，忌火，服則其效如神；
若雜樹所出，性氣不同，恐反有害。

<h3>柏子仁</h3>
｛養心血｝

柏子仁〔耑入心〕辛甘平潤，考書俱言四臟皆補，究之止屬心藥耳。
蓋香雖能補脾，而實可以通竅而入心；
潤雖可以補肝而益腎，而實可以寧神而定智；

甘雖足以和胃而固中，而實足以益血而神守。
是以風濕可除，驚癎可療，邪魅可辟，皮膚可澤，惟見神恬氣適，耳聰目明，而無枯槁燥澀之患矣。
然性多潤滑〔凡仁皆潤〕

，陰寒泄瀉者切忌；
氣多香洩，體虛火盛者亦忌。
若云不飢不老，延年輕身，雖出經典，仍當活視，毋為書執。

蒸熟暴乾自裂，入藥炒研去油用。
畏菊花。
<h3>冬青子</h3>
｛冬青子補肝強筋，補腎健骨｝
｛女貞子補腎水，滑腸胃｝

｛枸骨子補腰膝，理失血｝
冬青〔耑入肝腎〕、女貞、枸骨，載之本草，已屬不同；
如冬青即今俗乎凍青樹者，女貞即今俗呼蠟樹者，枸骨即今俗呼猫兒刺者。

冬青、女貞，花繁子盛，纍纍滿樹，冬月鸛鵒喜食，木肌皆白，葉厚而柔長，綠色面青背淡，形色相似；
但女貞則葉長四五寸，子黑色，冬青則葉微團，子紅色之為異耳；
今人不知女貞即屬蠟樹，僅以女貞茂盛呼為冬青，致令兩物同名。

枸骨樹，若女貞肌白葉長，青翠而厚，葉有五刺；
子若冬青緋紅，以致混將是物亦列女貞項下。
究之三物合論，在冬青苦甘而涼，諸書雖言補肝強筋，補腎健骨〔簡集方，冬至日取凍青樹子，鹽酒浸一夜，九蒸九晒，瓶收，每日空心酒吞七十粒，臥時再服。〕，而補仍兼有清。

女貞氣味苦平，按書稱為補虛上品，可以滋水黑髮，如古方之用旱蓮草、桑椹子同入以治虛損；
然亦須審脾氣堅厚，稍涉虛寒，必致作泄。
枸骨氣味苦平，按書有言能補腰膝，及治勞傷失血〔用枸骨數斤，去刺，入紅棗二三斤，熬膏蜜收。〕，亦是補水培精之味；

但性多陰不燥，用以陰虛則宜，而於陽虛有礙；
枝葉可以淋汁煎膏以塗白癜風，脂亦可以為黐粘雀。
三藥氣味不同，至就其子紅黑以推，大約色紅則能入肝補血，色黑則能入腎滋水；

色紅則能入血理血，故於失血血瘀有效，色黑則能補精化血，故於烏鬚黑髮有功。
然色紅而潤，其性陰，兼有陽；
色黑而潤，其性純陰不雜；

故書有言女貞補中安臟，而又議其陰寒至極，凡此似同而異，在人平昔細為考核，免至臨岐亡羊耳。
冬日採佳，酒浸蒸潤晒乾用。
<h3>合歡皮</h3>
｛補脾陰，緩心氣｝
合歡〔耑入脾，兼入心〕因何命名，謂其服之臟腑安養，令人歡欣怡悅，故以歡名。

第此味甘氣平，服之雖能入脾補陰〔朱震亨曰：合歡屬土，補陰之功，長肌肉，續筋骨，概可見矣。〕，入心緩氣，而令五臟安和，神氣自暢；
及單用煎湯而治肺癰唾濁〔韋宙獨行方〕；
合阿膠煎湯而治肺痿吐血，皆驗；

與白蠟熬膏，而為長肉生肌續筋接骨之藥。
然氣緩力微，用之非止錢許可以奏效，故必重用久服，方有補益怡悅心志之效矣；
若使急病而求治即歡悅，其能之乎？

合歡即合昏木，植於庭除，幹似梧桐，枝甚柔弱，葉似皂角，極細繁密，葉則夜合者是。
去粗皮，炒用。
<h3>陳倉米</h3>
｛養胃除煩｝
陳倉米〔耑入胃，兼入心脾〕即米多年陳積於倉而未用者也。

〔時珍曰：
廩米北人多用粟，南人多用粳及秈，並水浸蒸晒為之，亦有火燒過治成者。
入倉陳久，皆氣過色變，故古人謂之紅粟紅腐，陳陳相因也。〕凡米存積未久，則性仍舊未革，煮汁則膠粘不爽，食亦壅滯不消。

至於熱病將愈，胃氣未復，猶忌食物戀膈，熱與食鬱，而煩以生；
必得冲淡甘平以為調劑，則胃乃適。
陳米津液既枯，氣味亦變，服此正能養胃除濕祛煩；

是以古人載此，既有煮汁養胃之功，復有祛濕除煩之力；
一切惡瘡百藥不效者，用此作飯成團，火煅存性，麻油膩粉調敷；
可知冲淡和平，力雖稍遜，而功則大未可忽也。

若以無病之時而用此，日為飽飯，則又未見其有克合者矣。
<h3>山藥</h3>

｛補脾陰｝
山藥〔耑入脾，兼入肺腎〕本屬食物，古人用入湯劑，謂其補脾益氣〔氣益由於陰補，非正說也。〕，除熱。
然究色白入肺，味甘入脾，氣雖溫而卻平，為補脾肺之陰

〔時珍曰：按吳綬云，山藥入手足太陰二經，補其不足，清其虛熱。〕；
是以能潤皮毛，長肌肉；
與麵同食不能益人〔詵曰：惟和麵作䬪飥則動氣，為不能制麵毒也。〕，不似黃耆性溫能補肺陽，白朮苦燥能補脾陽也。

且其性濇〔汪昂曰：
性濇故治遺精泄瀉，而諸家俱未言濇。〕，能治遺精不禁。
味甘兼鹹，又能益腎強陰，故六味地黃丸用此以佐地黃；

然性雖陰而滯不甚，故能滲濕以止泄瀉。
生搗敷癰瘡，消腫硬，亦是補陰退熱之意；
至云補陽消腫，補氣除滯，理雖可通，語涉牽混，似非正說。

至入湯劑以治火虛危症，難圖近功，必多用之方愈，以其秉性和緩故耳。
入滋陰藥中宜生用，入補脾內宜炒黃用。
淮產色白而堅者良，建產雖白不佳。

<h3>扁豆</h3>
｛補脾除濕｝

扁豆〔耑入脾〕如何補脾，蓋緣脾喜甘，扁豆得味之甘，故能於脾而有益也；
脾得香而能舒，扁豆稟氣芬芳，故能於脾而克舒也；
脾苦濕而喜燥，扁豆得性之溫，故能於脾而克燥也；

脾土既實，則水道自通，三焦不混，而太陰暑濕之邪
〔指太陰暑濕言〕自爾克消，安能復藏於脾而有渴瀉之病乎。
但多食壅滯〔凡仁皆滯〕，不可不知。

子粗圓色白者佳。
入藥連皮炒研用，亦有浸去皮及生用者。
<h3>鴨肉</h3>
｛補虛除癆，逐痰利水｝
鴨肉〔耑入脾胃，兼入肺腎〕氣味甘溫，逼火而生，唼水而長，未出卵時，先得火氣，故不憚冰雪，偏喜淫雨，而尾臎膻濁最甚，故群雌一被其氣，皆得化生之機，不待鶿尾之遍也；

溫中補虛，扶陽利水〔時珍曰：鴨水禽也，治水利小便，宜用青頭雄鴨，取水木發生之象。〕，是其本性，此主性溫者而言也；
有言其性微冷，能入肺腎血分，滋陰補虛，除癆止嗽化痰，利水消腫為要。
〔葛可久治久虛發熱咳嗽，吐痰咳血，火乘金位者，用黑嘴白鴨一隻，取血入溫酒，量飲，使直入肺經，以酒補之。

將鴨乾撏去毛，脇下開竅，去腸拭淨，入大棗肉二升，參苓平胃散末一升，縛定，用沙甕一個，置鴨在內，以炭火慢煨，將陳酒一瓶，作三次入之，酒乾為度，取起食鴨及棗，頻作取愈。〕服之陰虛亦不見燥，陽虛亦不見冷，非其性平，烏能若是乎；
但雌則微溫，而雄則微冷，不可不辨。
若黑骨白毛者，為虛癆聖藥，亦金水相生之義耳；

老者良。
｛鴨血｝
血解金銀丹石砒霜百毒，及中惡溺死者。

｛鴨卵｝
卵甘鹹微寒，能滋陰，除心腹膈熱；
炒鹽藏食佳。

<h3>鴿肉</h3>
｛補精益氣，兼除瘡疥｝

鴿肉〔耑入肺腎〕味鹹氣平，性稟金水，故能入腎入肺，為久患虛羸要藥。
凡人肺腎受傷，多緣精虧氣弱，精愈損者，則氣益祛，氣愈祛者，則精益虛
〔精無氣不行，氣無精不附。〕；

服此味鹹溫平，則精既見其有補，而氣益見其有益也。
此為甘平溫鹹之品，其性不涼不燥，故於治虛之外，更能兼理瘡疥
〔嘉祐〕，凡一切皮膚惡瘡，及瘢風瘰癧瘍風等症，煮熟酒服，無不咸宜；

并辟諸般藥毒。
誠虛癆患疥之良劑，補精與氣之要藥也。
但鴿形色甚多〔時珍曰：

鴿性淫而易合，故名。〕，惟白者最良。
｛鴿卵｝
卵能預解痘毒。

〔用白鴿卵一對，入竹筒封置厠中半月，以卵和辰砂三錢，丸菉豆大，每服三十丸，三豆飲下，毒從大小便出也。〕
｛鴿屎｝
屎亦能殺瘵蠱，虛癆家咸多畜之。

<h3>阿膠</h3>
｛入肝補血，通潤心肺與腎｝

阿膠〔耑入肝，兼入肺腎心〕味甘氣平，質潤，專入肝經養血，何書又言除風化痰？
蓋以血因熱燥，則風自生，阿膠得阿井純陰之濟水，又得純黑補陰之驢皮〔宗奭曰：
驢皮煎膠，取其發散皮膚之外也；

用烏者取烏色屬水，以制熱則生風之義，如烏卵、烏雞之類皆然。〕，氣味俱陰，既入肝經養血，復入腎經滋水，水補而熱自制，故風自爾不生〔藏器曰：諸膠皆主風，止洩補虛，而驢皮主風為最。〕；
又膠潤而不燥，膠性既能潤肺，復能趨下降濁，使痰不至上逆耳。
至於痔漏腸風，衂血血淋下痢〔痢因熱成〕，暨經枯崩帶，胎動癰腫，治克有效；

亦是因血枯燥，伏熱而成，故能得滋而解。
此為血分養血潤燥，養肺除熱要劑，不似首烏功耑入肝，補血祛風，烏鬚黑髮，而肺經潤燥定喘則未及；
鹿膠性耑溫督與衝以益其血，而於肺經清熱止嗽則未有；

龜膠力補至陰，通達於任，退熱除蒸，而於陰中之陽未克有補。
古人云：阿膠養神，人參益氣，正謂此也。
以黑光帶綠，至夏不軟者良；

削炒成珠，或麵炒，蛤粉炒〔去痰〕，蒲黃炒〔止血〕，或酒化、水化為用。
以山藥為使，惡大黃。
｛牛膠｝

牛膠功與阿膠相似〔陳自明云：補虛用牛皮膠，去風用驢皮膠。
時珍曰：阿膠難得，真牛皮膠亦可權用，其性味皆平補，宜於虛熱；
若鹿角膠則性味熱補，非虛熱者所宜，不可不詳辨也。〕，治能養血祛風，然總不如阿膠養血治風之為最耳。

<h3>羊肉</h3>
｛入脾補陰，豐體澤膚｝

羊肉〔耑入脾〕氣味甘溫，東垣載能補形，此一句已盡羊肉大概矣；
復於十劑方中又云：補可去弱，人參、羊肉之屬。
是明指參補氣，而補形端在羊肉，又何疑哉。

夫氣屬陽，血屬陰，體輕而燥者屬陽，體重而潤者屬陰；
羊肉氣味雖溫，然體潤肉肥，其於肌膚血液則易及〔李杲曰：凡味同羊肉者，皆補血虛。〕；
若使泥於書載壯陽補氣健力等說，及以陽生陰長之理，牽引混指，其何以清眉目而別治用哉？

｛羊肝、羊膽｝
況據書載羊肝、羊膽，皆指屬寒，而能明目以祛翳。
〔時珍曰：肝開於目，膽汁減則目暗；

目者肝之外候，膽之精華也，故諸膽皆治目病。
腊月取羯羊膽十餘枚，以蜜裝滿，紙套籠住，懸簷下，待霜出掃下，點之神效，名二百味草花膏；
以羊食百草，蜂採百花也。〕

｛羊骨｝
羊骨則止補骨，燒灰擦牙則止固腎。
｛羊精、羊𦚠｝

羊精、羊𦚠則止潤膚澤肌。
｛羊血｝
羊血則止解砒霜諸毒。

〔外臺云：凡服丹石人，忌食羊血十年，一食前功盡亡。
此物能制丹砂、水銀、輕粉、生銀、硼砂、砒霜、硫黃、乳石、鐘乳、空青、曾青、雲母石、陽起石、孔公孽等毒。〕
｛羊乳｝

羊乳則止潤燥消渴。
｛羊鬚｝
羊鬚則止敷疳療瘡，而於氣血未有補。

豈有羊肉一味，功耑入肺補氣，而於形血精液，竟不補及者乎？但其氣薄於血，則雖口服甘肥，而血不生；
血薄於氣，則雖日服參耆，而氣不長，於此不可不知。
反半夏、菖蒲，忌銅器，同蕎麥、豆醬食，發痼疾，同醋食，傷人心。

<h3>燕窩</h3>
｛補胃潤肺滋腎｝

燕窩〔耑入肺脾腎〕書中稱為食物上品，及為補虛除癆之用。
〔考之本草不收，方書罕用。〕蓋謂此物由於鳥啣海粉作窩，懸於石崖，得陽和風日之氣而成者也；
海粉本屬寒鹹，得鳥啣於風高之處而為甘平，洵可入肺生氣〔肺處至高之處〕，入腎滋水〔鹹入腎〕，入胃補中〔甘入脾胃〕，俾其補不致燥，潤不致滯，而為藥中至平至美之味者也；

是以虛癆藥石難進〔咳吐紅痰，每兼水糖煮食〕，用此往往獲效，義由於此。
然使火勢急迫，則又當用至陰重劑以為拯救，不可恃此輕淡以為扶衰救命之本，而致委靡自失耳。
<h3>蠟</h3>
｛蜜蠟入胃絕痢，入肝活血｝
｛蟲蠟生肌活血｝

蠟〔耑入肝脾〕本有二，一出於蜂蜜之滓而成，即蜜凝結之粗者也，其蠟有黃有白；
一出樹之蠟，其蠟由木之蟲而得，故又名蟲白蠟。
〔白蠟有二。〕二者氣味不同，性亦微別。

如蜜蠟味淡性平，其蠟本由蜜成，蜜本潤物，則蠟亦潤，故能主潤臟腑經絡，而有絕續補傷生肌之妙〔甄權治孕婦始動下血不絕欲死，以雞子大一枚煎三五沸，投美酒半升立瘥。〕；
蠟止存蜜粗粕，其性最濇，故又能止瀉絕痢〔仲景治痢有調氣飲；
千金治痢有膠蠟湯；

華佗治下痢食即吐，用白蠟方寸匙，雞子黃一枚，石蜜同苦酒、髮灰、黃連末各半雞子殼，先煎蜜、蠟、苦酒、雞子四味令勻，乃納連末、灰髮，熬至可丸乃止，二日服盡，神效。〕，今人以情不投而曰嚼蠟，即味淡之意也，又凡蕩除下焦之藥，以此裹丸，亦其免傷上部之意，蜜蠟之用如此。
至於蟲蠟，係生蠟樹所產，蠟樹屬金，性最堅強，蟲食其葉而成，味甘氣溫；
按甘益血補中，溫能通經活絡，故書載能止痛生肌，補虛絕續，與桑螵蛸同有補虛之意，可為外科聖藥；

是以鄭贊寰云：汪御章尿血，用白蠟加於涼血滋腎藥中，遂愈。
又書云：用此合合歡皮，同入長肉膏中神效。
又治下疳，服之未成即消，已成即歛。

以半兩入鯽魚腹中煮食，治腸紅神效，則知蟲蠟亦皆生肌活血之味。
但蜜蠟味甘淡濇微溫，蟲蠟則味甘不淡而溫也；
蜜蠟因有濇性，可以止瀉治痢，蟲蠟濇性差減，而痢則鮮用也；

蜜蠟本蜂蜜之氣，僅甘之餘氣而成，而所主在胃，蟲蠟得樹收歛堅強之氣，而所治專在筋肉骨血也；
二者微似之中，恍惚之際，不可不知。
<h2><br>&emsp;<span class="blue">補火</span></h2>

按李時珍云：命門為藏精係胞之物，其體非脂非肉，白膜裹之，在脊骨第七節兩腎中；
此火下通二腎，上通心肺，貫腦，為生命之原，相火之主，精氣之府，人物皆有，生人生物，俱由此出。
又按汪昂謂：人無此火，則神機滅息，生氣消亡。

趙養葵謂：
火可以水折，惟水中之火，不可以水折，故必擇其同氣招引歸宇，則火始不上浮而下降矣。
此火之所由補也，第世止佑附、桂為補火之最，硫黃為火之精，越外毫不計及，更不知其附、桂因何相需必用。

詎知火衰氣寒而厥，則必用以附子；
火衰血寒腹痛，則必用以肉桂；
火衰寒結不解，則必用以硫黃；

火衰冷痹精遺，則必用以仙茅；
火衰疝瘕偏墜，則必用以胡巴；
火衰氣逆不歸，則必用以沉香；

火衰腎泄不固，則必用以補骨脂；
火衰陽痿血瘀，則必用以陽起石；
火衰風冷麻痹，則必用以淫羊藿；

火衰風濕瘡癢，則必用以蛇床子；
火衰臟寒蠱生，則必用以川椒；
火衰氣逆呃起，則必用以丁香；

火衰精涎不攝，則必用以益智；
至於陽不通督，須用鹿茸以補之；
火不交心，須用遠志以通之；

水竅不開，須用鐘乳石以利之；
氣虛喘乏，須用蛤蚧以禦之；
精滑不禁，須用阿芙蓉以濇之；

皆當隨症酌與，不可概用。
若使水火並衰，及或氣陷不固，陰精獨脫，尤當切禁，否則禍人反掌。
<h3>附子</h3>
｛補命火，逐冷厥｝
附子〔耑入命門〕味辛大熱，純陽有毒，其性走而不守〔好古曰：其性走而不守，非若乾薑止而不行。〕，通行十二經，無所不至，為補先天命門真火第一要劑；

凡一切沉寒痼冷之症，用此無不奏效。
〔吳綬曰：附子乃陰症要藥。
凡傷寒傳變三陰，及中寒夾陰，雖身大熱，而脈沉者必用之；

或厥冷腹痛脈沉細，甚則唇青囊縮者，急須用之，有退陰回陽之力，起死回生之功。
近世陰症傷寒，往往疑似不敢用附子，直待陰極陽竭而用之，已遲矣；
且夾陰傷寒內外皆陰，陽氣頓衰，必須急用人參以益其原，佐以附子溫經散寒，捨此不用，將何以救之。〕

故書皆載能治寒毒厥逆〔書曰：陰陽不相順接謂之厥。
又曰：厥者盡也，逆者亂也，即血氣敗亂之謂也。
凡厥有陽、有陰，但察傷寒初起，頭痛發熱惡寒，後則四肢厥冷，乍溫，大便燥實，譫語發渴，揚手擲足，不惡寒但惡熱，脈來沉滑而數，重按有力，是為陽厥，宜用承氣、白虎等湯以治。

若初起並無身熱頭痛，便惡寒，四肢厥逆，直過肘膝不溫，唇與爪甲青黑，欲引衣倦臥，二便清利，不渴，或腹痛泄利清穀，或凜凜面如刀刮，或口吐涎沫，或乾嘔呃逆，脈來沉細無力，方謂陰厥，宜用附子理中湯、四逆湯以治。〕，呃逆嘔噦〔寒呃症不一端，有誤服寒涼水飲停心而致氣逆而呃，有陽氣衰微內寒迫其相火上衝而呃，有偶食生冷陽氣不得舒發而呃，有陰寒直中於胃而致氣不克舒而呃，有吐利後胃氣虛寒而呃者，經曰：病深者必發噦。
屬於胃中虛寒者居多。〕，膈噎脾泄
〔食至喉即返，是槁在於吸間厭會，其症謂噎；

食下胃脘，須臾吐出，是槁在於賁門，胃之上口，其症謂膈；
食下良久吐出，是槁在於幽門，胃之下口，其症謂之反胃。
歷考諸書，皆以噎膈為有火，反胃為無火；

而士材又謂但察脈大有力，嘔吐酸臭，當作熱治；
脈小無力，嘔吐清水，當作寒醫；
色之黃白而枯者為虛寒，色之紅赤而澤者為實熱；

能合色脈，庶乎無誤。
汪昂云：脾泄，命火不足。〕，冷痢寒瀉，霍亂轉筋，拘攣風痹，癥瘕積聚，督脈為病，脊強而厥，小兒慢驚，痘瘡灰白，癰疽不歛〔皆屬於寒者〕。
其入補氣藥中，則追失散之元陽；

入發散藥中，則能開腠理以逐在表之風寒；
入溫煖藥內，則能以祛在裏之寒濕〔虞摶〕；
獨書所云入補血藥，則能以滋不足之真陰。

緣陰與陽，相為依附，補陽即所以滋陰；
若使水虧火盛，用以辛熱純陽，不更使火益盛而水益虧乎？〔好古曰：
非身涼而四肢厥逆者，不可僭用，服附子以補火，必防涸水。〕故崔氏八味丸中，用此以為補陰嚮導，使陰從陽復。

然丹溪謂其雄悍無補，而且殺人，其言似謬。
〔荊府都昌王體瘦而冷，無他病，日以附子煎湯飲，兼嚼硫黃，如此數歲；
靳州衛張百戶，平生服鹿茸附子藥，至八十歲康健倍常；

宋張杲醫說載趙知府耽酒色，每日煎乾薑熟附湯，吞硫黃金液丹百粒，乃能健啖，否則倦弱不支，壽至九十。
他人服一粒即為害，若此數人者，皆其臟腑稟賦之偏，服之有益無害，不可以常理概論也。〕但陰極似陽，服之不宜熱投。
〔時珍曰：陰寒在下，虛陽上浮，治之以寒，則陰氣益甚而病增；

治之以熱，則拒格而不納；
熱藥冷飲，下咽之後，冷體既消，熱性便發，而病氣隨愈，不違其情而致火益，此反治之妙也。〕
發散附子須生〔如四逆湯，生附配乾薑之類。〕，用補附子宜熟。

〔如仲景麻黃附子細辛湯，熟附配麻黃之類。〕以西川彰明赤水產者為最，皮黑體圓，底平八角，重三兩者良。
水浸麵裹，煨令發拆，乘熱切片。
反半夏。

｛烏頭｝
烏頭〔即附子之母〕性輕逐風，不似附子性重逐寒。
｛烏尖｝

烏附尖能吐風痰以治癲癎，取其直達病所。
〔常山吐瘧痰積飲在於心下，瓜蒂吐熱痰在膈，木鱉子引吐熱毒從痰外出，萊菔子吐氣痰在膈，參蘆吐虛痰，烏附尖、藜蘆吐風痰。〕
｛天雄｝

天雄細長，獨夥無附，其身大於附子，其尖向下，能補下焦命門陽虛；
然辛熱走竄，止屬主治風寒濕痹之品。
｛側子｝

側子連生附側，宜於發散四肢，故治手足風濕諸痹。
其功皆與附子補散差殊。
畏人參、黃耆、甘草、防風、犀角、菉豆、童便，反貝母、半夏、栝蔞、白芨、白蘝。

中其毒者，黃連、犀角、甘草節煎湯解，黃土水亦解。
<h3>仙茅</h3>

｛補火散寒，除痹煖精｝
仙茅〔耑入命門〕辛熱微毒，據書皆載功耑補火助陽煖精；
凡下元虛弱，陽衰精冷失溺無子，並腹冷不食冷痹不行，靡不服之有效。

以其精為火宅，火衰則精與血皆衰，而精自爾厥逆不溫，溺亦自爾失候不禁矣。
此與附、桂、硫黃、胡巴、破故紙、淫羊藿、蛇床子、遠志同為一例，但附子則能以除火衰寒厥，肉桂則能以通血分寒滯，胡巴則能以除火衰寒疝，淫羊藿則能以除火衰風冷，蛇床子則能以祛火衰寒濕，硫黃則能以除火衰寒結，破故紙則能以理火衰腎瀉，遠志則能以除火衰怔忡，雖其所補則同，而效各有攸建；
未可云其補火，而不分其主治於其中也。

故凡火衰病見，用之不離附、桂，餘則視症酌增，然亦須視稟賦素怯則宜。
〔沈括筆談云：夏文莊公稟賦異於人，但睡則身冷如逝者，既覺，須令人溫之良久，乃能動，常服仙茅、鐘乳、硫黃莫知紀極，此稟賦素怯則宜。〕若相火熾盛，服之反能動火，為害叵測。
〔張果老說云：一人中仙茅毒，舌脹出口，漸大與肩齊，因以小刀剺之，隨破隨合，剺至百數，始有血一點出，曰可救矣，煮大黃、朴硝服之，無害也。〕然川產者少，偽充者多，不可不辨。

以竹刀刮切，糯米泔浸去赤汁，酒拌濕蒸，勿犯鐵器。
<h3>胡巴</h3>

｛補火逐冷除疝｝
胡蘆巴〔耑入命門〕苦溫純陽，亦能入腎補命，故書載煖丹田，壯元陽。
治腎臟虛冷，並疝瘕冷氣，小腸偏墜，寒濕腳氣。

〔時珍曰：胡蘆巴，右腎命門藥也，元陽不足，冷氣僭伏，不能歸元者宜之。
宋惠民和劑局方有胡蘆巴丸，治大人小兒小腸奔豚偏墜，及小腹有形如卵，上下走痛不可忍者。
用胡蘆巴八錢，茴香六錢，巴戟去心，川烏頭炮去皮各二錢，楝實去核四錢，吳茱萸五錢，並炒為末，酒糊丸，梧子大，每服十五丸，鹽酒下。〕功與仙茅、附子、硫黃恍惚相似，然其力則終遜於附子、硫黃，故補火仍須兼以附、硫、茴香、吳茱萸等藥同投，方能有效。

係海外胡蘿子，四聲音相近故名。
酒浸暴乾炒用。
<h3>淫羊藿</h3>
｛補火逐冷散風｝
淫羊藿〔耑入命門，兼入肝腎〕辛香甘溫，諸書皆載能治男子絕陽不興，女子絕陰不產；

且能治冷風勞氣，四肢麻木不仁，腰膝無力。
〔時珍曰：
淫羊藿味甘氣香，性溫不寒，能益精氣，乃手足陽明三焦命門藥也，真陽不足者宜之。〕蓋因氣味甘溫，則能補火助陽，兼有辛香，則冷可除而風可散耳。

至云久服無子，恐其陽旺多慾，精氣耗散，無他故也。
〔弘景曰：淫羊一日百合，蓋食此藿所致。〕
去枝，羊脂拌炒。

山藥為使，得酒良。
<h3>蛇床子</h3>

｛補火燥濕宣風｝
蛇床子〔耑入命門〕辛苦性溫，功能入腎補命，祛風燥濕。
故凡命門火衰而致風濕內淫，病見陰痿〔蛇床子、五味子、菟絲子等分為末，蜜丸酒下。〕，囊濕及女子陰戶蟲蝕〔蛇床子一兩，白礬二錢，煎湯頻洗。〕，子臟虛寒〔取蛇床子仁為末，入白粉少許，和勻如棗，綿裹納之。〕，產門不開；

暨腰痠體痹帶下脫肛〔脫肛，以蛇床子、甘草為末服，并以蛇床末敷。〕，與夫一切風濕瘡疥等病〔蛇床子一兩，輕粉四錢，為細末，油調抹。〕；
服之則陽莖舉，關節利，腰背強，手足遂，瘡疥掃。
至於大瘋身癢難當，作湯浴洗，產後陰脫不收，用此絹袋熨收。

但性溫燥，凡命門火熾及下部有熱者，切忌。
惡丹皮、貝母、巴豆。
去皮殼，取仁微炒。

<h3>遠志</h3>
｛補火通心｝

遠志〔耑入腎〕辛甘而溫，入足少陰腎經氣分，強志益精；
凡夢遺善忘，喉痹失音，小便赤濇，因於腎水衰薄而致者，宜用是藥以補。
蓋精與志皆藏於腎，腎氣充則九竅利，智慧生，耳目聰明，邪氣不能為害；

腎氣不足則志氣衰，不能上通於心，故迷惑善忘〔時珍曰：遠志入足少陰腎經，非心經藥也，其功專於強志益精，治善忘。
蓋精與志，皆腎經之所藏也，腎精不足則志氣衰，不能上通於心，故迷惑善忘。〕；
不能蟄閉封藏，故精氣不固也。

昔人治喉痹失音作痛
〔火衰喉痹〕，遠志末吹之，涎出為度，非取其通腎氣而開竅乎；
一切癰疽背發，從七情憂鬱而得，單煎酒服，其渣外敷，投之皆愈，非苦以泄之，辛以散之之意乎；

小便赤濁，用遠志、甘草、茯神、益智為丸，棗湯服效，非取遠志歸陰以為嚮導之藥乎。
但一切陰虛火旺，便濁遺精，喉痹癰腫，慎勿妄用。
去心，用甘草水浸一宿，暴乾焙乾用。

〔斅曰：凡使須去心，否則令人煩悶。〕
｛小草｝
苗名小草，亦能利竅，兼散少陰風氣之結也。

畏珍珠藜蘆，得茯苓、龍骨良。
<h3>肉桂</h3>

｛補命火、除血分寒滯｝
肉桂〔耑入命門肝〕氣味純陽，辛甘大熱，直透肝腎血分，大補命門相火
〔相火即兩腎中之真火，先天之脾氣也，人非此火不能有生，故水穀入胃，全在此為蒸腐。〕，益陽治陰。

〔趙養葵云：益火之原，以消陰翳，八味地黃丸是也。〕凡沉寒痼冷，營衛風寒，陽虛自汗，腹中冷痛，欬逆結氣，脾虛惡食，濕盛泄瀉
〔時珍治寒痹風濕，陰盛失血，瀉痢驚癎，皆取辛溫散結之力也。
古方治小兒驚癎，及泄痢病，宜五苓散以瀉丙火，滲土濕，內有桂，抑肝風而扶脾土，引利水藥入膀胱也。〕，血脈不通，死胎不下〔肉桂辛散，能通子宮而破血調經。〕，目赤腫痛，因寒、因滯而得者，用此治無不效。

蓋因氣味甘辛，其色紫赤，有鼓舞血氣之能；
性體純陽，有招導引誘之力。
昔人云此體氣輕揚，既能峻補命門，復能竄上達表以通營衛〔的解〕；

非若附子氣味雖辛，復兼微苦，自上達下，止固真陽，而不兼入後天之用耳。
故凡病患寒逆，既宜溫中；
及因氣血不和，欲其鼓舞

〔痘瘡不起必用〕，則不必用附子；
惟以峻補血氣之內，加以肉桂，以為佐使，如十全大補、人參養營之類用此，即是此意；
今人勿細體會，徒以附、桂均屬辛溫，任意妄投，不細明別，豈衛生救本辨藥者所應爾爾歟。

但精虧血少肝盛火起者，切忌。
桂出嶺南，色紫肉厚，體鬆皮嫩，辛甘者佳。
得人參良，忌生蔥、石脂。

剉入藥，勿見火。
<h3>沉香</h3>

｛補火降氣歸腎｝
沉香〔耑入命門，兼入脾〕辛苦性溫，體重色黑，落水不浮，故書載能下氣墜痰；
氣香能散，故書載能入脾調中；

色黑體陽，故書載能補火煖精壯陽；
是以心腹疼痛，禁口毒痢，癥癖邪惡，冷風麻痹，氣痢氣淋〔冷字氣字宜審〕，審其病因屬虛、屬寒，俱可用此調治。
蓋此溫而不燥，行而不泄，同藿香、香附，則治諸虛寒熱，並婦人強忍入房，或過忍尿以胞轉不通；

同丁香、肉桂則治胃虛呃逆；
同紫蘇、白豆蔻則治胃冷嘔吐；
同茯苓、人參則治心神不足；

同川椒、肉桂則治命門火衰；
同肉蓯蓉、麻仁則治大腸虛祕。
古方四磨飲、沉香化氣丸、滾痰丸用之，取其降泄也；

沉香降氣散用之，取其散結導氣也；
黑錫丸用之，取其納氣歸元也。
但降多升少，氣虛下陷者，切忌。

色黑中實沉水者良。
〔斅曰：沉於水下者為上，半沉者次之，不可見火。〕香甜者性平，辛辣者熱。
入湯劑磨汁用，入丸散紙裹置懷中，待燥碾之。

忌火。
<h3>硫黃</h3>

｛石硫黃大補命門相火，兼通寒閉不解｝
石硫黃〔耑入命門，玄壽先生曰：硫是礬之液，礬是鐵之精，磁石是鐵之母，故鐵砂、磁石制入硫黃，立成紫粉。〕味酸有毒〔權曰：有大毒，以黑錫湯解之。〕，大熱純陽，號為火精。
〔時珍曰：凡產石硫黃處，必有溫泉作硫黃氣。〕蓋人一身，全賴命門真火周佈，始能上貫心肝以主云雨，中及脾胃以蒸水穀，下司開閤以送二便，旁達四肢以應動作。

〔李時珍曰：命門為藏精係胞之物，其體非脂非肉，白膜裹之，在脊骨第七節兩腎中央，系著於脊，下通二腎，上通心肺，貫腦，為生命之原，相火之主，精氣之府，人物皆有之。
生人生物，皆由此出，即經所謂七節之旁中有小心是也，以相能代心君行事，故曰小心也。〕此火既衰，陽微陰盛，內寒先生，外寒後中，厥氣逆胸，旁及於胃，胃為腎關，外寒斬關直入；
由是無熱惡寒，手足厥逆，二便凝結。

醫以朴硝攻下，豬澤滲利，則二便不通，而凝結益甚，是猶層冰不解；
非不補火消陰，疎陽通胃，則寒莫去而結莫消。
書云：

命門火衰，服附桂不能補者，須服硫黃補之。
按硫黃純陽，與大黃一寒一熱，並號將軍；
凡陽氣暴絕，陰毒傷寒，久患寒瀉，脾胃虛寒，命欲垂盡者，須用此主之；

又治老人一切風祕冷祕氣祕〔熱藥多祕，唯硫黃煖而能通；
寒藥多泄，惟黃連肥腸而止瀉。〕，為補虛助陽聖藥；
且能外殺瘡疥一切蟲蠱惡毒，並小兒慢驚，婦人陰蝕，皆能有效。

但必製造得宜，始可以服；
余用法製〔另詳雜症求真方內〕，凡遇一切虛癆中寒，冷痢冷痛，四肢厥逆；
并面赤戴陽，六脈無力，或細數無倫，煩燥欲臥井中，口苦咽乾，漱水而不欲咽，審屬虛火上浮，陽被陰格者，服無不效。

〔王好古曰：如太白丹、來復丹，皆用硫黃，佐以硝石，至陽佐以至陰，與仲景白通湯佐以人尿、豬膽汁大意相同。
所以治內傷生冷，外冒暑熱霍亂諸病，能去格拒之寒，兼有伏陽，不得不爾；
如無伏陽，只是陰虛，更不必以陰藥佐之。〕

今人不曉病機，一見祕結不解，不分寒熱，輒用承氣以投，詎知寒熱不同，冰炭迥異，用之無益，適以致害，可不慎歟；
但火極似水，症見寒厥，不細審認，輒作寒治，遽用此藥，其害匪淺。
〔孫升談圃云：硫黃神仙藥也，每歲三伏日餌百粒，去臟腑積滯，有驗。

但硫黃伏生於石下，陽氣溶液凝結而就，其性大熱，火煉服之，多發背疽。
方勺泊宅編云：金液丹乃硫黃煉成純陽之物，有痼冷者所宜；
今夏至人多服之，反為大患。

韓退之作文戒服食，而晚年服硫黃而死，可不戒乎？夏英公有冷病，服鐘乳、硫黃，莫之紀極，竟以壽終，此其稟受與人異也。〕番舶色黃，堅如石者良。
｛土硫黃｝
土硫黃辛熱腥臭，止可入瘡藥，不可服餌。

〔硫黃用大腸煮製，其法不佳。〕
<h3>陽起石</h3>

｛補火逐寒，宣淤起陽｝
陽起石〔耑入命門〕即雲母根也，雖大雪遍境，此山獨無，稟純陽之氣以生。
味鹹氣溫，無毒，能補命門相火；

凡因火衰寒氣內停，宿血留滯，而見陰痿精滑，子宮虛冷，腰膝冷痹，水腫癥瘕，服此即能有效，以其性稟純陽者故耳。
是以育龜丸用此以為嗣續宗祧之基〔陽起石合石龍子、蛤蚧、生犀角、生附子、草烏頭、乳香、沒藥、血竭、細辛、黑芝麻、五倍子為末，生鱔血為丸，硃砂為衣，每日空心酒下百丸。〕，不可以房術論也。
功雖類於硫黃，但硫黃太熱，號為火精，此則其力稍遜；

而於陽之不能起者克起，陽起之號，於是而名。
出齊州，雲頭雨腳鷺鷀毛色白滋潤者良。
火煅醋淬七次，研粉水飛用。

〔宗奭曰：
石藥冷熱皆有毒，亦宜斟酌。〕桑螵蛸為使，惡澤瀉、菌桂、雷丸、石葵、蛇皮，畏菟絲，忌羊血。
不入湯劑。

<h3>石鐘乳</h3>
｛鎮陽歸陰，通竅利乳｝

石鐘乳〔耑入胃大腸〕即鵝管石者是也，味辛而甘，氣溫質重，故凡欬氣上逆，腳弱冷痛，虛滑遺精，陽事不舉者，服此立能有效。
以其氣不歸元，墜堅鎮虛，得此火不上浮，氣不下脫，而病俱可以愈耳。
且以辛溫之力，又兼色白，故能通竅利乳，昔人取名鐘孔，即是此意。

但金石性悍，服之陽氣暴充，形體壯盛，飲食倍進，得此肆淫，則精竭火爍，發為癰疽淋濁，害不勝言；
即古有焚香透膈散
〔用雄黃、佛耳草、款冬花，安置香爐，以烟吹入人喉。〕，以治胸膈勞嗽痞滿之病，然暫用則可，久用恐損人氣。

出洞穴中，石液凝成，下垂如冰柱，通中輕薄如鵝鴒管，碎之如爪甲光明者真；
煉合各如本方。
蛇床為使，惡牡丹，畏紫石英，忌參、朮、羊血、蔥、蒜、胡荽。

<h3>鹿茸</h3>
｛鹿茸溫補真陽以通督｝

｛麋茸溫補腎水以助血｝
鹿茸〔耑入命門督，兼入肝〕甘鹹氣溫，稟純陽之質，含發生之氣，號為山獸，性淫而遊山，夏至得陰氣而角解，陰生陽退之象也；
至於大於鹿者為麋，麋是澤獸，居陰，性淫而遊澤，冬至得陽氣而角解，陽生陰退之象也，陰陽相反如斯。

故鹿氣味純陽，其茸能於右腎補其精氣不足，大為補精煖血之劑，是書載能補髓養血，強筋健骨，凡腰腎虛冷遺精崩帶等症，服皆有效；
麋雖屬陰，而茸又屬陰中之陽，故能入於左腎補其血液不足。
且諸茸皆發督脈之背〔鹿鼻常反向尾，能通督脈，其華在角，取以補命門，補精補氣，皆以養陽也。〕，督為腎臟外垣，外垣既固，腎氣內充，命門相火不致妄動，血氣精津，得以凝聚；

故鹿茸又云能補督脈之真陽，麋茸能補督脈陰中之陽，不可不細為明辨耳。
但鹿茸與麋，世罕能辨，大抵其質粗壯，腦骨堅厚，毛色蒼黧而雜白毛者則為麋茸；
形質差瘦，腦骨差薄，毛色黃澤而兼白毛者則為鹿茸。

麋鹿雖分有二，然總不外填補精髓，堅強筋骨，長養氣血，而為補肝滋腎之要藥也。
〔鹿一牡常御百牝，是腎氣有餘而足於精者也，故有助陽扶陰之妙。〕鹿角初生，長二三寸，分岐如鞍，紅如瑪瑙，破之如朽木者良。
酥塗微炙用。

茸有小白蟲，視之不見，鼻齅恐蟲入鼻。
<h3>⿰魚叚</h3>

｛補火，助風動氣｝
⿰魚叚〔耑入心肝肺〕味最甘，席品所尚，然性善跳躍，風火易動，是以書載小兒切勿妄食，恐其發瘡動氣也；
陰虛火動者尤忌，以其性易涸陰也。

惟乳汁不下，及風痰不吐，與制藥壯陽為差宜耳。
〔時珍曰：同豬肉食，令人多唾。〕
｛海馬｝

海馬種亦⿰魚叚屬，雌雄勿離，首類馬，身似⿰魚叚，浮於水面，亦主下胎催產，及佐房術之用也。
<h3>蛤蚧</h3>

｛補命門相火，溫肺氣喘乏｝
蛤蚧〔耑入命門，兼入肺〕絕與蛤蜊不類，生於廣南，身長七八寸，首如蟾蜍，背綠色斑，頭圓肉滿，鱗小而厚，鳴則上下相呼，雌雄相應，情洽乃交，兩相抱負，自墜於地，往捕劈之，至死不開；
大助命門相火，故書載為房術要藥。

且色白入肺，功兼人參、羊肉之用，故用能治虛損痿弱，消渴喘嗽，肺痿吐沫等症，專取交合肺腎諸氣。
入藥去頭留尾，酥炙。
口含少許，雖疾走而氣不喘，則知益氣之功為莫大焉。

但市多以龍子混冒，舉世亦不深辨，如龍子則剖開而身多赤斑，皮耑助陽火，雖治陽痿，性少止濇；
蛤蚧則纏束多對，通身白鱗，兼溫肺氣，故肺虛喘乏最宜〔外感喘嗽勿用〕。
其藥不論牝牡皆可，即非相抱時捕之，功用亦同；

但其藥力在尾〔見人捕之，輒自斷尾〕，尾不全者不效。
去頭足〔因毒在眼，須去其頭〕，洗去鱗內不淨，乃肉毛酥炙，或蜜炙，或酒浸焙用。
<h3>雄蠶蛾</h3>
｛入腎補火益精｝
雄蠶蛾〔耑入命門〕即二蠶所出之雄者也，味鹹性溫，其性最淫，出繭便媾，諸書皆載能起陰痿，益精強志，敏於生育，交接不倦；

并敷諸瘡滅瘢，止尿血，煖腎；
蓋取其性淫助陽，鹹溫入腎之功耳。
是以千金方治丈夫陰痿不起用此，一夜每服一丸

〔以蠶蛾二升去翅足，微火灼黃為末，蜜丸如梧桐子大，酒下。〕，以菖蒲止之。
但此止為陽痿求嗣而見，若使陰虛火盛而用此為淫戲之術，則陰愈竭而火益盛，欲不速斃，其可得乎，故古補方多不具載，恐人藉此以為斵喪之具也。
取未交雄者佳。

｛蠶退紙｝
蠶退紙燒灰，可敷走馬牙瘡〔蠶退紙灰入麝和蜜，敷走馬牙疳，加白礬妙。〕，并治邪祟發狂悲泣。
<h2><br>&emsp;<span class="blue">滋水</span></h2>

馮楚瞻曰：天一生水，故腎為萬物之原，乃人身之寶也。
奈人自伐其源，則本不固，而勞熱作矣；
熱則精血枯竭，憔悴羸弱，腰痛足酸，自汗盜汗，發熱咳嗽，頭暈目眩，耳鳴耳聾，遺精便血，消渴淋瀝，失音喉瘡舌燥等症，靡不因是悉形；

非不滋水鎮火，無以制其炎爍之勢。
繡按滋水之藥，品類甚多，然終不若地黃為正；
蓋地黃性溫而潤，色黑體沉，可以入腎滋陰，以救先天之精。

至於氣味稍寒，能佐地黃以除骨蒸痞瘧之症者，則有龜板、龜膠，膠則較板而更勝矣；
佐地黃補肌澤膚，以除枯竭之症者，則有人乳、豬肉，肉則較乳而有別矣；
佐地黃以通便燥之症者，則有火麻、胡麻，胡麻則較火麻而益血矣。

至於水虧而目不明，則須佐以枸杞；
水虧而水不利胎不下，則有佐於冬葵子、榆白皮；
水虧而風濕不除，則有佐於桑寄生；

水虧而心腎不交，則有佐於桑螵蛸、龜板；
水虧而陰痿不起，則有佐於褚實；
水虧而筋骨不健，則有佐於冬青子；

水虧而精氣不足，則有佐於燕窩；
水虧而血熱吐衂，則有佐於乾地；
水虧而堅不軟，則有佐於食鹽；

水虧而虛怯不鎮，則有佐於磁石；
水虧而氣不收及血不行，則有佐於牛膝；
水虧而噎隔不食，則有治於黑鉛。

但黑鉛為水之精，凡服地黃而不得補者，須用黑鉛鎮壓，俾水退歸北位，則於水有補；
然必火勝水涸，方敢用此以為佐，若使水火並衰，則又當佐性溫以煖腎臟，否則害人不輕。
<h3>乾地黃</h3>
｛涼血滋陰｝
乾地黃〔即生地黃之乾者也，耑入腎，並入心脾。〕味苦而甘，性陰而寒，考諸長洲張璐謂其心紫入心，中黃入脾，皮黑歸腎，味厚氣薄，內專涼血滋陰，外潤皮膚索澤，病人虛而有熱者，咸宜用之。

〔無熱須用熟地。〕戴原禮曰：
陰微陽盛，相火熾強，來乘陰位，日漸煎熬，陰虛火旺之症，宜地黃以滋陰退陽。
同人參、茯苓、石蜜，名瓊玉膏，治虛勞咳嗽唾血〔專補肺陰〕；

同天、麥門冬、熟地、人參，名固本丸，治老人精血枯槁〔兼固腎本〕；
於固本丸中加枸杞煎膏，名集靈膏，治虛羸喘咳乏力〔諸臟兼固〕。
其瓊玉膏須用鮮者搗汁，桑火熬膏，散中寓止，與乾者無異；

固本丸、集靈膏並用乾者；
而集靈變丸作膏，較之固本差勝。
易簡方曰：男子多陰虛，宜熟地黃；

女子多血熱，宜生地黃。
〔因人酌施。〕虞摶云：
生地黃涼血，而胃氣弱者恐妨食；

熟地黃補血，而痰飲多者恐泥膈。
〔妨食、泥膈兩症，最宜計較，何後人臨症，全不於此問及。〕或言生地黃酒炒則不妨胃，熟地黃薑制則不泥膈，然須詳病人元氣病氣之淺深而用之〔治病須明臟氣為要〕；
若產後惡食泄瀉，小腹結痛，虛勞脾胃薄弱，大便不實，胸腹多痰，氣道不利，升降窒塞者，咸須遠之。

〔以其有損胃氣故耳。〕浙產者耑於涼血潤燥，病人元氣本虧，因熱邪閉結而舌乾焦黑，大小便祕，不勝攻下者，用此於清熱藥中，通其祕結最佳；
以其有潤燥之功而無滋潤之患也。
愚按本經地黃雖列上品，而實性稟陰柔，與鄉愿不異，譬諸宵人內藏隱隙，外示優容〔描畫陰藥形劫殆盡〕；

是以舉世名家，靡不藉為滋陰上品，止血神丹〔歷今弊仍不改〕，雖或用非其宜，得以稍清旺氣，服之仍得暫安；
非若人參之性稟陽明，象類君子，有過必知
〔陽藥性劣，於病不合便知。〕，是以師家歛手不敢用，病家緘口不敢嘗；

故寧用以地黃、門冬陰柔最甚之屬，以至於死不覺〔用陰藥殺人，人多不覺，故寧以陰為主。〕；
張璐所論如此，然非深究病情，通達世故，洞悉藥品，亦安有討論而如斯乎。
生於江浙者陽氣力微，生於北方者純陰力大，生於懷慶肥大菊花心者良。

酒製則上行外行，姜製則不泥膈。
惡貝母，畏蕪荑，忌萊菔、蔥、蒜、銅、鐵器，得酒、門冬、丹皮、當歸良。
<h3>冬葵子</h3>
｛冬葵子潤燥利竅滑胎｝
冬葵子〔耑入胃大小腸〕甘寒淡滑，潤燥利竅，通營活衛，消腫利水。

凡婦人難產不下，耑取一味炒香為末，芎歸湯下三錢則易生〔芎歸力專行血〕，取其晨夕向日轉動靈活耳；
婦人乳房脹痛，同砂仁等分為末，熱酒服三錢，其腫即消
〔砂仁溫胃消脹〕；

且能破五腫利小便，並臟腑寒熱羸瘦，同榆皮等分煎服亦效。
十劑方云：滑可去着，冬葵子、榆白皮之屬是也。
故澁則去着，宜滑劑以利之。

經冬至春作子者，名冬葵子。
｛春葵子｝
春葵子亦滑，不堪入藥。

｛蜀赤葵｝
蜀葵，赤者治血燥。
｛蜀白葵｝

白者治氣燥，亦治血淋，皆取其寒潤滑利之功。
<h3>川牛膝</h3>

｛引入下部經絡血分｝
牛膝〔耑入肝腎〕苦酸而平，按據諸書，雖載酒蒸溫補肝腎，強健筋骨，凡足痿筋攣，陰痿失溺，久瘧下痢，傷中少氣，治皆有效；
又載生用則能活血，破瘀消腫，治痛通淋，引藥下行。

〔淋屬熱，至其莖痛不可忍，手按熱如火爍，血出鮮紅不黯，淋出如砂如石，臍下妨悶，煩燥熱渴，六脈沉數有力；
淋屬虛致，其莖多不見痛，即痛或喜手按，或於溺後纔痛，稍久則止，或登厠小便濇痛，大便牽痛，面色痿黃，飲食少思，語言懶怯，六脈虛浮無力；
淋屬虛實兼致，其莖或見痛極，六脈弦數而按不甚有力，飲食少思而神不見昏倦，溺即滴點不斷，而出則無砂石膏血，脈即虛軟無力，而血反見鮮潤，腹即脹硬不消，而氣短結。

牛膝雖淋症要藥，然亦須審虛實權衡，不可盡以牛膝治也。〕然味薄氣厚，性沉，炙滑，用於下部經絡血分舒氣則可，若使肺分氣薄遺脫泄瀉，則又當知忌戒，不可因其氣虛而概用之。
〔時珍曰：牛膝乃足厥陰少陰所主之病，大抵得酒則能補肝腎，生用則能去惡血，二者而已。
其治腰膝骨痛足痿，陰消失溺，久瘧傷中少氣諸病，非取其補肝腎之功歟；

其治癥瘕心腹諸痛，癰腫惡瘡，金瘡折傷，喉齒淋痛尿血，經候胎產諸病，非取其去惡血之功歟。〕
出於川者性味形質雖與續斷相似，服之可無精滑之弊；
然肝主司疎泄，腎主閉藏，此則疎泄獨而鮮固蟄，書云益腎，殊覺未是。

｛杜牛膝｝
杜牛膝氣味更涼，嚼之味甘而不苦，主治多是解毒破血，瀉熱吐痰
〔如溺閉症見氣喘面赤有斑，用杜牛膝濃煎膏飲，下血一桶，小便通而愈；

又不省人事，絞汁入好酒，灌之即甦，以醋拌渣敷項下；
驚風痰瘧，服汁能吐痰涎；
喉痹用杜牛膝搗汁，和米醋半盞，用雞翅毛蘸攪喉中以通其氣。〕，較之川牛膝，微覺有別。

牛膝出西川及懷慶府，長大肥潤者良。
下行生用，入滋補藥酒蒸。
惡龜甲，畏白前，忌牛肉。

<h3>枸杞</h3>
｛滋腎水，滑腸胃｝

枸杞〔耑入腎，兼入肝〕甘寒性潤，據書皆載祛風明目，強筋健骨，補精壯陽；
然究因於腎水虧損，服此甘潤，陰從陽長，水至風熄，故能明目強筋，是明指為滋水之味，故書又載能治消渴。
〔時珍曰：子則甘平而潤，性滋而補，不能退熱，止能補腎潤肺，生精益氣，此乃平補之藥，所謂精不足者補之以味也。〕

今人因見色赤，妄謂枸杞補陽，其失遠矣，豈有甘潤氣寒之品，而尚可言補陽耶？
若以色赤為補陽，則紅花、紫草其色更赤，何以不言補陽而曰活血？嗚呼！醫道不明，總由看書辨藥，不細體會者故耳；
試以虛寒服，此不惟陽不能補，且更見有滑脫泄瀉之弊矣，可不慎歟。

出甘州紅潤少核者良。
根名地骨皮，另詳於後。
<h3>褚實</h3>
｛滋腎陰，過服骨痿｝
褚實〔耑入腎〕書言味甘氣寒，雖於諸臟陰血有補，得此顏色潤，筋骨壯，腰膝健，肌肉充，水腫消，以致陰痿起，陽氣助；

是明指其陽旺陰弱，得此陰血有補，故能使陽不勝而助，非云陽痿由於陽衰，得此可以助陽也；
若以純陰之品可以補陽，則於理甚不合矣！況書又云骨鯁，可用楮實煎湯以服；
及紙燒灰存性調服，以治血崩血暈。

脾胃虛人禁用，久服令人骨痿，豈非性屬陰寒，虛則受其益，過則增其害之意乎？軟骨之說，未嘗不是。
取浸水中不浮者酒蒸用。
<h3>榆白皮</h3>
｛潤燥利竅滑腸｝
榆白皮〔耑入胃大小腸〕與冬葵子性皆滑利，味亦相同，故五淋腫滿及胎產不下，皆宜服此以治。

〔詵曰：高昌人多擣白皮為末，和菜葅食甚美，令人能食。
仙家長服，服丹石人亦服之，取利關節故也。〕
｛赤榆皮｝

但榆有二種，曰赤曰白，白榆皮服能止喘除咳而使人睡，較之赤榆皮之除邪氣，稍有不同。
然其滑利則一，若脾胃虛寒，服之恐損真耳。
〔李時珍曰：本經所謂久服輕身不飢，蘇頌所謂榆粉多食不損人者，恐非確論也。〕

<h3>胡麻</h3>
｛潤燥滑腸，去風解毒｝

胡麻〔本經名巨勝子，千金名烏麻子，即黑芝麻，耑入脾肺，兼入肝腎。〕本屬潤品，故書載能填精益髓；
又屬味甘，故書載能補血煖脾耐飢。
〔抱朴子云：

用上黨胡麻三斗，淘淨，甑蒸令氣遍，日乾，以水淘去沫，再蒸，如此九度，以湯脫去皮，洗淨，炒香為末，白蜜棗膏為丸，服之能令不飢。〕
凡因血枯而見二便艱澁，鬚髮不烏，風濕內乘，發為瘡疥〔千金方，用烏麻丸九蒸九晒，研末，棗膏為丸，服之能令白髮反黑。
聖惠方熱淋莖痛，用烏麻子、蔓菁子各五合，炒黃緋袋盛，以井華水三升，每食煎服一錢。

河間曰：
胡麻入肝益血，風藥中不可闕。〕；
並小兒痘疹變黑歸腎〔錢氏用赤芝麻湯送百祥丸〕

，見有燥象者，宜以甘緩滑利之味以投。
若使下元不固，而見便溏陽痿，精滑白帶，皆所忌用。
｛麻油｝

麻油甘寒，滑胎利腸，凡胞衣不下，用蜜同煎溫服；
暨血熱癰腫惡瘡癬疥，用此煎膏以治。
〔涼血解毒，止痛生肌。〕

皮肉俱黑者良〔時珍曰：胡麻取油，以白者為勝，服食以黑者為良，胡地者尤妙，取其黑色入通於腎而能潤燥也。
赤者狀如老茄子，殼厚油少，但所食爾，不堪入藥。〕
，出於胡種大宛者尤佳。

<h3>火麻仁</h3>
｛潤燥滑腸｝

火麻仁〔耑入脾胃大腸〕即今作布火麻之麻所產之子也，與胡麻之麻絕不相似。
味甘性平，按書皆載緩脾利腸潤燥，如傷寒陽明胃熱，汗多便閉，治多用此，蓋以胃府燥結，非此不解〔汪昂曰：胃熱汗多便難，三者皆燥也，汗出愈多，則津枯而大便愈燥，仲景治脾約有麻仁丸。
成無己曰：脾欲緩，急食甘以緩之，麻仁之甘以緩脾潤燥。

張子和曰：諸燥皆三陽病。〕；
更能止渴通乳，及婦人難產，老人血虛，產後便祕最宜。
〔弘景曰：麻子中仁合丸藥，并釀酒大善，但性滑利。

許學士云：產後汗多則大便祕，難於用藥，惟麻子粥最穩，不惟產後可服，凡老人諸虛風祕，皆得力也。〕至云初服作瀉，其說固是；
久服能令肥健，有補中益氣之功，亦是燥除血補而氣自益之意；
若云寬能益氣，則又滋人岐惑矣。

但性生走、熟守。
〔生用破血利小便，搗汁治產難胎衣不下，熟用治崩中不止。〕
入藥微炒研用；

入丸湯泡去殼，取帛包煮，沸湯中浸，至冷出之，垂井中一夜，勿着水，次日日中爆乾，挼出殼，簸揚取仁。
畏茯苓、白薇、牡蠣。
<h3>黑鉛</h3>
｛補水之精，墜痰降氣｝
黑鉛〔耑入腎〕甘寒，稟北方極陰之氣，為水中之金，金丹之母，八石之祖，專主下降，力能入腎補水，功有過於地黃，是以昔人有云水精之說。

凡一切水虧火熾，而見噎膈反胃，嘔吐眩暈，痰氣上逆等症，服此立能見效。
但必煅製得宜，不令滲入壓膀胱，以致又生他變。
〔時珍曰：吳巡檢病不得溲，臥則微通，立則不能涓滴，遍用通利藥不效，唐與正問其平日自製黑錫丹常服，因悟曰：

此必結砂時硫飛去，鉛不死，鉛砂入膀胱，臥則偏重猶可溲，立則正塞水道，故不通。
取金液丹三百粒，分為十服，煎瞿麥湯下，鉛得硫氣則化，纍纍水道下，病遂愈。〕
如局方黑錫丹，宣明補真丹，皆用黑鉛內入，無非取其補陰退陽之意。

至云能以解毒殺蟲，亦是水歸火伏，陰陽互根，而毒斯化，而蟲自殺。
然金石之藥與人血氣無情，用之最宜合病。
｛鉛粉｝

鉛粉一名胡粉，係黑鉛煅煉，變黑為白。
〔本草云：鉛乃五金之祖，故有五金狴犴追魂使者之稱，言其能伏五金而死八石也。
雌黃乃金之苗，而中有鉛氣，是黃金之祖矣；

銀坑有鉛，是白金之祖矣；
信鉛雜銅，是赤金之祖矣；
與錫同氣，是青金之祖矣。

硃砂伏于鉛而死于硫，硫戀於鉛而伏於硇，鐵戀於磁而死于鉛，雄戀於鉛而死於五知；
故金公變化最多，一變而成胡粉，再變而成黃丹，三變而成密陀僧，四變而為白霜。〕氣味辛寒，體用與鉛相似，但有豆粉、蛤粉同入，故止入氣而不入血；
其功耑能止痛生肌，膏藥每取為用；

且力能化蠱殺蟲，金匱甘草粉蜜湯用此，以為除蠱殺蟲藥也。
｛鉛丹｝
鉛丹即名黃丹，係用黑鉛、硝、黃、鹽礬煅煉而成，故味兼鹹而走血，其性亦能殺蟲解熱，墜痰祛積；

且更拔毒去瘀，長肉生肌，膏藥每取為用；
目暴赤痛，鉛丹調貼太陽，立效。
<h3>豬肉</h3>
｛豐體澤膚，多食生痰動風｝
豬肉〔耑入脾胃〕味雖雋永，食之能潤腸胃，生津液，豐肌體，澤皮膚〔時珍〕，為補肉補形之要味。

然性屬陰物〔別錄云：豬肉閉血脈，弱筋骨，虛人不可久食。
陶弘景曰：豬為用最多，惟肉不可食。
孫思邈曰：久食令人少子，發宿疾，筋骨碎痛乏氣。

孟詵曰：久食殺藥，動風發痰。
韓𢘅曰：凡肉皆補，惟豬肉無補。〕，凡人臟氣純陽，火盛水衰，服則以水濟火，血脈周流，自有豐體澤膚之妙；
若使臟體純陰，少食或未見損，多食必有阻滯痿弱生痰動風作濕之虞耳。

〔時珍曰：
惟多食則助熱生痰，動風作濕。〕況風寒初感，血脈有礙，其於豬肉，固不可食；
久病初愈血復，其於豬肉，更不宜食。

〔時珍曰：傷風寒及病初起人，為大忌耳。〕
雖曰先王教民，畜彘為先，非是厲民；
又胡不聞大易之頤有云，宜節飲食之說乎？

〔汪昂云：傷寒忌之者，以其補肌固表，油膩纏粘，風邪不能解散也；
病初愈忌之者，以腸胃久枯，難受肥濃厚味也。
又按豬肉生痰，惟風痰寒痰濕痰忌之，若老人燥痰乾咳，更須肥濃以滋潤之，不可執泥於豬肉生痰之說也。〕

｛心血｝
豬之為用最多，其在心血，氣味鹹平，合以硃砂，能治驚癎癲疾。
〔取其心以入心，血以通血之意。〕

｛豬肝｝
肝血合以夜明沙作丸，能治雀目夜不能覩。
〔肝藏血，其竅在目，用入取肝入肝意。〕

｛豬肺｝
肺合薏苡，能治肺虛咳嗽。
〔肺以入肺。〕

｛豬肚｝
肚合黃連等藥為丸，能令脾胃堅強。
〔食醫心鏡云：仲景豬肚黃連丸治消渴，用雄豬肚一枚，入黃連末五兩，栝蔞根、白粱米各四兩，知母三兩，麥門冬二兩，縫定，蒸熟搗丸，如梧子大，每服三十丸，米飲下。

時珍曰：豬水畜而屬胃土，故方藥用之補虛，以胃治胃。〕
｛豬腎｝
豬腎氣味鹹冷，不能補腎精氣，止可借為腎經引導。

〔時珍曰：豬腎性寒，不能補命門精氣，方藥所用，借其引導而已。
別錄謂理腎氣，通膀胱，理字通字，最為有理，腎有虛熱者宜之；
若腎氣虛寒者，非所宜矣；

今人不達此理，往往食豬腎為補，不可不審。〕
｛豬腸｝
腸合黃連為丸以服，能治腸風臟毒〔奇效方〕。

｛豬膽汁｝
膽汁味苦氣寒，質滑潤燥，瀉肝和陰，用灌穀道以治大便不通；
且能明目殺疳，沐髮光澤。

〔成無己曰：仲景以豬膽汁和醋灌穀道中，通大便神效，蓋酸苦益陰潤燥而瀉便也。
治少陰下利不止，厥逆無脈，乾嘔煩者，以白通湯加豬膽汁主之。
若調寒熱之逆者，冷熱必行，則熱物冷服，下嗌之後，冷體既消，熱性便發，故病氣自愈，此所以和人尿、豬膽鹹苦之物於白通熱劑之中，使其氣相從而無拒格之患也。〕

｛豬脬｝
豬脬能治夢中遺溺，疝氣墜痛，陰囊濕癢，玉莖生瘡。
〔時珍曰：豬胞所主皆下焦病，亦以類從耳。

蘄有一妓病轉脬，小便不通，腹脹如皷，數月垂死，一醫用豬脬吹脹，以翎管安上，插入陰孔，捻脬氣吹入，即大尿而愈，此法載在羅天益衛生寶鑑中，知者頗少，亦機巧妙術也。〕
｛豬脂｝
豬脂氣味甘寒，力能涼血潤燥，行水散血，解毒殺蟲，利腸滑產止咳。

｛豬乳｝
豬乳氣味甘鹹而寒，能治小兒驚癎。
〔時珍曰：小兒體屬純陽，其驚癎亦生於風熱，豬乳氣寒，以寒治熱，謂之正治。〕

｛豬蹄｝
豬蹄同通草煮湯，能通乳汁。
然總視其物之氣質，以治人身之病耳。

肉反黃連、桔梗、烏梅〔犯必瀉痢〕。
<h3>龜板</h3>

｛滋腎通心｝
龜板〔耑入腎，兼入心〕甘鹹微寒，稟北方之氣而生，乃陰中至陰之物，入足少陰腎經；
兼龜性有神，故能入心以通腎〔遠志補火以通心陽，龜板補水以通心陰。〕；

凡心虛血弱而見勞熱骨蒸〔蒸及於骨，必得至陰骨藥以治〕，腰腳酸疼，老瘧痞塊〔老瘧必有痞塊〕，癥瘕崩漏瀉痢，五漏難產，小兒顖門不合等症
〔骨症必藉骨理〕，服此皆能見效。
時珍云：龜鹿靈而壽，龜首常藏向腹，能通任脈

〔任脈行腹〕，故取其腹以通心補腎補血，皆養陰也；
鹿鼻常反向尾，能通督脈
〔督脈行背〕，故取其角以補命補精補氣，皆養陽也。

龜性治與鱉甲相類，但鱉甲色青應木，走肝益腎以除熱；
龜甲色黑應水，通心入腎以滋陰。
然皆至陰大寒，多用必傷脾土。

龜大自死者良，酥炙煅灰用。
惡人參。
｛龜尿｝

龜尿〔以豬鬃鬃毛刺龜鼻，其尿即出。〕走竅透骨，染鬚髮，治啞聲。
〔若寒痰塞肺聲啞者，忌服。〕
服板不宜中濕，中濕則板末變為癥瘕。

<h3>龜膠</h3>
｛滋陰功勝龜板，耑治勞熱骨蒸｝

龜膠〔耑入腎〕經板煎就，氣味益陰，故本草載板不如膠之說；
以板炙酥煅用，氣味尚淡。
猶茸力能補陽，茸經水熬成膠，其性亦緩者故耳。

故補陽分之陽〔督脈〕，用膠不如用茸；
補陰分之陰〔任脈〕，用板不如用膠。
然必審屬陽臟，於陰果屬虧損，凡屬微溫不敢雜投；

得此濃雲密雨以為頓解，則陽得隨陰化，而陽不致獨旺；
否則陰虛仍以熟地為要，服之陰既得滋，而陽仍得隨陰而不絕也，是以古人滋陰，多以地黃為率；
而龜板龜膠，止以勞熱骨蒸為用，其意實基此矣；

使不分辨明晰，僅以此屬至陰，任意妄投，其不損陽敗中者鮮矣，因并記之。
用自死敗龜〔得陰全氣〕
，洗淨搗碎，浸三日，用桑火熬二晝夜，其膏始成。

〔今人熬膠，止在釜中煎一晝夜，曷能成膠。〕
<h3>桑螵蛸</h3>

｛滋腎利水交心｝
桑螵蛸〔耑入肝腎膀胱〕即桑枝上螳螂子也，一生九十九子，用一枚便傷百命，勿輕用之。
稟秋金之陰氣，得桑木之津液，味鹹甘，氣平無毒，入足少陰腎足太陽膀胱。

蓋人以腎為根本，男子腎經虛損，則五臟氣微，或陰痿夢寐失精遺溺；
螵蛸鹹味屬水，內舍於腎，腎得之而陰氣生長，故能愈諸疾及益精生子。
腎與膀胱為表裏，腎得所養則膀胱自固，氣化則能出，故利水道通淋也。

〔宗奭治小便數，用桑螵蛸、遠志、龍骨、菖蒲、人參、茯神、當歸、龜甲醋炙各一兩為末，臥時人參湯調下而愈。〕女子疝瘕，血閉腰痛，皆肝腎二經為病，鹹能入血軟堅，是以主之。
甘能補中，故主傷中益氣。
腎足則水自上升，克與心交，故能養神也。

至書既言功耑收濇，又言利便〔能濇能利〕
，義由是矣。
產桑樹者佳。

〔斅曰：雜樹上生者名螺螺。
宗奭曰：如無桑上者，即用他樹者，以炙桑白皮佐之，桑白皮行水，以接螵蛸就腎經也。〕酒炒用。
畏旋覆花。

｛螳螂｝
其子之母名螳螂，主治小兒驚搐，並出箭簇入肉。
〔時珍曰：古方風藥，多用螵蛸，則螳螂治風，同一理也。

又醫林集要出箭簇，用螳螂一個，巴豆半個，同研敷傷處，微癢且忍，極癢乃撼拔之，以黃連貫眾湯洗拭，石灰敷之。〕
<h3>人乳</h3>

｛補陰潤燥澤膚｝
人乳〔耑入肝腎肺〕氣味甘潤，按據諸書有言此為陰血所化，生於脾胃，攝於衝任，未受孕則下為月水；
既受孕則留而養胎；

已產則變赤為白，上為乳汁以養小兒，乃造化之玄微也。
服之益氣血，補腦髓，所謂以人補人也。
〔弘景曰：

張漢蒼年老無齒，常服人乳，故年百歲餘，身肥如瓠。〕若大人服之，則能止渴，澤膚潤燥；
且目得血能視，凡赤澁多淚，可用黃連浸點〔宗奭曰：上則為乳汁，下則為月水，故知乳汁則血也；
用以點眼，豈不相宜。〕，實為補虛潤燥要劑。

取無病婦人乳水〔時珍曰：人乳無定性，其人和平，飲食冲淡，其乳必平；
其人暴燥，飲酒食辛，或有火性，其乳必熱；
凡服乳須熱飲，若晒暴為粉，入藥尤佳。

南史載宋何尚之積年勞病，飲婦人乳而瘥；
又言穰城老人，年二百四十歲，惟飲曾孫婦乳也。〕，頓如攤粉皮法取用，名為乳丹丸。
但臟寒胃弱作泄者，不宜多服。

〔有孕之乳，謂之忌嬭，小兒飲之，多成吐瀉疳鬾之病，最為有毒也。〕
<h2><br>&emsp;<span class="blue">溫腎</span></h2>
腎虛而在於火，則當用辛、用熱；

腎虛而在於水，則當用甘、用潤，至於水火並衰，則藥有難兼施，惟取其性溫潤，與性微溫力耑入腎者以為之補，則於水火並虧之體，自得溫潤調攝之宜矣。
按地黃體潤不溫，因於火日蒸晒而溫，實為補水溫腎要劑，其藥自屬不易。
然有肝腎虛損，氣血凝滯，不用杜仲、牛膝、續斷以通，而偏用肉桂、陽起石以燥；

風濕內淫，不用巴戟天、狗脊以溫，而偏用淫羊藿、蛇床子以燥；
便結不解，不用蓯蓉肉、鎖陽以溫，而偏用火麻、枸杞、冬葵子以潤；
遺精滑脫，不用菟絲子、覆盆子、山茱萸、胡桃肉、𧴪𧴪葡萄等藥以收，而偏用粟殼、牡蠣等藥以進；

軟堅行血，不用海狗腎溫煖以潤，而偏用食鹽、青鹽鹹寒以投；
補精益血，不用麋茸、鹿膠、犬肉、紫河車、何首烏等藥以溫，而偏用硫黃、沉香以勝；
鬼疰蠱毒，不用獺肝溫煖以驅，而偏用川椒、烏梅以制；

凡此非失於燥，而致陰有所劫，即失於寒而致火有所害，豈溫煖腎臟之謂哉？噫！誤矣。
<h3>熟地黃</h3>

｛能滋腎｝
熟地黃〔耑入腎，兼入肝〕甘而微溫，味厚氣薄，專補腎臟真水；
兼培黃庭后土，土厚載物，諸臟皆受其蔭，故又曰能補五臟之真陰。

熟地功力甚鉅，在景岳謂其真陰虧損，有為發熱、為頭痛、為焦渴、為喉痹、為嗽痰、為喘氣，或脾腎寒逆為嘔吐〔亦有不宜用地黃者〕，或虛火載血於口鼻，或水泛於皮膚，或陰虛而泄利，陽浮而狂燥，或陰脫而仆地。
陰虛而神散者，非熟地之守不足以聚之
〔守以制散〕；

陰虛而火升者，非熟地之重不足以降之〔重以制升〕；
陰虛而燥動者，非熟地之靜不足以鎮之〔靜以制動〕；
陰虛而剛急者，非熟地之甘不足以緩之

〔緩以制急〕；
陰虛而水邪上沸者，舍熟地何以自制〔水以引水〕？舍熟地何以歸元？
陰虛而精血俱損脂膏殘薄者，舍熟地何以厚腸胃〔厚以滋薄〕？且猶有最玄、最妙者，則熟地兼散劑能發汗，以汗化於血〔陰以化陽〕，而無陰不作汗也；

熟地兼濕劑能回陽，以陽生於下〔引陽歸陰〕，而無陰不回也。
然而陽性速，故人參少用亦可成功；
陰性緩，熟地非多難以奏效。

而今人有畏其滯膩者，則崔氏何以用於腎氣丸而治痰浮〔痰本於腎〕？有畏其滑泄者，則仲景何以用於八味丸而醫腎泄〔泄因腎氣不固，故謂腎泄。〕？
有謂陽能生陰陰不能生陽者，則陰陽之理原自互根〔無陰則陽無以化〕，彼此相須，缺一不可，無陽則陰無以生，無陰則陽無以化。
內經曰：精化為氣。

得非陰亦生陽乎？
景岳尚論熟地，最為明確，獨中所論脾胃寒逆為嘔，可用地黃以治，是亦千慮之一失耳！夫既脾胃虛寒，則脾與胃己受寒累，正宜用以辛熱以為掃除，如太陽既至，堅冰自解，乃復墜以霜雪，投以陰劑，不使寒滋甚乎？余讀景岳全書，見其所論，語語透闢，字字箴規，可為法守，獨於所論地黃有宜脾腎虛寒，尚有未及；
雖曰熟地性溫，寒從溫散，然寒至上逆為嘔，則寒已甚，豈有熟地之溫而可令寒外散乎？但或陽勝陰微，陽藉陰化，偶有感冒，用此雜於溫散之中，或有見效；

若真純陰無火，厥氣上逆而嘔，則此又為深忌。
至於制用地黃，宜用好酒、砂仁末同入，久蒸久曝，使其轉苦為甘，變紫為黑，方能直入腎經耳。
〔汪昂云：地黃性寒，得酒與火與日則溫；

性滯得砂仁則利氣，且能引入丹田。
六味丸用之為君，尺脈弱者加桂附，所謂益火之原以消陰翳也；
尺脈旺者加知柏，所謂壯水之主以制陽光也。〕出懷慶，肥大者佳。

<h3>何首烏</h3>
｛養血益肝｝

何首烏〔耑入肝，兼入腎〕諸書皆言滋水補腎，黑髮輕身，備極贊賞。
〔時珍曰：
何首烏，足厥陰少陰藥也。

白者入氣分，赤者入血分，腎主閉藏，肝主疏泄，此物氣溫味苦濇，苦補腎，溫補肝，能收歛精氣，所以能養血益肝，固精益腎，健筋骨，烏鬚髮，為滋補良藥；
不寒不燥，功在地黃、天門冬諸藥之上，氣血太和，則風虛癰腫瘰癧諸疾可知矣。〕與地黃功力相似，獨馮兆張辯論甚晰，其言首烏苦澁微溫，陰不甚滯，陽不甚燥，得天地中和之氣。
熟地、首烏雖俱補陰，然地黃稟仲冬之氣以生，蒸雖至黑，則專入腎而滋天一之真水矣，其兼補肝者，因滋腎而旁及也；

首烏稟春氣以生，而為風木之化，入通於肝，為陰中之陽藥
〔後天之陽〕，故專入肝經以為益血祛風之用〔血活則風散〕，其兼補腎者，亦因補肝而兼及也。
一為峻補先天真陰之藥，故其功可立救孤陽亢烈之危；

一係調補後天營血之需，以為常服，長養精神，卻病調元之餌；
先天後天之陰不同，奏功之緩急輕重亦有大異也〔的解〕。
況名夜合，又名能嗣，則補血之中，尚有化陽之力；

豈若地黃功耑滋水，氣薄味厚，而為濁中濁者，堅強骨髓之用乎？
斯言論極透闢，直冠先賢未有，不可忽視。
以大如拳五瓣者良，有赤雄、白雌二種，凡使赤白各半，泔浸，竹刀刮皮切片，用黑豆與首烏拌勻，鋪柳甑，入砂鍋，九蒸九晒。

茯苓為使，忌豬肉、無鱗魚、萊菔、蔥、蒜、鐵器。
〔李翱著何首烏傳云：
何首烏者，順州南河縣人，祖名能嗣，父名延秀，能嗣年五十八無妻，忽見是藥以服，因思人道，娶妻連生數子；

延秀服之，延壽百六十歲；
延秀生首烏，首烏服藥，亦生數子，年百三十歲，髮猶黑；
李安期與首烏鄉里親善，竊得方服，其壽亦長，遂序其事傳之。

又邵康節進七寶美髯丹，其方用赤白首烏各一斤，黑豆拌，九蒸晒，茯苓半斤，乳拌，當歸、枸杞、菟絲各半斤，俱酒浸，牛膝半斤，酒浸，同首烏第七次蒸至第九次，破故紙四兩，用黑芝麻炒，蜜丸，忌鐵器，是方以首烏為君，猶六味以地黃為君之意相同。
汪昂謂人或以首烏加入六味丸中，是合兩方為一方，一藥有二君，殊非製方本意，其說甚是。〕
<h3>肉蓯蓉</h3>
｛滋腎潤燥｝
肉蓯蓉〔耑入腎，兼入大腸〕甘酸鹹溫，體潤色黑，諸書既言峻補精血，又言力能興陽助火，是明因其氣溫，力專滋陰，得此陽隨陰附而陽自見興耳。

惟其力能滋補，故凡癥瘕積塊，得此而堅即消；
惟其滋補而陽得助，故凡遺精莖痛，寒熱時作，亦得因是而除。
若謂火衰至極，用此甘潤之品，同於附、桂，力能補陽，其失遠矣！況此既言補陰，而補陰又以蓯蓉為名，是明因其功力不驟；

氣耑潤燥，是亦宜於便閉，而不宜於胃虛之人也；
謂之滋陰則可，謂之補火正未必。
然長大如臂，重至斤許，有松子鱗甲者良。

酒浸，刷去浮甲，劈，除內筋膜，酒蒸半日，酥炙用。
忌鐵器。
<h3>鎖陽</h3>
｛補陰潤燥，功同肉蓯蓉｝
鎖陽〔耑入腎，兼入大腸，輟耕錄云：鎖陽生韃靼田地，野馬或與蛇龍遺精入地，久之發起如笋，上鑒下儉，鱗甲櫛比，筋脈連絡，絕類男陽，即玉蓯蓉之類。〕

本與蓯蓉同為一類，甘鹹性溫，潤燥養筋。
凡陰氣虛損，精血衰敗，大便燥結，治可用此以啖，井代蓯蓉煮粥彌佳；
則知其性雖溫，其體仍潤，未可云為命門火衰必用之藥也；

故書有載大便不燥結者勿用，益知性屬陰類。
即有云可補陽，亦不過云其陰補而陽自興之意，豈真性等附桂，而為燥熱之藥哉？
但古表著藥功，多有隔一隔二立說，以致茫若觀火，究之細從藥之氣味形質考求，則孰陰孰陽，自爾立見，又奚必沾沾於書治功是求者乎？狀類男陽，用宜酥炙。

<h3>菟絲子</h3>
｛溫腎補肝，止遺固脫｝

菟絲〔耑入肝腎，兼入脾〕辛甘溫平，質粘，溫而不燥，補而不滯，得天地中和之氣；
故書稱為補髓添精，強筋健骨，止遺固泄，煖腰溫膝，明目祛風〔血補則風祛〕，為補肝腎脾氣要劑。
合補骨脂、杜仲用之，最為得宜；

但杜仲、補骨脂氣味辛溫，性耑趨下，不似菟絲氣味甘平而不重降耳。
〔老學庵筆記云：族弟服菟絲子發疽，汪昂闢其或感他毒，不得歸咎菟絲。〕若服之而見陽強不痿，其便燥結，小水赤澁者，以性主補故也。
但菟絲子最難得真，賣者有以水犀草子種出，形象絕似，藥肆所賈，多屬此物，然服之亦有微功。

酒浸煮爛，作餅暴乾。
山藥為使。
<h3>巴戟天</h3>
｛溫補腎陰，兼祛風濕｝
巴戟天〔耑入腎〕辛甘微溫，據書稱為補腎要劑，能治五癆七傷，強陰益精，以其體潤故耳〔好古曰：巴戟腎經血分藥也。

權曰：病人虛損，加而用之。〕；
然氣味辛溫，又能祛風除濕，故凡腰膝疼痛，風氣腳氣水腫等症，服之更為有益
〔宗奭曰：有人嗜酒，日須五七盃，後患腳氣甚危；

或教以巴戟半兩，糯米同炒，米微轉色，去米不用，大黃一兩，剉炒，同為末，熟蜜丸，溫水服，仍禁酒愈。〕；
觀守真地黃飲子用此以治風邪，義實基此，未可專作補陰論也。
川產中雖色紫微有白糝粉色，而理小暗者真。

〔根如連珠，擊破中紫而鮮潔者偽。
又山葎根似巴戟，但色白，人多以醋煮亂之。〕去心，酒浸焙用。
覆盆子為使，惡丹參。

<h3>續斷</h3>
｛溫腎補肝，以散筋骨血氣凝滯。

訒庵書論續斷，少此一段，意義不無缺略流弊之憾｝
續斷〔耑入肝腎〕因何以續為名？蓋緣其味苦，其性溫，能入腎經以補骨；
又緣其味辛，能入肝經以補筋〔辛能散風，風除而筋活〕；

味兼甘，又入中州以補虛
〔甘味不多，補不甚耑〕；
凡跌撲折傷癰腫，暨筋骨曲節血氣滯之處，服此即能消散

〔續斷力實消散〕，止痛生肌；
且審其味濇，故能止血治漏，並縮小便固精安胎
〔下部血分寒滯者宜此〕；

久服能氣力倍增〔血氣不滯〕，筋斷復續，故曰續斷，實疏通〔疎通二字貼切〕，氣血筋骨第一藥也。
第因氣薄而見精脫胎動溺血失血等症，則又深忌，以性下流者故耳。
功與地黃、牛膝、杜仲、巴戟相等，但有溫補細微之別，不可不知。

川產者良，狀如雞腳，皮黃皺節節斷者真。
去裏硬筋酒浸用。
地黃為使。

〔每見人氣虛血脫，醫用牛膝、補骨脂、杜仲、續斷安胎，殊屬可駭。〕
<h3>杜仲</h3>

｛溫補肝氣，達於下部筋骨氣血｝
杜仲〔耑入肝〕辛甘微溫，諸書皆言能補腰脊，為筋骨氣血之需。
以其色紫入肝，為肝經氣藥，蓋肝主筋，腎主骨，腎充則骨強，肝充則筋健，屈伸利，用皆屬於筋，故入肝而補腎，子能令母實也。

且性辛溫，能除陰癢，去囊濕，痿痹癰軟必需，腳氣疼痛必用〔按龐元英談藪，一少年新娶後得腳軟病，且疼甚，醫作腳氣治不效，路鈐孫琳診之，用杜仲一味，寸斷片拆，每以一兩，用半酒半水一大盞煎服，三日能行，又三日全愈。
琳曰：此乃腎虛，非腳氣也。
杜仲能治腰膝痛，以酒行之，則為效容易矣。〕，胎滑夢遺切要。

若使遺精有痛，用此益見精脫不已，以其氣味辛溫，能助肝腎旺氣也；
胎因氣虛而血不固，用此益見血脫不止，以其氣不上升反引下降也。
功與牛膝、地黃、續斷相佐而成，但杜仲性補肝腎，能直達下部筋骨氣血；

不似牛膝達下，走於經絡血分之中；
熟地滋補肝腎，竟入筋骨精髓之內；
續斷調補筋骨，在於曲節氣血之間之為異耳。

｛訒庵書言杜仲續斷可以安胎，少此一段義理說出，以致貽誤後人｝
獨怪今世安胎，不審氣有虛實，輒以杜仲、牛膝、續斷等藥引血下行，在腎經虛寒者，固可用此溫補以固胎元〔如古方之治三四月即墜者，於兩月前以杜仲八兩，糯米煎湯浸透，炒斷絲續斷二兩，酒浸山藥六兩，為末糊丸，或棗肉為丸，米飲下，固腎托胎之類，繡見今時醫士，不審虛實，用此安胎甚多，殊為可惜。〕；
若氣陷不升，血隨氣脫，而胎不固者，用此則氣益陷不升，其血必致愈脫無已。

故凡用藥治病，須察脈症虛實，及於上下之處，有宜不宜，以為審用，若徒守其一曲
〔胎動症類甚多，若不細心揣摩，安得不守一曲。〕，以應無窮之變，非惟無益，且以增害。
〔不通醫士，多犯是弊，可惜可惜。〕

出漢中厚潤者良。
去粗皮剉，或酥或酒或蜜以炙，或薑或鹽或酒以炒，在人隨症活變耳。
惡黑參。

〔今醫止守備要以求藥性，若備要論有遺漏，便不求，可惜。〕
<h3>覆盆子</h3>

｛溫腎濇精固脫｝
覆盆子〔耑入腎〕甘酸微溫，性稟中和，功能溫腎而不燥，固精而不凝〔李士材曰：
強腎無燥熱之偏，固精無凝濇之害，金玉之品也。〕；

故服陰痿能強，肌膚能澤，臟腑能和，鬚髮不白，女子服之多孕；
既有補益之功，復多收歛之義。
名為覆盆子者，服之能使溺盆皆覆也。

但真甚少，藥肆多以樹莓代充，酒浸色紅者是真，否即屬假。
去蒂淘淨搗餅，用時酒拌蒸。
〔同車前、五味、菟絲、蒺藜子為五子衍宗丸，治男子精氣虧乏中年無子；

加入巴戟天、膃肭臍、補骨脂、鹿茸、白膠、山茱萸、肉蓯蓉，治陽虛陰痿臨房不舉，精寒精薄。
宜去蒂，酒煮用。〕
<h3>狗脊</h3>
｛溫補肝腎，以除風濕｝
狗脊〔耑入肝腎〕味苦甘平微溫，何書既言補血滋水，又曰去濕除風，能使腳弱腰痛失溺周痹俱治？〔周痹因於風寒濕邪，在於血脈上下，寒凝汁沫，排於分肉而痛；

即內經所謂內不在臟腑，外未發於皮，獨居分肉之間，真氣不能周，故曰周痹。〕是明因其味苦，苦則能以燥濕；
又因其味甘，甘則能以益血；
又因其氣溫，溫則能以補腎養氣；

蓋濕除而氣自周，氣周而溺不失，血補而筋自強，筋強而風不作，是補而能走之藥也；
故凡一切骨節諸疾，有此藥味燥入，則機關自強，而俯仰亦利。
非若巴戟性兼辛散，能於風濕則直除耳。

去毛〔有黃毛如狗形，故曰金毛狗脊〕，切片酒蒸。
萆薢為使。
熬膏良。

<h3>胡桃肉</h3>
｛溫補命門，濇精固氣｝

胡桃〔耑入命門，兼入肺大腸〕味甘氣熱，皮濇肉潤汁黑，諸書皆言能通命火，助相火，利三焦，溫肺潤腸，補氣養血，歛氣定喘，濇精固腎；
與補骨脂一水一火，大補下焦，有同氣相生之妙。
〔韓𢘅曰：破故紙屬火，能使心胞之火相通；

胡桃屬水，主潤血養血，血屬陰惡燥，故油以潤之，佐破故紙有木火相生之妙；
故古有云黃蘗無知母，破故紙無胡桃，猶水母之無⿰魚叚也。
時珍曰：命門氣與腎通，藏精血而惡燥，若腎命不燥，精氣內充，則飲食自健，肌膚光澤，腸膚潤而血脈通；

此胡桃佐補藥，有令人肥健能食，潤肌黑髮，固精治燥調血之功也。
命門既通，則三焦利，故上通於肺，而虛寒喘嗽者宜之；
下通於腎，而腰腳虛痛者宜之；

內而心腹諸痛可止，外而瘡腫之毒可散矣。
洪氏夷堅志止言胡桃治痰，能歛肺嗽，蓋不知其為命門三焦之藥也。〕若使多食，則能動風脫人眉毛〔志曰：
多食動風脫人眉。

穎曰：多食生痰，動腎火。〕；
同錢細嚼，則即與銅俱化；
與甘蔗同嚼，則蔗渣消融。

蓋因味甘則三焦可利，汁黑則能入腎通命，皮濇則氣可歛而喘可定，肉潤則肺得滋而腸可補；
氣熱則食不敢多，而有動風脫毛、火鑠消融、化銅之弊耳，是以瘡腫鼠瘻痰核，取其用能通鬱解結。
惟肺有熱痰，暨命門火熾者切忌。

〔時珍曰：胡桃性熱，能入腎肺，惟虛寒者宜之，而痰火積熱者不宜多食耳。〕
｛胡桃殼｝
殼燒灰存性，治乳癰。

｛胡桃皮｝
皮塗鬚髮皆黑。
〔志曰：仙方取青皮壓油，和詹糖香塗毛髮，色如漆也。〕

養血去皮用，歛濇連皮用。
<h3>靈砂</h3>

｛墜陽交陰，鎮納歸腎｝
靈砂〔耑入胃〕又名神砂，係水銀、硫黃二物同水火煅煉而成。
〔慎微曰：

用水銀一兩，硫黃六銖，細研炒作青砂頭，後入水火既濟爐抽之，如束鍼紋者成就也。
時珍曰：此以至陽勾至陰，脫陰反陽，故曰靈砂。〕蓋水銀性秉最陰，硫黃性秉純陽，同此煎熬，合為一氣，則火與水交，水與火合，而無亢騰飛越之弊矣；
故凡陽邪上浮，下不交而至虛煩狂燥，寤寐不安，精神恍惚者，用此墜陽交陰，則精神鎮攝，而諸病悉去；

謂之曰靈，即見扶危拯急，若有神使之意。
〔時珍曰：硫黃陽精也，水銀陰精也，以之相配，夫婦之道，純陰純陽，二體合璧，故能奪造化之妙；
而升降陰陽，既濟水火，為扶危拯急之神丹，但不可久服爾。

蘇東坡言此藥治久患反胃，及一切吐逆，小兒驚吐，其效如神，有配合陰陽之妙故也。
時珍常以陰陽水送之，尤妙。〕後人不明辰砂即屬丹砂，混以靈砂入於益元散內
〔即滑石六兩，甘草一兩，加辰砂。〕，詎知一神一靈，音同字別，一水一火，天淵各判，烏可以此烹煉燥烈之品，以代辰州甘寒之味耶？市肆與醫，妄用如斯，附記以俟高明並參。

<h3>鹿膠</h3>
｛溫補腎陰，以通衝任｝

鹿膠〔耑入腎〕由角煎熬，書載補陽益陰，強精活血，總不出通督脈補命門之用；
但其性力緩味甘，不能如茸之力峻。
蓋茸有通交陽維之功

〔陽維起於諸陽之會而維持諸陽〕，膠有緣合衝脈之任〔衝脈起於胞中，為諸脈之海〕；
膠非藉桂同用以通其陽，則不能除寒熱驚癎，膠非假龜膠同用，不能達任而治羸瘦腰痛
〔任脈行腹部之中行，乃陰脈之總司〕；

膠非假地黃、當歸同投，不得引入衝脈而治婦人血閉胎漏。
至若膠治傷中絕勞，即茸所謂能主漏下惡下也；
膠之能以補中益氣，即茸所謂能以益氣強志也；

膠之能以輕身延年，即茸所謂能以生齒不老也。
然惟平臟服之得宜，若純陰無陽，服此反能泥膈，先不免有腹脹飽滿之弊矣。
｛鹿角｝

生角味鹹氣溫〔茸之粗者為角，凡含血之物，肉易長，筋次之，骨最難長，故人二十歲骨髓方堅；
麋鹿角無兩月，長至二十餘斤，凡骨之生，無速於此，草木亦不及之，頭為諸陽之會，鍾於頭角，豈與凡血比哉。〕，生能散熱行血，消腫辟惡〔以鹹氣能入腎軟堅，溫能通行散邪。〕；
熟能益腎補虛，強精活血。

｛角霜｝
角霜連汁煎乾，書載能治脾胃虛寒便泄，取其溫而不滯。
若以煎過膠者代充，其膠既去，服之奚益。

｛鹿胎、鹿肉、鹿筋｝
｛麋胎、麋肉、麋筋｝
鹿胎、鹿肉、鹿筋，力能補陽；

若麋胎、麋肉、麋筋，則反損陽而傷陰矣，不可不慎。
鹿胎須以色淡形瘦者為是；
若色深形肥，則為麋胎矣；

若色皎白，其胎下唇，不若鹿之長於上唇，則為麞胎；
其他獸胎，總與鹿胎不侔。
鹿筋亦須辨，骨細者為是；

若粗即是麋筋，不可妄用。
<h3>海狗腎</h3>

｛溫腎補精，行血軟堅｝
海狗腎〔耑入肝胃〕即膃肭臍，係西番獸物，足似狗而魚尾〔時珍曰：按唐書云，骨貀獸出遼西營州及結骨國；
一統志云，膃肭臍出女真及三佛齊國；

獸似狐，腳高如犬，走如飛，取其腎漬油，名膃肭臍。
觀此，則似狐之說非無也，蓋似狐似鹿者其毛色爾，似狗者其足形也，似魚者其尾形也，入藥用外腎而曰臍者，連臍取之也。〕，今東海亦有。
味甘而鹹，其腎即獸之臍，投於睡熟犬邊，犬即驚跳；

臘月浸置水內不凍，其性之熱，殆可見矣；
故書載治宿血痃癖尫羸症者，取其鹹能入血軟堅，溫能通行消散也；
用以佐其房術者，取鹹溫入腎補虛固精壯陽道也。

〔時珍曰：精不足者補之以味也，大抵與蓯蓉、鎖陽之功相近，亦可同糯米法麵釀酒服。〕此藥雖置器中，長年溫潤，然能入水不凍，大不同於他藥。
若云功近蓯蓉、鎖陽，潤雖相若，氣實不同，不無厚視蓯蓉、鎖陽而薄視此物也。
但脾胃挾有寒濕者亦忌，以濕遇濕故耳，恐相礙也。

酒浸，紙裹炙香，剉搗；
或於銀器中以酒煎熟合藥用。
〔時珍曰：以漢椒、樟腦同收則不壞。〕

<h3>獺肝</h3>
｛山獺莖補火煖精｝

｛水獺肝補肝腎虛損，殺鬼疰蠱毒｝
獺〔耑入肝腎〕有在山在水之別。
山獺〔出廣宜州溪洞〕性稟純陽，其性最淫

〔牝獸知而逃避，遇以婦人，跳躍來抱，牢不可破；
獺無偶，則常抱木而枯。〕，故莖可治陽虛陰痿精寒，取陰一枚，價值數金。
水獺以水為生，水性最靈，獺亦多慧，性最嗜魚，魚之精氣，皆聚於肝，故獺亦得諸魚之氣而聚於肝者也；

按肝諸畜皆有定數，惟獺一月一葉，間有退葉，因其漸落復生者故耳。
獺味性寒，惟肝性溫，味鹹微毒，專入肝腎，補虛除勞，俾五臟安和，邪氣自卻，而鬼疰蠱毒，因得退除矣。
葛洪言屍疰〔屍疰五疰之一，病則使人寒熱沉沉，默默不知病之所苦，無處不惡，積月累年，淹淹至死，後復傳於他人，乃至滅門，覺有此候。〕，惟取獺肝一具，陰乾為末，水服方寸匙，日三，以瘥為度。

｛獺爪｝
如無獺肝，獺爪亦可。
小兒鬼疰及諸魚骨鯁，燒灰酒服。

故仲景治冷勞，崔氏治蠱疰，皆有獺肝丸之用耳。
<h3>犬肉</h3>

｛補脾陰，溫腎陰｝
犬肉〔耑入脾胃腎〕味鹹性溫，屬土有火，故歹人屐地，雖臥必醒；
其肉食之，能令脾胃溫煖，且脾胃溫則五臟皆安，故又能補絕傷，壯陽道，煖腰膝，益氣力，補血脈，厚胃腸，實下焦，填骨髓也。

色黃者則於脾益補，色黑者則於腎更妙，兩腎能助陽事。
但肉炙食益熱，令人消渴；
妊婦食之，令子無聲；

熱病後及中滿症服，更能殺人。
畏杏仁。
<h3>紫河車</h3>
｛滋補虛損｝
紫河車〔耑入肝腎〕甘寒性溫，雖曰本人血氣所生，故能以人補人也；

凡一切虛勞損極
〔損於肺則見皮聚毛落，損於心則見血脈不榮於五臟六腑，損於脾則見肌肉消瘦不能飲食，損於肝則見筋緩不能收持，損於腎則見骨痿不起；
損在肺則損自上及下，是肺先受其損，然後及心及脾及肝及腎而遞見也；

損在精則損由下及上，是腎先受其損，然後自肝自脾自心自肺而遞及也；
傷肺自上及下，過於胃則不可治；
傷腎自下而上，過於脾則不可治；

故以得飲食為貴。〕，恍惚失志，癲癎肌肉羸等症，用之極為得宜〔紫河車稟受精血結孕之餘液，得母之氣血居多，故能峻補營血。〕，如永類鈐方用此，合以山藥、參、苓以補真陰。
〔所謂精不足者，補之以味也。〕然究皆屬滑腸之品，故合天冬、麥冬、黃蘗、生地、龜板同服，則於胃氣有損〔如吳球創大造丸之類〕。
況乾食則等肉脯，入藥亦鮮奇效；

且藥補劑甚多，在人別為取用，慎毋於此戀戀不置也。
用取初生色紫者良
〔米泔擺凈長流水中久洗〕，去筋膜，蒸擣和藥用。

<h2><br><span class="orange">卷二  收濇</span></h2>
<h2><br>&emsp;<span class="blue">溫濇</span></h2>
收者，收其外散之意；

濇者，濇其下脫之義。
如發汗過多，汗當收矣；
虛寒上浮，陽當收矣；

久嗽亡津，津當收矣，此皆收也。
泄痢不止，泄當固矣；
小便自遺，遺當固矣；

精滑不禁，精當固矣，固即濇也。
十劑篇云：濇可去脫，牡蠣、龍骨之屬是也。
凡人氣血有損，或上升而浮，下泄而脫，非不收歛濇固，無以收其亡脫之勢。

第人病有不同，治有各異，陽旺者陰必竭，故脫多在於陰；
陰盛者陽必衰，故脫多在於陽；
陽病多燥，其藥當用以寒；

陰病多寒，其藥當用以溫，此定理耳。
又按溫以治寒，濇以固脫，理雖不易，然亦須分臟腑以治；
如蓮子、肉豆蔻是治脾胃虛脫之藥也，故泄瀉不止者最宜；

蓮鬚是通心交腎之藥也，為心火搖動精脫不固者最佳；
補骨脂、𧴪𧴪葡萄、阿芙蓉、沒石子、沉香、芡實、石鐘乳、胡桃肉、靈砂是固腎氣之藥也，為精滑腎泄者最妙。
但補骨脂則兼治腎泄瀉，葡萄則兼起陽稀痘，阿芙蓉則耑固澁收脫，沒石子、沉香則耑降氣歸腎，芡實則兼脾濕共理，石鐘乳則兼水道皆利，胡桃肉則兼腸肺俱潤，靈砂則合水火並降也。

他如菟絲、覆盆，性雖不濇，而氣溫能固；
木瓜酸中帶濇，醒脾收肺有功；
烏梅斂肺濇腸；

訶子收脫止瀉，清痰降火；
赤石脂固血久脫；
治雖不一，然要皆屬溫濇固脫藥耳。

惟有禹餘糧、柿蒂性屬濇平，與於體寒滑脫之症，微有不投，所當分別異視。
<h3>肉豆蔻</h3>

｛燥脾溫胃澁腸｝
肉豆蔻〔耑入脾胃，兼入大腸〕辛溫氣香，兼苦而澁，功耑燥脾溫胃澁腸〔時珍曰：
土愛煖而喜芳香，故肉豆蔻之辛溫，理脾胃而治吐利。〕，行滯治膨消脹。

凡脾胃虛寒，挾痰食，而見心腹冷痛，泄瀉不止，服此氣溫，既能除冷消脹，復能濇腸止痢；
若合補骨脂同用，則能止腎虛泄也。
至書所云能補脾氣，以其脾胃虛寒，服此則溫而脾自健，非真具有甘補之意也。

氣逆而服即下，以其脾胃既舒而氣即下，非若厚朴、枳實之下為最峻也。
但此止屬溫胃澁腸之品，若鬱熱暴注者禁用。
出嶺南，似草蔻，外有皺紋，內有斑紋。

糯米粉裹熟，去油用。
忌鐵。
<h3>補骨脂</h3>
｛溫腎逐冷，濇氣止脫｝
補骨脂〔即破故紙，耑入腎〕辛苦大溫，色黑，何書皆載能歛神明，使心胞之火與命門之火相通，因而元陽堅固，骨髓充實？以其氣溫味苦，濇以止脫故也。

〔時珍曰：按白飛霞方外奇方云，破故紙屬火，收歛神明，能使心胞之火與命門之火相通，故元陽堅固，骨髓充實，濇以止脫也。
胡桃屬木，潤燥養血，血屬陰惡燥，故油以潤之，佐破故紙，有水火相生之妙。
故語云：

破故紙無胡桃，猶水母之無⿰魚叚。〕凡五癆〔五癆曰志癆、心癆、思癆、憂癆、瘦癆〕
七傷〔七傷曰陰寒、陰痿、裏急精枯、精少、精清、下濕小便數，臨事不舉。〕
因於火衰，而見腰膝冷痛，腎冷流精，腎虛泄瀉；

及婦人腎虛胎滑，用此最為得宜。
〔許叔微學士本事方云：補脾不若補腎，腎氣虛弱則陽氣衰劣，不能薰蒸脾胃；
脾胃氣寒，令人胸膈痞塞，不進飲食，遲于運化，或腹脇虛脹，或嘔吐痰涎，或腸鳴泄瀉；

譬如鼎釜中之物無火力，雖終日不熟，何能消化。
濟生二神丸用破故紙補腎，肉豆蔻補脾，二藥雖兼補，但無斡旋，往往常加木香以順其氣，使之斡旋，空虛倉廩，食廩空虛，則受物矣，屢用見效，不可不知。〕若認症不真，或因氣陷氣短而見胎墮〔應用參耆〕，水衰火盛而見精流泄瀉〔應用滋潤，兼以清利〕，妄用補骨脂止脫，則殺人慘於利器矣。
鹽水炒。

得胡麻良，惡甘草。
<h3>沒石子</h3>

｛固腎止脫｝
沒石子〔耑入腎，兼入脾胃〕味苦性溫，色黑，功耑入腎固氣。
凡夢遺精滑，陰痿齒痛，腹冷泄瀉，瘡口不收，陰汗不止，一切虛火上浮，腎氣不固者；

取其苦以堅腎，溫以煖胃健脾，黑以入腎益氣補精，俾氣按納丹田，不為走泄，則諸病自能克愈矣。
至書所云安神定魄，亦是神氣既收，不為外浮之意；
他如燒黑灰煎湯以治陰毒，合他藥以染鬚髮，為末以擦牙齒，皆是賴其收濇之力以為保護耳，無他道也。

但味苦性降，多用恐氣過下，不可不慎。
〔氣虛下陷者忌。〕出外番，顆小紋細者佳。
炒研用，蟲蝕成孔者揀去。

忌銅鐵。
<h3>蓮子</h3>

｛補脾濇氣｝
蓮子〔耑入脾，兼入心腎〕書載能入心脾腎三經，然氣稟清芳，味得中和，甘溫而濇，究皆脾家藥耳；
中和則上下安養，君令臣恭而無不交之患矣〔馮兆張曰：

按蓮花出污泥而不染，生生不息，節節含藏，中含白肉，內隱清心，根鬚花菓葉節皮心，皆為良藥。
稟芬芳之氣，合稼穡之味，為脾之菓，脾為中黃，所以交媾水火，會合金木者也，土旺則四臟皆安，而蓮之功大矣。〕，故書載能補心與腎〔有蓮子清心飲〕，及通十二經絡血脈，即是此意。
且其味濇，則能使氣不走，而夢遺崩帶失血等症可理〔白濁遺精，用石蓮肉、龍骨、益智仁等分為末，每服二錢，空心飯湯送下。〕味濇則腸胃亦固，而無五更洞泄之虞。

〔同菟絲子、五味子、山茱萸、山藥、車前子、肉豆蔻、砂仁、橘紅、芡實、人參、補骨脂、巴戟天，治脾腎俱虛，五更溏瀉。〕惟大便燥者勿服。
去心皮，蒸熟焙乾用。
得茯苓、山藥、白朮、枸杞良。

｛蓮心｝
蓮心味苦性寒，能治心熱，故產後血竭者最宜。
｛石蓮｝

石蓮色黑，入水則沉，入鹵則浮，煎鹽用此試鹵。
味苦性寒，能除噤口熱毒淋濁，果因熱成，亦可以解。
然必本於蓮實，老於蓮房，墜入污泥，經久堅黑如石者方佳；

若使出自粵東，產於樹上，大苦大寒，不宜入藥。
<h3>蓮鬚</h3>

｛入腎固精止脫｝
蓮鬚〔耑入心腎〕甘溫而濇，功與蓮子略同，但濇性居多，服能清心通腎，益血固精，烏鬚黑髮，止崩住帶；
如三因固真丸，巨勝子丸，並皆用之。

凡慾勤精薄而見滑脫不禁，治當用此祕濇；
但不似龍骨寒濇，有收陰定魂安魄之妙；
牡蠣鹹澁微寒，兼有化堅解熱之功；

金櫻徒有止濇之力，而無清心通堅之理耳；
毫釐千里，不可不辨，在細審玩。
忌地黃、蒜、蔥。

<h3>芡實</h3>
｛利脾濕、濇腎氣｝

芡實〔耑入脾腎〕如何補脾，以其味甘之故〔甘入脾〕；
芡實如何固腎，以其味濇之故
〔濇固脫〕。

惟其味甘補脾，故能利濕，而使泄瀉腹痛可治〔補脾同山藥、茯苓、白朮、人參、蓮肉、薏苡仁、扁豆。〕；
惟其味濇固腎〔用芡實一味搗末熬，金櫻子煎和丸，服之補下元益人，謂之水陸丹。〕，故能閉氣，而使遺帶小便不禁皆愈。
〔傷損精氣，小便遺數精滑，用秋石、芡實、茯苓、蓮肉各四兩為末，棗和丸梧子大，每服三十丸，空心鹽湯送下。〕功與山藥相似，然山藥之陰本有過於芡實，而芡實之濇更有甚於山藥；

且山藥兼補肺陰，而芡實則止於脾腎，而不及於肺。
用或蒸熟搗粉，或連殼同服。
<h3>𧴪𧴪葡萄</h3>
｛攝精氣，歸宿腎｝
葡萄〔耑入腎〕種類不一，此以𧴪𧴪名者，因其形似葡萄，瑣細不大，故以𧴪𧴪名也。

張璐論之甚詳，言此生於漠北，南方亦間有之，其幹類木，而係藤木，其子生青熟赤，乾則紫黑，氣味甘鹹而溫，能攝精氣，歸宿腎臟，與五味子功用不甚相遠。
凡藤蔓之類，皆屬於筋〔形類相似，有感而通。〕；
草木之實，皆達於臟

〔實則重著下行，實則氣重內入，故多入臟。〕，不獨此味為然。
此物向供食品，不入湯藥，故本草不載；
近時北人以之強腎，南人以之稀痘，各有攸宜。

強腎方用𧴪𧴪葡萄、人參各一錢，火酒浸一宿，清晨塗手心，摩擦腰脊，能助筋力強壯；
若臥時摩擦腰脊，力助陽事堅強，服之尤為得力。
稀痘方用𧴪𧴪葡萄一歲一錢，神黃豆一歲一粒，杵為細末，一晝夜蜜水調服，并擦心窩腰眼，能助腎祛邪；

以北地方物，耑助東南生氣之不足也。
然秉質素弱宜服，反是則不免有助火之害矣。
<h3>阿芙蓉</h3>
｛補火濇精祕氣｝
阿芙蓉〔耑入命門〕即鶯粟花之津液也，一名鴉片，一名阿片，出於天方國

〔鶯粟結青苞時，午後以大針刺其外，或三五處，次早津出，以竹刀刮取，入磁器陰乾用之。〕氣味與粟殼相似，而酸濇更甚。
用阿芙蓉一分，糯米飯搗作三丸，通治虛寒百病；
凡瀉痢脫肛，久痢虛滑，用一二分，米飲送下，其功勝於粟殼；

又痘瘡行漿時，泄瀉不止，用四五釐至一分，未有不止。
但不可多服，忌酸醋，犯之斷腸，及忌蔥、蒜、漿水。
奈今有以房術為用，無論病症虛實，輒為輕投縱慾，以致腎火愈熾。

吁！誤矣。
<h3>禹餘糧</h3>

｛體重鎮怯固脫｝
禹餘糧〔耑入大腸，兼入心腎〕甘平，性濇質重〔時珍曰：生於池澤者為禹餘糧，生於山谷者為太乙餘糧，其中水黃濁者為石中黃水，其凝結如粉者為餘糧，凝乾如石者為石中黃，性味功用皆同，但入藥有精粗之等耳；
故服食家以黃水為上，太乙次之，禹餘糧又次之，但禹餘糧乃石中黃粉。〕，既能濇下固脫，復能重以鎮祛；

仲景治傷寒下利不止，心下痞鞕，利在下焦，赤石脂禹餘糧丸主之，取重以鎮痞鞕，濇以固脫泄也。
〔時珍曰：禹餘糧手足陽明血分重劑也，其性濇，故主下焦前後諸病。〕
功與石脂相同，而禹餘之質重於石脂，石脂之溫過於餘糧，不可不辨。

取無砂者良。
牡丹為使。
細研淘取汁澄用。

<h2><br>&emsp;<span class="blue">寒濇</span></h2>
病有寒成，亦有熱致，寒成者固當用溫，熱成者自當用寒。
如五倍子、百草煎，其味雖曰酸濇，而性實寒不溫，為收肺虛火浮之味，故能去嗽止痢，除痰定喘，但百草煎則較倍子而鮮收耳。

牡蠣性耑入腎固脫，化痰軟堅，而性止專入腎而不入肝；
龍骨入肝歛氣，收魂固脫，凡夢遺驚悸，是其所宜，而性不及入腎，各有專治兼治之妙耳。
至於粟殼，雖與五倍入肺歛氣濇腸相似，而粟殼之寒，則較倍子稍輕，粟殼之澁，則較倍子更甚，故寧用粟而不用倍也。

梗米氣味甘涼，固中除煩，用亦最妙。
若在蛤蜊粉氣味鹹泠，功專解熱化痰固肺；
及秦皮性亦苦寒，功耑入肝除熱，入腎濇氣，亦宜相其熱甚以行，未可輕與龍骨、牡蠣、粟殼微寒之藥為比也。

<h3>五倍子</h3>
｛內服歛肺，瀉火除熱，止嗽固脫，外祛風濕殺蟲｝

五倍子〔耑入肺脾〕按書既載味而濇，氣寒能歛肺經浮熱，為化痰滲濕降火收濇之劑〔
汪昂述丹溪謂倍子屬金與水，噙之善收頑痰，解熱毒，黃昏咳嗽，乃火浮肺中，不宜用涼藥，宜五倍、五味歛而降之。
醫學綱目云：王元珪虛而滑精，屢與加味四物湯，吞河間祕真丸及真珍粉丸，不止，後用五倍子一兩，茯苓二兩，丸服遂愈；

此則倍子收歛之功，敏於龍骨、蛤粉也。
昂按凡用祕濇藥，能通而後能祕，此方用茯苓倍於五倍，一瀉一收，是以能盡其妙也。〕；
又言主於風濕，凡風癬癢瘙，眼目赤痛，用之亦能有效，得非又收又散，又升又降之味乎。

詎知火浮肺中，無處不形，在上則有痰結咳嗽，汗出口乾吐衂等症；
在下則有泄痢五痔，下血脫肛，膿水濕爛，子腸墜下等症；
溢於皮膚，感冒寒邪，則必見有風癬癢瘙，瘡口不歛；

攻於眼目，則必見有赤腫翳障；
用此內以治臟，則能歛肺止嗽，固脫住汗〔常出自汗，睡中出為盜汗，用五倍子研末，津調填臍中，縛定，一夜即止也。〕；
外以治膚，薰洗則能祛風除濕殺蟲〔一切癬瘡，用五倍子去蟲，白礬燒過，各等分為末搽之，乾則油調。〕；

藥雖一味，而治分內外，用各不同；
非謂既能入肺收歛〔治黃昏時嗽〕
，又能浮溢於表，而為驅逐外邪之藥耳，書載外感勿用，義實基此。

染鬚、皂物最妙。
生於鹽膚木上，乃小蟲食汁，遺種結毬於葉間。
｛鹽膚木｝

〔鹽膚木酸寒，除痰生津止嗽，五倍子蟲食其津液結成，故與鹽膚木功同。〕
入藥或生或炒用。
<h3>百藥煎</h3>
｛歛肺止嗽固脫｝
百藥煎〔耑入肺胃〕係五倍子末同藥作餅而成者也〔五倍一斤，同桔梗、甘草、真茶各一兩，入酵糟二兩，拌和糖罨，起發如麵。〕，其性稍浮，味酸濇而帶餘甘；

五倍子性主收歛，加以甘桔同製，則收中有發，緩中有散，凡上焦痰嗽熱渴諸病，用此含化最宜；
加以火煅則治下焦血脫，腫毒金瘡，喉痹口瘡等症，用之即效，以黑能入下焦故也。
<h3>粟殼</h3>
｛歛肺濇腸固腎｝
御米殼〔耑入肺大腸，兼入腎〕，酸濇微寒，功耑歛肺濇腸固腎，凡久瀉久痢，肛脫，久嗽氣乏，並心腹筋骨諸痛者最宜。

〔杲曰：收濇固氣能入腎，故治骨痛尤宜。
時珍曰：泄瀉下痢既久，則氣散不固而腸滑肛脫；
咳嗽諸病既久，則氣散不收，而肺脹痛劇，故俱宜此澁之固之，收之歛之，但要有輔佐耳。〕若嗽痢初起，寒熱未凈，用此以為收濇，致令邪留不解，則殺人如劍，可不慎歟。

〔震亨曰：
治嗽多用粟殼不必疑，但要先去病根，此乃收後藥也；
治痢亦同，凡痢須先散邪行滯，豈可據投粟殼、龍骨之藥，以閉塞腸胃邪氣，蓋邪得補愈甚，所以變症作而淹延不已也。〕洗去蒂膜，或醋炒、蜜炒取用。

得烏梅、陳皮良。
｛罌粟米｝
罌中有米極細，書言氣味甘寒，煮粥能治反胃，亦須分臟偏純，及病症陰陽虛實以治。

<h3>龍骨</h3>
｛歛肝氣，止脫鎮驚安魄｝

龍骨〔耑入肝腎大腸，兼入心，陰中之陽，鱗蟲之長。〕甘濇微寒，功能入肝歛魂，不令浮越之氣遊散於外，故書載能驚鎮辟邪，止汗定喘〔馮兆張曰：龍靈物也，靈則能歛邪惡蠱毒魘魅之氣；
喘逆者氣不歸元也，氣得歛攝而歸元，則喘逆自止。〕；
濇可去脫，故書載能以治脫肛遺結崩帶，瘡口不歛等症。

功與牡蠣相同，但牡蠣鹹濇入腎，有軟堅化痰清熱之功；
此屬甘濇入肝，有收歛止脫，鎮驚安魄之妙；
如徐之才所謂濇可止脫，龍骨、牡蠣之屬。

白地錦紋，舐之粘舌者佳。
〔時珍曰：
龍骨本經以為死龍，其說似是。

別錄曰：生晉地川谷及太山岩水岸上穴中死龍處，採無時。
汪昂曰：今人或以古壙灰偽之〕酒煮火煅用。
忌魚及鐵，畏石膏、川椒，得人參、牛黃良。

〔牛黃惡龍骨，而龍骨得牛黃更良，有制伏也。〕
｛龍齒｝
龍齒入肝，收魂安魄，凡驚癎癲狂因於肝魂不收者，即當用此以療〔肝藏魂，能變化，故魂遊不定者，治之以龍齒。〕，但無止瀉濇精之用。

<h3>牡蠣</h3>
｛入腎濇精固氣，化痰軟堅〕

牡蠣〔耑入腎，兼入肝〕鹹澀微寒，功耑入腎，軟堅化痰散結，收澀固脫；
故瘰癧結核，血瘕遺精崩帶，咳嗽盜汗，遺尿滑泄，燥渴溫瘧赤痢等症，皆能見效。
〔權曰：病虛而多熱，宜同地黃、小草用之。

好古曰：牡蠣入足少陰為軟堅之劑，以柴胡引之，能去脇下硬；
以茶引之，能消項上結核；
以大黃引之，能消股間腫；

以地黃為使，能益精收濇止小便，腎經血分之藥也。
成無己曰：牡蠣之鹹，以消胸膈之滿，以泄水氣，使痞者消硬者軟也。
元素曰：壯水之主以鎮陽光，則渴飲不思，故蛤蠣之類能止渴也。〕然鹹味獨勝，走腎歛濇居多，久服亦能寒中。

或生用，鹽水煮煅成灰用。
此本海氣化成，純雄無雌，故曰牡蠣。
貝母為使，得甘草、牛膝、遠志、蛇床子良，惡麻黃、辛夷、吳茱萸、伏硇砂。

<h3>蛤蜊粉</h3>
｛解毒，化痰止嗽歛寒｝

蛤蜊粉〔耑入腎，兼入肺肝〕即海內水蚌殼煅而為粉也，與江海淡水蚌殼不同，功與牡蠣相似；
但此止有歛濇化堅解熱之力〔時珍曰：寒制火而鹹潤下，故能降焉；
寒散熱而鹹走血，故能消焉。

堅者軟之以鹹，取其屬水而性潤也；
濕者燥之以滲，取其經火化而利小便也。〕，故能消痰止嗽治腫。
昔宋徽宗寵妃患此，李防禦覔得市人海蚌蛤蛤粉，少加青黛，以淡虀水加麻油數滴調服而愈，亦是歛肺清熱之意，無他治也。

〔昔滁州酒庫攢司陳通患水腫垂死，諸醫不治，一嫗令以大蒜十個搗如泥，入蛤粉丸，食前白湯下，服盡小便下數桶而愈。〕
｛蛤蜊肉｝
肉鹹冷，解酒熱。

｛文蛤｝
文蛤背有紫斑紋，較此蛤蜊殼稍厚，性味主治頗近，但此性兼利水止渴除煩，並治血熱崩中帶下，總以取其寒鹹滌飲之義耳。
〔成無己曰：文蛤之鹹走腎以勝水氣，如仲景傷寒太陽病，用水劫益煩，意欲飲水反不渴；

及金匱渴欲飲水不止，反胃吐後，渴欲飲水而貪飲者，皆用文蛤湯以治。〕
｛海蛤｝
海蛤係海內爛殼，混雜沙泥，火煅為粉。

亦屬利水消腫止嗽之品，然總不類牡蠣功專收濇固脫解熱為事也。
<h2><br>&emsp;<span class="blue">收歛</span></h2>
酸主收，故收當以酸為主也。

然徒以酸為主，而不兼審陰陽虛實以治，亦非得乎用酸之道矣。
故酸收之藥，其類甚多，然大要性寒而收者，則有白芍、牡蠣、粟殼、五倍子、百藥煎、皂白二礬，其收兼有濇固，而白芍則但主收而不濇耳。
性溫與濇而收者，則有五味、木瓜、烏梅、訶子、赤石脂等味，但五味則耑歛肺歸腎濇精固氣，木瓜則耑歛肺醒脾，烏梅則耑歛氣濇腸，訶子則耑收脫止瀉，清痰降火，赤石脂則耑收脫止血也。

若在金櫻，雖為濇精要劑，然徒具有濇力，而補性絕少；
山茱萸溫補肝腎，雖為收脫固氣之用，而收多於濇，不可分別而異施耳。
<h3>白芍</h3>
｛入肝血分歛氣｝
白芍〔耑入肝〕有白、有赤。

白者味酸微寒無毒，功耑入肝經血分歛氣。
緣氣屬陽，血屬陰；
陽亢則陰衰，陰凝則陽伏；

血盛於氣則血凝而不行，氣盛於血則血燥而益枯；
血之盛者，必賴辛為之散，故川芎號為補肝之氣；
氣之盛者，必賴酸為之收，故白芍號為歛肝之液，收肝之氣，而令氣不妄行也。

至於書載功能益氣除煩，歛汗安胎
〔同桂枝則歛風汗，同黃耆、人參則歛虛汗。〕，補癆退熱，及治瀉痢後重，痞脹脇痛
〔脇為肝膽二經之處，用此則能理中瀉火〕，肺脹噯逆，癰腫疝瘕，鼻𪖔目濇

〔用此益陰退火而自治〕，溺閉〔杲曰：白芍能益陰滋濕而停津液，故小便自利，非因通利也。〕，何一不由肝氣之過盛，而致陰液之不歛耳。
〔杲曰：
四物湯用芍藥，大抵酸濇者為收歛停濕之劑，故主手足太陰收歛之體。

元素曰：
白芍入脾經，補中焦，乃下利必用之藥；
蓋瀉利皆太陰病，故不可缺此。

得炙甘草為佐，治腹中疼痛，夏月少加黃芩，惡寒加桂，此仲景神方也。
其用凡六，安脾經，一也，治腹痛，二也，收胃氣，三也，止瀉利，四也，和血脈，五也，固腠理，六也。〕是以書言能補脾肺者，因其肝氣既收，則水不尅土，土安則金亦得所養，故脾肺自爾安和之意。
〔杲曰：經曰，損其肝者緩其中，即調血也。〕產後不宜妄用者，以其氣血既虛，芍藥恐伐生氣之意也〔馮兆張曰：

產後芍藥佐以薑桂，製以酒炒，合宜而用，有何方之可執哉。
倘腹痛非因血虛者，不可誤用，蓋諸腹痛宜辛散，而芍藥酸收故耳。
又曰：今人用芍藥，則株守前人一定之言，每於產後冬月，兢兢畏懼；

及其芩連梔子，視為平常要藥，凡遇發熱，不論虛實輒投，致令虛陽浮越，惜哉！〕；
然用之得宜，亦又何忌
〔同白朮補脾，同參耆則補氣，同歸地則補血，同芎藭則瀉肝，同甘草止腹痛，同黃連止瀉痢，同防風發痘疹，同薑棗溫經散濕。〕，如仲景黑神散、芍藥湯，非皆產後要藥耶，惟在相症明確耳。

出杭州佳，酒炒用。
惡芒硝、石斛，畏鱉甲、小薊，反藜蘆。
赤芍，其義另詳。

<h3>五味子</h3>
｛歛肺歸腎，濇精固氣｝

五味〔耑入肺腎〕味雖有五〔皮甘，肉酸，核中苦辛，皆鹹〕，而酸鹹俱多，其性亦溫，故書載能歛氣滋水，益氣生津，補虛明目，強陰濇精，止嘔除瀉，寧嗽定喘，除煩止渴，消腫解酒，收耗散之氣，瞳子散大，為保肺滋腎要藥。
〔成無己曰：肺欲收，急食酸以收之。
震亨曰：五味大能收肺氣，宜其有補腎之功；

收肺氣，非除熱乎；
補腎，非暖水臟乎；
乃火熱嗽必用之藥。

好古曰：
張仲景八味丸用此補腎，亦兼述類象形也。〕蓋氣發於胃出於肺，若陰虛火起，則氣散而不收，而煩渴咳嗽遺精汗散等症，因之互見，故必用以酸鹹，則氣始有歸宿，而病悉除；
至云能以除熱者，是即氣收而火不外見之意也；

所云能煖水臟者，是即腎因得溫而氣得煖而藏之也。
但寒邪初冒，脈實有火者禁用。
〔杲曰：

有外邪者不可驟用，以閉邪氣，必先發散而後用之，乃良。〕北產紫黑者良。
入補藥蒸，嗽藥生用。
惡萎蕤。

<h3>酸棗仁</h3>
｛收肝膽虛熱不眠｝

酸棗仁〔耑入肝膽，兼入脾〕甘酸而潤，仍有生、熟之分；
生則能導虛熱，故療肝熱好眠，神昏燥倦之症；
熟則收歛津液，故療膽虛不眠，煩渴虛汗之症。

〔志曰：按五代史後唐刊石藥驗云，酸棗仁睡多生使，不得睡炒熟。
陶云：食之醒睡，而經云療不得眠；
蓋其子肉味酸，食之使不思睡，核中仁服之，療不得眠；

正如麻黃發汗，根節止汗也。〕本肝膽二經要藥，因其氣香味甘，故又能舒太陰之脾。
〔時珍曰：今人專以為心家藥，殊昧此理。〕按肝虛則陰傷而心煩，而魂不能藏
〔肝藏魂〕，是以不得眠也。

故凡傷寒虛煩多汗，及虛人盜汗，皆炒熟用之，取其收歛肝脾之津液也。
〔如心多驚悸，用酸棗仁一兩，炒香，搗為散，每服二錢，竹葉湯調下；
又溫膽湯或加棗仁。

金匱治虛勞虛煩，用酸棗仁湯，棗仁三升，甘草一兩炙，知母、茯苓、芎藭各二兩，深師加生薑二兩，此補肝之劑。〕
歸脾湯用以滋營氣，亦以營氣得養，則肝自藏魂而彌安，血自歸脾而臥見矣。
其曰膽熱好眠可療，因其膽被熱淫，神志昏冒，故似好眠，其症仍兼煩燥，用此

〔同茶〕療熱，熱療則神清氣爽，又安有好眠之弊乎。
〔汪昂曰：溫膽湯治不眠，內用二陳加竹茹、枳實涼味，乃涼肺瀉胃之熱以溫膽之寒也；
其以溫膽名湯者，以膽欲不寒不燥，常溫為候耳。〕但仁性多潤，滑泄最忌，縱使香能舒脾，難免潤不受滑矣，附記以補書所未及。

炒研用。
〔炒久則油香不香，碎久則氣味俱失，便難見功。〕惡防己。
<h3>金櫻子</h3>
｛收濇脾腎與肺精氣｝
金櫻子〔耑入腎脾肺，形如黃罌〕生者酸濇，熟者甘濇，用當用其將熟之際，得微酸甘濇之妙。

取其澀可止脫，甘可補中，酸可收陰，故能善理夢遺崩帶遺尿，且能安魂定魄，補精益氣，壯筋健骨。
此雖收濇佳劑，然無故熬膏頻服，而令經絡隧道阻滯，非惟無益，反致增害〔震亨曰：經絡隧道，以通暢為平和；
而昧者取濇性為怏，熬金櫻膏為煎食之，自作不靖，咎將誰屬。〕；

諸凡藥品，須當審顧，不可不知。
似榴而小，黃赤有刺，取半黃者〔熟則純甘〕，去刺核熬膏，甘多濇少。
<h3>訶子</h3>
｛收脫止泄，仍降痰火除滑｝
訶子〔耑入大腸胃〕味苦酸濇，氣溫無毒，雖有收脫止瀉之功；

然苦味居多，服反使氣下泄。
故書載能消痰降火，止喘定逆〔杲曰：肺苦氣上逆，急食苦以泄之，以酸補之；
訶子苦重瀉氣，酸輕不能補肺，故嗽藥中不用。〕；

且於虛人不宜獨用。
〔震亨曰：訶子下氣，以其味苦而性急，氣實者宜之；
若氣虛者似難輕服，如補肺則必同於人參，補脾則必同於白朮，歛肺則必同於五味，下氣則必同於五味，下氣則必同於橘皮。〕至於嗽痢初起，用最切忌，以其止有劫截之功耳。

〔東垣云：
嗽藥不用者非矣，但咳嗽未久者不可驟。〕服此能調胃和中，亦能消膨去脹，使中自和，用非脾胃虛弱，於中實有補也。
波斯國人行舟，遇大魚涎滑數里，舟不能行，投以訶子，其滑即化〔番船今多用此以防不虞〕，則其化涎消痰，概可見矣。

第性兼收濇，外邪未除，其切禁焉。
出番船及嶺南，色黑肉厚者良。
酒蒸去核用肉，但生清肺行氣，熟溫胃固腸。

<h3>山茱萸</h3>
｛溫補肝腎，濇精固氣｝

山茱萸〔耑入肝腎〕味酸性溫而濇，何書載縮小便，祕精氣，以其味酸〔酸主收〕性濇
〔濇固脫〕，得此則精與氣不滑。
又云能煖腰膝及風寒濕痹〔肝虛則風入，肝寒則寒與濕易犯〕，鼻塞目黃〔肝虛邪客則目黃〕，以其氣溫克補，得此能入肝腎二經氣分者故耳。

〔馮兆張曰：溫煖之劑，方有益於元陽，故四時之令，春生而秋殺也，萬物之性，喜煖而惡寒。
肝腎居至陰之地，非陽和之氣，則陰何以生乎，山茱正入二經，氣溫而主補，味酸而主斂，故精氣益而腰膝強也。〕
且濇本屬收閉，何書載使九竅皆通，耳鳴耳聾皆治，亦是因其精氣充足，則九竅自利，又曷為濇而不通乎。

〔好古曰：滑則氣脫，濇劑所以收之；
仲景八味丸用之為君，其性可知矣。
繡按別錄、甄權皆云服能發汗，多是服此精氣足而汗自發之意，亦非誤文，但令後人費解耳。〕去核用。

惡桔梗、防風、防己。
<h3>赤石脂</h3>

｛入大腸血分固脫｝
赤石脂〔耑入大腸〕與禹餘、粟殼，皆屬收濇固脫之劑。
但粟殼體輕微寒，其功止入氣分歛肺；

此則甘溫質重色赤，能入下焦血分固脫，及兼潰瀉收口，長肉生肌也。
〔時珍曰：張仲景用桃花湯治下痢便膿血，取赤石脂之重濇入下焦血分而固脫，乾薑之辛溫煖下焦氣分而補虛，粳米之甘溫佐石脂、乾薑而潤腸胃也。〕禹餘甘平性濇，其重過於石脂；
此則功耑主濇，其曰鎮墜，終遜禹餘之力耳。

是以石脂之溫，則能益氣生肌；
石脂之酸，則能止血固下。
至云能以明目益精，亦是精血既脫，得此固歛，始見目明而精益矣。

催生下胎，亦是味兼辛溫，化其惡血，惡血去則胞與胎自無阻耳。
故曰固腸，有收歛之能；
下胎，不無推蕩之峻。

細膩粘舌者良。
〔時珍曰：
石脂雖五種，而性味主治不甚相遠。〕

｛白石脂｝
赤入血分，白入氣分。
研粉水飛用。

惡芫花，畏大黃。
<h3>木瓜</h3>

｛醒脾胃筋骨之濕，收脾肺耗散之氣｝
木瓜〔耑入脾肺，兼入肝〕酸濇而溫，止屬收歛之品，何書載著其功，曰理脾舒筋歛肺？緣暑濕傷人，揮霍撩亂，吐瀉交作，未有不累脾胃而傷元氣，損營衛而敗筋骨；
木瓜性味酸濇，既於濕熱可疎，復於耗損可歛〔時珍曰：

木瓜所主吐利轉筋腳氣，本皆脾胃，固非肝病也；
肝雖主筋，而轉筋則由濕熱寒濕之邪襲傷脾胃所致，故轉筋必起於足腓；
腓及宗筋，皆屬陽明。

木瓜治筋，非益筋也，理脾而伐肝也，土病則金衰而木盛，故用酸溫以收脾肺之耗散，而藉其轉筋以平肝邪，乃土中瀉木以助金也，木平則土得令，而金受蔭矣。〕，故能於脾有補，於筋可舒，於肺可歛；
豈真脾肺虛弱，可為常用之味哉？
然使食之太過，則又損齒與骨及犯癃閉〔鍼經云：多食酸，令人癃；

酸入於胃，其氣濇以收，兩焦之氣，不能出入，流入胃中，下去膀胱，胞薄以軟，得酸則縮卷，約而不通，故水道不利而癃濇也。
劉仲海曰：食蜜煎木瓜三五枚，同伴數人皆病淋疾，以問天益，天益曰「此食酸所致也，但奪食則已」陰之所生，本在五味，陰之所營，傷在五味，五味太過，皆能傷人，不獨酸也。
鄭奠一曰：予治舉舟人病溺不得出，醫用通利藥罔效，迎予視之，聞四面皆木瓜香，笑謂諸人曰「撤去此物，溺即出矣」盡傾其物，溺如舊。〕，以其收濇甚而伐肝極；

奈人僅知理腳
〔濕熱傷於足者用此可理，如昔有患足痹者赴舟，見舟中一袋，以足倚之，比及登岸，足已善步，詢袋中何物，乃木瓜也。
若寒濕傷於足者用此酸濇，雖曰利濕，而於寒不克除，恐非利濕佳劑耳。〕，而不審其虛實妄投，殊為可惜。

陳者良。
忌鐵。
<h3>烏梅</h3>
｛入肝歛氣濇腸｝
烏梅〔耑入肺腸，兼入肝膽〕酸澀而溫，似有類於木瓜；

但此入肺則收〔成無己曰：
肺欲收，急食酸以收之。〕，入腸則濇〔腸垢已出，肘後用烏梅肉二十個，水一盞，煎六分，食前服。
血崩不止，用烏梅肉七枚，燒存性研末，米飲服之，日二次。

莊肅公痢血，用烏梅、胡黃連、灶下土等分為末，茶調服亦效；
蓋血得酸則歛，得寒則止，得茗則濇故也。〕，入筋與骨則軟〔酸入筋〕，入蟲則伏〔蟲得酸則伏〕，入於死肌惡肉惡痣則除〔鬼遺方用烏梅肉燒存性，研敷惡肉上，一夜立盡。
聖惠用烏梅和作餅貼者，其力緩。

簡便方云，起臂生一疽，膿潰百日方愈，中有惡肉突起，用此方試之，一日夜去其大半，再上一日而平，乃知世有奇方。〕，刺入肉中則拔；
故於久瀉久痢，氣逆煩滿，反胃骨蒸，無不因其收濇之性，而使下脫上逆皆治；
且於癰毒可敷〔已潰未潰，可用此燒灰存性為末，入輕粉少許，香油調塗四圍。〕，中風牙關緊閉可開〔取肉擦牙齦，涎出即開，以酸能入筋骨以軟。〕，蚘蟲上攻眩仆可治〔仲景有烏梅治蚘上攻眩仆〕，口渴可止〔時珍曰：

人之舌下有四竅，兩竅通膽液，故食梅則津生者，類相感應也。
素問云：味過於酸，肝氣以泄。
又云：酸走筋，筋病無多食酸。

不然，物之味酸者多矣，何獨梅能生津耶。〕，寧不為酸濇收歛之一驗乎。
不似木瓜功耑疎泄脾胃，筋骨濕熱，收歛脾肺耗散之元；
而於他則不及也。

｛白梅｝
白梅由於鹽漬，味鹹則能軟堅〔通大便亦用〕，若牙關緊閉〔白梅尤良〕，死肉黑痣，白梅用之更捷。
食梅齒𪘑者，嚼胡桃即解。

衣有黴點者，梅葉煎湯洗之，搗洗葛衣亦佳。〕
但肝喜散惡收，久服酸味，亦伐生氣〔生氣者，陽氣也〕；
且於諸症初起切忌。

<h2><br>&emsp;<span class="blue">鎮虛</span></h2>
虛則空而不實，非有實以鎮之，則易覆矣；
虛則輕而易敗，非有實以投之，則易墜矣；

故重墜之藥，亦為治病者所必需也。
然用金石諸藥以治，而不審其氣味以別，亦非治病通活之妙；
故有熱者，宜以涼鎮，如代赭石、珍珠之治心肝二經熱驚，辰砂之清心熱，磁石之治腎水虛怯，龍骨、龍齒之治肝氣虛浮是也；

有寒者宜以熱鎮，如雲母石之能溫中去怯，硫黃之能補火除寒，通便定驚是也；
寒熱俱有者，宜以平鎮，如禹餘糧、金銀薄、鐵粉、密陀僧之屬是也，但禹餘糧則兼止脫固泄，金銀薄則兼除熱祛風，鐵粉則兼療狂消癰，皆借金性平木，密陀僧則兼除積消熱滌痰也。
其一鎮墜，而藥品氣味治用各自有別，其不容紊如此；

然要病有外邪，不可輕投，寒邪得鎮而愈固耳。
<h3>金銀薄</h3>

｛平肝鎮怯｝
金〔耑入肝〕稟剛健之性，最能殺人，惟作薄乃無傷耳；
銀薄亦然。

二薄性皆辛平，其治俱屬除邪殺毒〔解熱〕，敺煩安魂定魄，養心和血，止癲除狂，療驚祛風。
幼科鎮心丸，衣以為飾，皆取金能平木重以鎮怯之意云耳。
〔風熱多生於肝，肝屬木，故得金為之制。

魂魄飛揚者，其神散而不收，必得重為之鎮。〕但銀薄色白入氣，金薄色黃入血，差各有別。
畏錫、水銀。
〔遇鉛則碎，五金皆畏。〕入丸為衣，入湯劑水煮用。

<h3>鐵粉</h3>
｛入肝平木，重墜鎮驚療狂｝

鐵粉〔耑入肝〕氣辛性平〔煅時砧上打落者名鐵落，如塵飛起者名鐵精，器物生衣者名鐵鏽，鹽醋浸出者名鐵華，刮取細搗為粉。
本草云：鐵受太陽之氣，始生之初，鹵石產焉，一百五十年而成磁石，二百年孕而成鐵，又二百年不經採鍊而成銅，銅復化為白金，白金化為黃金；
是鐵與金銀同為一氣，今取磁石碎之，內有鐵片可驗矣。〕，諸書所著治功，止載定驚療狂，消癰解毒數效；

即其所云定驚療狂，亦止就鐵重墜之意起見，故云可以定療，豈真救本求源之治哉？
暫用則可，久用鮮效。
且諸草藥切忌。

〔時珍曰：凡諸草藥，皆忌鐵器，而補腎藥尤忌，否則反消腎上肝傷氣，母氣愈虛矣。〕畏磁石、皂莢。
〔皂莢木作薪則釜裂。〕
煅赤醋沃七次用。

<h3>磁石</h3>
｛補腎水，鎮怯｝

磁石〔耑入腎〕即俗㶸石，磁為鐵母〔磁石二百年孕而成鐵〕，故見鐵即能以引，是以有磁之說也。
磁石味辛而鹹，微寒無毒，得冲和之氣，能入腎鎮陰，使陰氣龍火不得上升；
故千金磁硃丸用此以治耳鳴嘈嘈〔耳屬腎竅〕，腎虛瞳神散大

〔瞳人屬腎〕，謂有磁以鎮養真精，使神水不得外移；
硃砂入心鎮養心血，使邪火不得上侵耳目，腎受蔭矣。
且磁入腎，腎主骨；

磁味辛，辛主散；
磁味鹹，鹹軟堅；
磁質重，重鎮怯；

故凡周痹風濕而見肢體酸痛，驚癎腫核，誤吞針鐵，金瘡血出者，亦何莫不用此以為調治。
〔吞針繫線服下，引上即出。〕
昔徐之才十劑篇云：重可去怯，磁石、鐵粉之屬是也。

故怯則氣浮，宜重劑以鎮之。
然亦不可與鐵同用。
色黑能吸鐵者真。

火煅醋淬碾末，水飛用。
柴胡為使，殺鐵消金，惡牡丹、莽草，畏黃石脂。
<h3>代赭石</h3>
｛入心肝二經，涼血解熱鎮驚｝
代赭石〔耑入心肝〕味苦而甘，氣寒無毒，凡因血分屬熱，崩帶瀉痢，胎動產難，噎膈痞硬，驚癎金瘡等症，治之即能有效。

〔仲景治傷寒汗吐下後，心下痞鞕，噫氣不除者，旋覆代赭湯主之。
用旋覆花三兩，代赭石一兩，人參三兩，生薑五兩，甘草三兩，半夏半升，大棗十二枚，水一斗，煮六升，去渣再煎三升，溫服一升，日三服。
噎膈病亦用此。〕以其體有鎮怯之能，甘有和血之力，寒有勝熱之義，耑入心肝二經血分涼血解熱，鎮怯祛毒。

〔色赤入血。〕但小兒慢驚〔虛症甚多〕，及陽虛陰痿，下部虛寒者忌之，以其沉降而乏生發之功耳；
書載能治慢驚，其說似非。
〔實症不得謂慢，虛症當從溫理，不可不辨。〕擊碎有乳孔者真。

火煅醋淬三次，研細水飛用。
乾薑為使，畏雄、附。
<h3>雲母石</h3>
｛溫中鎮怯｝
雲母〔耑入脾，兼入肝肺〕生於泰山山谷，氣味甘平而溫，諸書皆言達肌溫肉，安臟定魄，補中絕續；

故凡死肌敗肉，惡毒陰疽，及車船眩暈，痰飲頭痛，皆當用此調治；
以其溫有陽和之力，重有鎮攝之能，故能使之辟邪而鎮怯也。
〔局方雲母膏治一切癰毒；

仲景治牝瘧多寒；
千金方治久痢帶下，小便淋疾，及一切惡瘡；
深師治痰飲頭痛；

何德揚治婦人難產，溫酒調服三錢，入口即下；
金刃傷敷之，止血最速，且無腐爛之虞；
陰疽陽癰，亦多用之，皆取助陽之力。〕

但書有言久服身輕屍解，不過極為贊揚，且因是物經時不焦，入土不腐，故云服可長生；
其說即出本經，豈真事哉。
但此性屬助陽，陰虛火炎者勿服，以色白光瑩者良。

〔雲母石有五色。〕使澤瀉，惡羊肉。
<h3>密陀僧</h3>

｛燥濕除熱，消痰祛積，鎮怯｝
密陀僧〔耑入脾〕係出銀坑之中，真者難得；
今用多屬傾銀爐底。

味辛而鹹，氣平小毒，大率多屬祛濕除熱，消積滌痰鎮陰之品；
故書載能絕瘧除痢，安驚定魄，止血散腫，消積殺蟲，及療腫毒，敷凍瘡〔桐油調敷〕，解狐臭〔漿水洗凈，油調密陀僧塗之，以一錢用熱蒸餅一箇，切開滲末夾之。〕，染鬚髮；
非其痰祛熱清濕除，重鎮軟堅，則病曷克去乎。

〔時珍曰：密陀僧感鉛銀之氣，其性重墜下沉，直走下焦，故能墜痰止吐，消積定驚，治瘧痢，止消渴，療瘡腫。
洪邁夷堅志云：驚氣入心，絡瘖不能語者，用密陀僧末一匙，茶調服即愈。〕
但此出於銷銀爐裏，則有銅氣雜入，不堪入藥；

且只可以外敷，不可以作服餌也。
若入藥須煮一伏時。
<h2><br><span class="orange">卷三  散劑</span></h2>

<h2><br>&emsp;<span class="blue">散寒</span></h2>
凡病傷於七情者宜補，傷於六淫者宜散、宜清。
傷於七情者宜補，則補自有輕、重之分，先天、後天之別。

傷於六淫者宜散，則散自有經絡之殊，邪氣之異；
如輕而淺者，其邪止在皮毛，尚謂之感，其散不敢過峻；
若至次第傳變，則邪己在於經，其散似非輕劑可愈；

迨至愈傳愈深，則邪已入不毛，其邪應從下奪，又非散劑所可愈矣。
是以邪之本乎風者，其散必謂之驅，以風善行數變，不驅不足禦其奔迅逃竄之勢也；
邪之本於寒者，其散止謂之散，以寒凝結不解，不散不足啟其冰伏否塞之象也；

邪之得於霧露陰寒之濕者，其邪本自上受，則散當從上解，而不得以下施；
邪之漸鬱而成熱者，其散當用甘平、辛平，而不可用辛燥。
至於邪留於膈，欲上不上，欲下不下，則當因高而越，其吐之也必宜；

邪固於中，流連不解，則當從中以散，其溫之也必便；
若使邪輕而感，有不得用峻劣之藥者，又不得不用平淡以進，俾邪盡從輕散，而不致有損傷之變，此用散之概也。
又按陰盛則陽微，陽勝則陰弱，凡受陰寒肅殺之氣者，自不得不用辛熱以治。

惟是邪初在表，而表尚有表中之表以為區別，如邪初由皮毛而入太陽，其症必合肺經並見，故藥必先用以麻黃以發太陽膀胱之寒，及或佐以杏仁、生薑入肺，并或止用桔梗、紫蘇、蔥管、黨參入肺之味以進；
但杏仁則耑入肺散寒下氣止喘，生薑則耑入肺辟惡止嘔，蔥管則耑入肺發汗解肌，桔梗則耑入肺開提肺中風寒、載藥上浮，黨參本於防風、桔梗偽造，則其氣味亦即等於防風、桔梗以疎肺氣。
至於細辛、蔓荊，雖與諸藥同為散寒之品，然細辛則宣腎經風寒，蔓荊則除筋骨寒濕及發頭面風寒，皆非太陽膀胱耑藥及手太陰肺經藥耳。

他如白蔻、蓽撥、良薑、乾薑、川椒、紅豆蔻氣味辛熱，並薰香氣味辛平，與馬兜鈴、紫白石英、冬花、百部氣味辛溫，雖於肺經則治，然終非屬入肺耑品，所當分別而異視者也。
<h3>麻黃</h3>

｛發寒，入太陽膀胱無汗｝
麻黃〔耑入膀胱，兼入肺〕辛溫微苦，中空而浮，入足太陽膀胱〔足太陽為六經外藩，總經絡而統營衛，其經之脈起目眥，上腦下項，循肩挾脊抵腰，行於身後。
故凡寒入是經，其症必見頭痛，發熱惡寒，腰脊卒強，無汗，脈則尺寸俱緊，是為傷寒；

若汗自出不止，及脈不緊不浮，其症或不惡寒而止惡風，是為傷風。〕，兼入手太陰肺。
〔麻黃空虛似肺，故亦兼入肺經。〕仲景用此以治寒入太陽無汗，其意甚深；
蓋緣津液為汗，汗即血也，在營則為血，在衛則為汗；

寒傷營，營血內濇，不能外通於衛，衛氣固密，津液不行，故無汗發熱而惡寒；
方用麻黃、甘草同桂枝引出營分之邪達之肌表，佐以杏仁泄肺而利氣，是麻黃雖太陽發汗重劑，實散肺經火鬱之邪；
其在十劑，有曰輕可去實，葛根、麻黃之屬是也。

〔弘景曰：
麻黃療傷寒解肌第一藥。
時珍曰：麻黃乃肺經耑藥，故治肺病多用之。

張仲景治傷寒無汗用麻黃，有汗用桂枝，未有究其精微者；
時珍常思津液為汗，汗即血也，在營則為血，在衛則為汗；
夫寒傷營，營血內濇，不能外通於衛，衛氣閉固，津液不行，故無汗發熱而惡寒；

夫風傷衛，衛氣外泄，不能內護於營，營氣虛弱，津液不固，故有汗發熱而惡風。
然風寒之邪，皆由皮毛而入，皮毛者肺之合也，肺主衛氣，包羅一身，天之象也；
是證雖屬乎太陽，而肺實受邪氣，其症時兼面赤佛鬱，咳嗽有痰，喘而胸滿諸症，非肺病乎？蓋皮毛外閉，則邪熱內攻，而肺氣膹鬱，故用麻黃、甘草同桂枝引出營分之邪達之肌表，佐以杏仁泄肺而利氣；

汗後無大熱而喘者，加以石膏。
朱肱活人書夏至加石膏、知母者，是泄肺火之藥；
是則麻黃湯雖太陽發汗重劑，實為發散肺經火鬱之藥也。

腠理不密，則津液外泄，而肺氣自虛，虛則補其母，故用桂枝同甘草，外散風邪以救表，內伐肝木以防脾，佐以芍藥，泄木而固脾，泄東所以補西也，使以薑棗，行脾之津液而和營衛也；
下後微喘者，加厚朴、杏仁以利肺氣也；
汗後脈沉遲者，加人參以益肺氣也；

朱肱加黃芩為陽旦湯，以泄肺熱也；
皆是脾肺之藥，是則桂枝雖太陽解肌輕劑，實為理脾救肺之藥也，此千古未發之祕旨，愚因表而出之。
又少陰病發熱脈沉，有麻黃附子細辛湯、麻黃附子甘草湯，少陰與太陽為表裏，趙嗣真所謂熟附配麻黃，補中有發也。〕是以風寒鬱肺而見咳逆上氣痰哮氣喘，則並載其能治，但用此之法，則在佐使之間；

或兼氣藥以助力〔人參〕，可得衛中之汗；
或兼營藥以助液〔當歸〕，可得營中之汗；
或兼溫藥以助陽〔附子〕，可除寒凝之寒毒；

或兼寒藥以助陰〔黃芩、石膏、知母〕，可解炎熱之瘟邪；
此實傷寒陰瘧第一要藥。
至或有載不宜多用及夏月不宜用者，蓋因過用則汗多亡陽，自汗表虛則耗人元氣

〔張仲景曰：陽盛陰虛者，不可發汗；
尺脈遲者，不可發汗；
咽燥喉乾者，不可發汗；

咳而小便利若失小便者，不可發汗；
下利雖有表症，不可發汗；
淋家不可發汗；

衂血亡血家不可發汗；
瘡家雖身疼痛，不可發汗；
少陰病脈沉細數，不可發汗；

少陰病但厥無汗，不可發汗；
脈動數微弱，不可發汗；
脈沉遲不可發汗；

汗家不可發汗；
腹中上下左右有動氣，不可發汗。〕；
夏月陽氣外泄，不宜再發以奪元氣耳；

然果春夏值有深寒內入，則又何不可用之有。
至於手少陰心之風熱斑疹，足厥陰之風痛目痛，審其腠理堅閉，病應用散，亦當審實以投。
功與桂枝、柴胡、葛根、芍藥同為一類，但桂枝則解太陽風邪傷衛〔

王好古曰：心主營為血，肺主衛為氣，故麻黃為手太陰肺之藥，桂枝為手少陰心之藥。〕，葛根則解陽明肌熱口渴〔時珍曰：麻黃太陽經藥，兼入肺經，肺主皮毛；
葛根陽明經藥，兼入脾經。〕，柴胡則發少陽陽邪寒熱往來，此則能發太陽陰邪傷營，不可不細辨也。
｛麻黃莖，麻黃根節｝

發汗用莖去節，止汗須用根節，並蛤粉、粟米等分為末，袋盛撲之。
〔時珍曰：
麻黃發汗之氣駛不能禦，而根節止汗，效如影響，物理之妙，不可測度如此。

自汗有風濕傷風，風溫氣虛，血虛脾虛，陰虛胃熱，痰飲中暑，亡陽柔痓諸症，皆可隨症加而用之；
當歸六黃湯加麻黃根，治盜汗尤捷，蓋其性能行周身肌表，故能引諸藥外至衛分而固腠理也。
本草但知撲之之法，而不知服餌之功尤良也。

宣明五氣篇曰：心為汗，則知汗出於心。
經脈別論曰：飲食飽甚，汗出於胃；
驚而奪精，汗出於心；

持重遠行，汗出於腎；
疾走恐懼，汗出於肝；
體搖勞倦，汗出於脾。

本病篇曰：醉飽行房，汗出於脾。〕
厚朴、白薇為使，惡辛夷、石韋。
<h3>細辛</h3>
｛宣散腎經風寒｝
細辛〔耑入腎，兼入肝膽〕味辛而厚，氣溫而烈，為足少陰腎溫經主藥；

凡風寒邪入至陰見本經頭痛〔太陽頭痛在腦後，陽明頭痛在額，少陽頭痛在兩角，厥陰頭痛在巔頂，少陰頭痛在腦齒。〕，腰脊俱強，口瘡喉痹，鼻淵齒䘌，水停心下，口吐涎沫〔成無己曰：水停心下，不行則腎氣燥，宜辛以潤之，細辛之辛以行水氣而潤燥。〕，耳聾鼻癰，倒睫便濇者，並宜用此調治。
或用獨活為使，俾在表之陽邪可表，而在裏之伏邪可除；
故書載能通關利竅，破痰下乳，行血發汗。

〔仲景治少陰症反發熱，麻黃附子細辛湯以發少陰之汗。〕
且走腎者必兼肝與膽，膽虛驚癎及風眼淚下者，得此辛散宣通，而令淚收驚除。
至書所云服能入腎潤燥，非是火盛水衰，陰被陽涸而成，實因陰盛陽衰，火屈於水而致也；

遇此辛以除寒，溫以燥濕，則陰得解而不凝矣，豈剛燥不撓之謂也乎
〔時珍曰：氣之厚者，能發陽中之陽也；
辛溫能散，故諸風寒風濕頭痛痰飲胸中滯氣驚癎者宜用之；

口瘡喉痹䘌齒諸痛用之者，取其能散浮熱，亦火鬱則發之之義也；
辛能泄肺，故風寒咳嗽上氣者宜用之；
辛能散燥，故通少陰及耳竅便濇者宜用之。〕；

世之論藥性者，每鮮如此體會，但知就燥論燥，而致固執不通，獨不思經有云：腎苦燥，急食辛以潤之乎。
然味厚性烈，所用止宜數分，過則氣塞命傾〔承曰：細辛多則氣悶塞不通者死，雖死無傷，近年開平獄中嘗治此，不可不知。〕；
若血虛頭痛者，尤宜戒焉。

產華陰者真。
〔時珍曰：葉似小葵，柔莖細根，直而色紫，味極辛者，細辛也，杜衡、鬼督郵、徐長卿皆可亂之。〕去雙葉者用。
〔雙葉服之害人。〕惡黃耆、山茱萸，畏硝石、滑石，反藜蘆。

<h3>紫蘇</h3>
｛疎肺寒氣內客｝

紫蘇〔耑入肺，兼入心脾〕背面俱紫，辛溫香竄，五月端午採用。
凡風寒偶傷，氣閉不利，心膨氣脹，並暑濕泄瀉，熱閉血衂崩淋，喉腥口臭，俱可用此調治；
取其辛能入氣，紫能入血，香能透外，溫可煖中，使其一身舒暢，故命其名曰蘇

〔蘇與穌同〕。
是以時珍謂其同橘皮、砂仁，則能行氣安胎；
同藿香、烏藥，則能快氣止痛；

同麻黃、葛根，則能發汗解肌；
同芎藭、當歸，則能和營散血；
同木瓜、厚朴，則能散濕解暑；

同桔梗、枳殼，則能利膈寬中；
同杏子、菔子，則能消痰定喘；
要皆疎肺利氣之品，雖其氣味淺薄，難以奏效，但久服亦能泄人真氣，虛寒泄瀉尤忌；

即安胎和胃藥中，用之不過取其辛香，暫調胃寒氣滯之症，豈可概用久用，以陷虛虛之禍耶。
〔宗奭曰：紫蘇氣味香散，今人朝暮飲紫蘇湯，無益，醫家謂芳草致豪貴之疾者，此有一焉；
若脾胃寒人，多致滑泄，往往不覺。〕

｛蘇梗，蘇子｝
梗下氣稍緩，子降氣最速〔務本新書云：凡地畔近道，可種蘇以遮六畜，收子打油，燃燈甚明。
弘景曰：蘇子下氣，與橘皮相宜。〕，與橘紅同為除喘定嗽，消痰順氣之藥。

〔葉發汗散寒，梗順氣安胎，子降氣開鬱，消痰定喘；
表弱氣虛者忌用葉，腸滑氣虛者忌用子。〕但性主疎泄，氣虛陰虛喘逆者並禁。
宜橘皮，忌鯉魚。

子炒研用。
<h3>桔梗</h3>

｛開提肺中風寒，載藥上行｝
桔梗〔耑入肺，兼入心胃〕辛苦而平，按書既載能引諸藥上行，又載能以下氣，其義何居？蓋緣人之臟腑胸膈，本貴通利，一有寒邪阻塞，則氣血不通；
其在於肺，則或為不利，而見痰壅喘促鼻塞；

其在陽明〔胃〕，則或風熱相搏，而見齒痛；
其在少陰〔腎〕，則因寒蔽火鬱，而見目赤喉痹咽痛；
久而火鬱於肺，則見口瘡肺癰乾咳；

火鬱上焦，則見胸膈刺痛；
肺火移鬱大腸，則見下痢腹痛，腹滿腸鳴；
總皆寒入於肺，閉其竅道〔一語透盡諸病根源〕，則清不得上行，濁因不得下降耳。

桔梗味苦氣平，質浮色白，係開提肺氣之聖藥；
可為諸藥舟楫，載之上浮，能引苦泄峻下之劑至於至高之分成功，俾清氣既得上升，則濁氣自克下降，降氣之說，理根於是。
是以好古加味甘桔，無不因症加藥；

如失音則加訶子，聲不出加半夏，上氣加陳皮，涎嗽加知母、貝母；
欬渴加五味，酒毒加葛根，少氣加人參，嘔加半夏、生薑，吐膿血加紫苑，肺萎加阿膠，胸膈不快加枳殼，痞滿加枳實，目赤加梔子、大黃，面腫加茯苓，膚痛加黃耆，發斑加荊、防，疫癘加牛蒡、大黃，不得眠加梔子，總不離乎桔梗以為開提〔時珍曰：
朱肱活人書治胸中痞滿不痛，用桔梗、枳殼，取其通肺利膈下氣也。

張仲景傷寒論治寒實結胸，用桔梗、貝母、巴豆，取其溫中消穀破積也；
又治肺癰唾膿，用桔梗、甘草，取其苦辛清肺，甘溫瀉火，又能排膿血，補內漏也；
其治少陰症三四日咽痛，亦用桔梗、甘草，取其苦辛散寒，甘平除熱，合而用之，能除寒熱也，後人易名甘桔湯，通治咽喉口舌諸病；

宋仁宗加荊芥、防風、連翹，遂名如聖湯，極言其驗也。〕，奈世僅知此屬上升，而不知其下行，其失遠矣。
但痘疹下部不起勿用，以其性升之故；
久嗽不宜妄用，以其通陽泄氣之故；

陰虛不宜妄用，以其拔火上乘之故。
｛蘆頭｝
其蘆能吐膈上風熱痰實；

生研末，水調服，探吐。
去浮皮，泔浸微炒用。
畏龍膽草、白芨，忌豬肉。

<h3>黨參</h3>
｛宣肺寒，清肺熱｝

人參而有上黨之號〔耑入肺〕，蓋緣隋文帝時，上黨有人宅后，去宅一里許，見參異常，掘得人參，一如人體云。
又上黨人參，根頗纖長，根下垂有及一尺餘者，或十岐者，其價與銀相等，遼東高麗百濟諸參，均莫及焉。
李時珍云：上黨潞州也，民以人參為地方害，不復採取，今所用者，皆是遼參。

觀此則知諸參惟上黨為最美，而上黨既不可採，豈復別有黨參之謂哉。
近因遼參價貴，而世好奇居異，乃以山西大行山出之苗，及以防風、桔梗、薺苨偽造，相繼混行。
詎知參有不同，性有各異，防風、桔梗乃屬表散風寒傷氣之味，人參甘溫乃屬補肺益氣之味，即山西大行山新出之黨考之，張璐亦謂甘平清肺，並非等於真正黨參，確有補益。

今人但見參貴，而即以此代參，不亦大相逕庭乎；
且余嘗見虛弱之症，亟當人參峻補，以救垂絕，而醫猥用黨參替代，以致病卒不起；
并令豪貴之家朝夕代茶，以致肺受剝削，病潛滋長，此皆誤用之害，人但習而不察耳，附記以為世之粗工妄用黨參戒。

<h3>生薑</h3>
｛發表除寒止嘔｝

生薑〔耑入肺〕氣味辛竄，走而不守，據書開載主治甚多，然總發表除寒，開鬱散氣，辟惡除邪，數端而已。
〔薑性意義，一索盡貫。〕其曰傷寒頭痛，傷風鼻塞可用者，以其主有宣散通肺之力也〔辛主散〕；
咳逆口噦而必用者，以其具有開提散鬱之義也

〔孫真人云：薑為嘔家聖藥，蓋辛以散之，嘔乃氣逆不散，此藥行陽而散氣也。
或問生薑辛溫入肺，何以云入胃口，曰：俗以心下為胃口者非矣，咽門之下，受有形之物及胃之系，便是胃口，與肺系同行，故能入肺而開胃口也。〕；
水氣濕瀉血痹而必用者，以其具有逐陰行陽，除濕開導之力也〔血痹冲心不下，生薑五兩，水八升，煮服。〕；

他如凍耳可擦〔辛以散寒〕，狐臭可療〔薑汁頻擦，力能祛寒辟穢〕，諸毒可解〔凡半夏、南星、菌蕈、野禽諸毒可解〕，亦何莫不由宣發之力以為辟除。
〔時珍曰：薑辛而不葷，去邪辟惡，生啖熟食，醋醬糟鹽，蜜煎調和，無不宜之；
可蔬可和，可菓可藥，其利溥矣。〕夫辛入肺，肺旺則一身之氣皆為吾用，中焦之元氣充而足，脾胃出納之令壯而行，邪氣不能容矣；

凡中風中暑中氣中毒中酒，食厥痰厥屍厥冷厥，霍亂昏暈，一切暴病，得之必救
〔暴病方宜。
方廣心云：凡一切卒暴之症，用薑汁與童便服，立可解救，以薑能開痰下氣，童便降火也。〕；

早能含薑，不犯霧露之氣〔薑能除濕〕，及山嵐不正之邪，皆能以正神明而辟穢惡；
真藥中之神聖也。
但積熱患目，及因熱成痔者切忌〔時珍曰：食薑久，積熱患目；

及病痔人多食兼酒，其發甚速；
癰瘡人多食則生惡肉，此皆昔人所未言者也。〕；
至書有言夜主闔而薑不宜食，與孕婦食薑而令兒指象形，此雖就其時令及以物類相感立說，然亦未可盡拘。

｛薑皮｝
薑皮辛涼和脾，利水消腫，取其皮以行皮之義。
秦皮為使，惡黃連、黃芩、夜明沙。

〔相感志云：糟姜瓶內入蟬蛻，雖老薑無筋，亦物性有所伏耶。〕
<h3>葱</h3>

｛入肺宣寒，發汗解肌｝
葱葉〔耑入肺，兼入肝〕生辛而散，熟甘而溫，外實中空，能入肺經發汗解肌，以通上下之陽〔活人書治傷寒頭痛如破，用連鬚葱白湯；
仲景治少陰病下利清殼，裏寒外熱，厥逆脈微，用白通湯；

若白色赤者，四逆湯加葱白，皆取以通陽氣。〕，故書號為肺菜；
其力則能明目利耳通便〔中空則通〕，及治傷寒頭痛，時疾熱狂，陰毒腹痛之謂。
〔因辛則邪外散。〕又氣通則血活〔氣為血帥，血隨氣活〕，故書又載能止諸般血出不調〔如赤白痢，有用葱煮粥食；

以治折傷血出，有用葱火煨研封，止痛無瘢；
胎動，有用葱豉阿膠以安。〕；
且氣通則毒解，故書又言能治諸般惡毒〔如魚肉、蚯蚓、猘犬、藥毒之類〕；

即是以思，則知氣血之凝聚，是即寒氣之未散；
寒氣之既散，是即血氣之既理；
又安有毒氣不解，而云是藥之莫治乎？陽春一回，草木甲坼，其勢然也，故葱號為菜伯，又曰和事草，其意在斯。

｛葱管、葱白、葱鬚｝
取白連鬚用，亦有用青者。
〔弘景曰：葱有寒熱，白冷、青熱，傷寒湯中，不得用青也。〕

但過食亦損鬚髮〔以辛劫陰故〕，及有虛氣上冲，汗出不止之弊〔以辛散氣故〕；
同蜜食如何殺人，以蜜性最脹，葱性最發，同葱則脹益發，而不可解矣，不死何待
〔思邈曰：正月食生葱，令人面上起遊風；

生葱同蜜食，作下利；
燒葱同蜜食，壅氣殺人。〕；
同棗食亦令人病，其義可以例推，因并記之。

<h2><br>&emsp;<span class="blue">驅風</span></h2>
風為陽邪，寒為陰邪；
風屬陽，其性多動而變，寒屬陰，其性多靜而守。

故論病而至於風，則症變遷而莫禦；
論藥而至於風，則其藥亦變遷而莫定矣。
如肝屬風，病發於風，則多由肝見症。

乃有風不在肝，而偏在於肌肉之表，症見惡風自汗之當用桂枝以解其肌；
風在太陽膀胱，症見遊風攻頭之當用以羌活；
症見一身骨痛之當用以防風；

症見風攻巔頂之當用以藁本者，有如斯矣。
且有風在少陰腎經，症見伏風攻頭之當用以獨活，症見口乾而渴之當用以細辛；
與風在骨髓，症見痰迷竅閉之當用以冰片；

風在皮膚骨髓，症見驚瘓疥癩之當用以白花蛇；
風在關節，症見九竅皆閉之當用以麝香，症見風濕痹痛之當用以茵芋；
風在經絡，症見瘡瘍癰腫之當用以山甲，症見痰涎壅塞之當用以皂角；

風在十二經絡，症見頑痹冷痛之當用以威靈仙；
風在腸胃，症見惡瘡腫毒之當用以肥皂；
風在陽明胃經，症見頭面諸疾之當用以白附、白芷者，又如此矣。

更有風熱在肺，症見鼻塞鼻淵之當用以辛夷，症見目翳眩暈之當用以甘菊，症見惡寒發熱無汗而喘之當用以杏仁，症見癰腫瘡毒之當用以牛蒡，症見喘嗽體腫之當用以白前者，又如此矣。
至於風己在肝，而症又挾有濕，則如秦艽既除腸胃濕熱，又散肝經風邪；
浮萍既入肝經散風，復利脾經之濕；

海桐皮以療風濕諸痛；
豨薟草以治麻木痛冷；
蒼耳子以治皮膚瘡癬，通身周痹；

巴戟、狗脊、寄生以強筋骨之類；
而萎蕤、萆薢、茵芋、白芷、白附之偕，風濕而治，可類惟矣。
風已在肝，而症見有熱成，則如全蝎之治胎風發搐，鉤藤之治驚癎瘛瘲，蟬退之治皮膚癮疹，薄荷之治咽喉口齒，石南葉之能逐熱堅腎，決明子、木賊、蕤仁之治風熱目翳之類；

而辛夷、冰片、牛蒡之偕，風熱以理，又可想矣。
風病在肝而症見有痰氣，則如南星之散經絡風痰，天麻之治肝經氣鬱虛風，川芎之散肝經氣鬱之類；
而麝香之偕，痰氣並理，又可思矣。

風病在肝而症見有風毒，則有如蛇退之能殺蠱辟惡，蜈蚣之能散瘀療結之類；
而山甲、草烏、牛蒡、肥皂之偕，風毒以理，又其餘矣。
風病在肝而更見有寒濕之症，則有宜於蔓荊、殭蠶、五加皮、烏尖附之類，但其功用治效，則有殊矣。

風病在肝而症見有骨痿不堅之症，則有宜於虎骨、虎膠之類，但其氣味緩急，則有間矣。
至於風病在肝而症見有肌膚燥熱，則不得不用荊芥以達其膚而疎其血；
風病在肝而症見有瘡疥目赤，則不得不用蒺藜以散其風而逐其瘀；

風病在肝而症見有濕熱燥癢，則不得不用蕪荑以泄其濕；
要皆隨症審酌以定其趨。
但其理道無窮，變化靡盡，其中旨趣，在於平昔細為體會，有非倉卒急迫所能得其精微也。

<h3>羌活</h3>
｛散足太陽膀胱遊風頭痛，兼治風濕相搏骨節痛｝

羌活〔耑入膀胱，兼入肝腎。
按大明曰：獨活是羌活母也，則知羌活即為獨活之子。
又按時珍言羌活、獨活是一物二種，正如川芎、撫芎、蒼朮、白朮之義。〕辛苦性溫，味薄氣雄，功耑上升；

凡病因於太陽膀胱，而見風遊於頭，發為頭痛〔經曰：
身半以上，風受之也；
身半以下濕受之也。

故風多達巔頂。〕，並循經脊強而厥，發為剛痓柔痓〔足太陽之脈行於身背，凡傷寒無汗為剛痓，傷風有汗為柔痓。
痓症皆是風寒干於太陽，故見脊強。〕，並當用此調治〔痓症宜同獨活調治，頭痛宜同川芎調治，若血虛見痓忌用。〕；
且能兼入足少陰腎足厥陰肝，而使肌表八風之邪，並周身風濕相搏百節之痛，皆能卻亂反正，而治無不愈者也。

蓋羌活、獨活雖皆治風之品〔張介賓曰：風之為病最多誤治者，在不明其表裏耳。
蓋外風者，八方之所中也，內風者五臟之本病也。
八風自外而入，必先有發熱惡寒頭疼身熱等症；

五風由內而病，則絕無外症，而忽病如風，其由內傷可知也。
內傷者由於七情，故多陰虛。
凡臟氣受傷，脾病者病在肢體，或多痰飲；

腎病者或在骨髓，或在二陰；
心病者或在血脈，或在神志；
肺病者或在營衛，或在聲音；

肝病者或在筋爪，或在血脈；
此五臟之類風，未有不由陰虛而然者。
人知陰虛有一，而不知陰虛有二；

如陰中之水虛，則病在精血；
陰中之火虛，則病在神氣。
蓋陽衰則氣去，故神志為之昏亂，非火虛乎；

陰虧則形壞，故肢體為之癈弛，非水虛乎；
今以神離形壞之症，乃不求水火之源，而猶以風治，鮮不危矣。
試以天道言之，其象亦然，凡旱則多燥，燥則風生，是風木之化從乎燥；

燥則陰虛之候也，故凡治類風者，專宜培補真陰以救根本，則風燥自除矣；
甚至有元氣素虧，卒然仆倒，上無痰，下失禁，瞑目昏沉，此厥竭之症，尤與風邪無涉，設非大劑參附，安望其復真氣於將絕之頃哉。
倘不察其表裏，又不能辨其虛實，但以風之為名，多用風藥，不知風藥皆燥，燥復傷陰，風藥皆散，散復招風，以內傷作外感，以不足為有餘，是促人之死也。〕，而此耑治太陽之邪，上攻於頭，旁及周身肌表；

不似獨活，專理下焦風濕，病在足少陰腎氣分，而不連及太陽經也。
但羌活性雄，力非柔懦，凡血虛頭痛及遍身肢節痛者，皆非所宜。
〔傷氣損血。〕

<h3>獨活</h3>
｛搜足少陰腎伏風頭痛，並兩足濕痹｝

獨活〔耑入腎〕辛苦微溫，比之羌活，其性稍緩。
凡因風干足少陰腎經，伏而不出，發為頭痛〔痛在腦齒〕，則能善搜而治矣；
以故兩足濕痹不能動履，非此莫痊

〔風勝濕，故二活兼勝濕〕；
風毒齒痛〔腎主骨，齒者骨之餘〕，頭眩目暈，非此莫攻。
〔肘後方用獨活煮酒，熱漱之。〕緣此有風不動，無風反搖，故名獨搖草

〔搖者動活之意，故名獨活。〕，因其所勝而為制也。
且有風自必有濕，故羌則療水濕遊風，而獨則療水濕伏風也；
羌之氣清，行氣而發散營衛之邪，獨之氣濁，行血而溫養營衛之氣；

羌有發表之功〔表之表〕，獨有助表之力〔表之裏〕
；
羌行上焦而上理〔土屬氣，故云羌活入氣〕，則遊風頭痛風濕骨節疼痛可治，獨行下焦而下理〔下屬血，故云獨活入血〕，則伏風頭痛兩足濕痹可治；

二活雖屬治風，而用各有別，不可不細審耳。
去皮焙用。
蠡實為使。

<h3>防風</h3>
｛有膀胱上焦筋骨風邪，仍為風藥通用｝

防風〔耑入膀胱，兼入脾胃〕味甘微溫，雖入足太陽膀胱，以治上焦風邪，頭痛目眩，脊痛項強，周身盡痛〔之才曰：得葱白能行周身。〕；
然亦能入脾胃二經〔杲曰：
若補胃，非此引用不能行。〕，以為去風除濕。

〔凡風藥皆能勝濕。〕
蓋此等於卑賤卒伍，任主使喚，能循諸經之藥以為追隨；
故同解毒藥，則能除濕掃瘡；

同補氣藥，則能取汗升舉。
〔或同黃耆、芍藥以止汗，或合黃耆固表為玉屏風散。〕
實為風藥潤劑，比之二活，則質稍輕，氣亦稍平，凡屬風藥，皆可通用。

但血虛痓急，頭痛不因風寒，泄瀉不因寒濕，陰虛盜汗，陽虛自汗，火升發嗽者，則並當知所禁矣。
〔凡表藥多有損於臟腑氣血。〕出北地黃潤者佳。
｛泗風，車風｝

泗風、車風，不堪入藥。
上部用身，下部用梢。
畏萆薢，惡乾薑、白蘝、芫花，殺附子毒。

<h3>荊芥</h3>
｛散肝肌膚氣分風邪，仍兼血分疎泄｝

荊芥〔耑入肝〕辛苦而溫，芳香而散，氣味輕揚，故能入肝經氣分，驅散風邪；
凡風在於皮裏膜外，而見肌膚灼熱，頭目昏眩，咽喉不利，身背疼痛者，用此治無不效。
〔時珍曰：其治風也，賈丞相稱為再生丹，許學土謂有神聖功，戴院使許為產後要藥，蕭存敬呼為一捻金，陳無擇隱為舉卿古拜散，夫豈無故而得此隆譽哉。〕不似防風氣不輕揚，驅風之必入人骨肉也；

是以宣散風邪，用以防風之必兼用荊芥者，以其能入肌膚宣散故耳。
且既入於肝經風木之臟，則肝即屬藏血之地，故又能以通利血脈，俾吐衂腸風崩痢產後血暈瘡毒癰腫血熱等症，靡不藉其輕揚，以為宣泄之具。
寧於風木之臟既於其氣而理者，復不於血而治乎

〔本入肝經氣分，兼入肝經血分。〕？玩古方產後血暈風起〔血去過多則風自內生，故常有崩暈之患，不待外風襲之也。〕，有用荊芥為末，同酒，及或童便調治；
崩中不止，有用炒黑荊芥以治，於此可見其概矣。
｛荊芥穗｝

連穗用，治血須炒黑。
〔穗在於巔，故善升發；
黑能勝赤，故必炒黑。〕

反魚、蟹、河豚、驢肉。
<h3>川芎藭</h3>

｛散肝氣，祛肝風｝
芎藭〔耑入肝，兼入心包膽〕辛溫升浮，為肝膽心包血分中氣藥；
故凡肝因風鬱，而見腹痛脇痛血痢寒痹筋攣目淚，及癰疽一切等症，治皆能痊。

〔癰從六腑生，疽自五臟成，皆屬血氣阻滯所致。〕緣人一身血氣周流，無有阻滯，則百病不生；
若使寒濕內搏，則血滯而不行〔為不及，其毒為陰。〕；
熱濕內搏，則血急而妄沸。

〔為太過，其毒為陽。〕氣鬱於血，則當行氣以散血；
血鬱於氣，則當活血以通氣；
行氣必用芎、歸，以血得歸則補，而血可活；

且血之氣，又更得芎而助也。
況川芎上行頭目〔元素曰：川芎其用有四，為少陽引經，一也，諸經頭痛，二也，助清陽之氣，三也，去濕氣在頭，四也。〕，下行血海，其辛最能散邪，血因風鬱，得芎入而血自活，血活而風自滅，又何有毒有痹有痛有鬱，而致病變多端哉；
是以四物用之以散肝經之風，頭痛必用以除其鬱。

〔杲曰：頭痛必用川芎，如不愈，加各引經藥；
太陽羌活，陽明白芷，少陽柴胡，太陰蒼朮，厥陰吳茱萸，少陰細辛是也。〕然氣味辛竄，能泄真氣，單服久服，令人暴亡。
〔時珍曰：

芎藭肝經藥也，若單服既久，則辛喜歸肺，肺氣偏勝，金來賊木，肝必受邪，久則偏絕，豈不夭亡。
驗胎法云：婦人過經三月，用芎數錢為末，空心熱湯調一匙服，腹中微動者是胎，不動者是經閉。〕蜀產大塊，裏白不油，辛甘者良。
｛撫芎，西芎｝

江南產者為撫芎，秦產為西芎。
白芷為使，畏黃連、硝石、滑石，惡黃耆、山茱萸。
<h3>白芷</h3>
｛散足陽明胃經風濕｝
白芷〔耑入胃，兼入肺大腸〕色白味辛，氣溫力厚，通竅行表，為足陽明〔胃〕

經祛風散濕主藥；
故能治陽明一切頭面諸疾〔陽明之脈起於鼻，絡於目，故病多屬頭面。〕，如頭目昏痛〔王璆百一選方云：王定國病風頭痛，至都梁求明醫楊介治之，連進三丸，即時病失，懇求其方，則用香白芷一味，洗晒為末，煉蜜丸彈子大，每嚼一丸，以茶清或荊芥湯化下，遂命名都梁丸。〕，眉稜骨痛〔丹溪纂要屬治風熱與痰，白芷、片芩酒炒，等分為末，每服二錢，茶清下。〕，暨牙齦骨痛〔用香白芷一錢，硃砂五分，為末蜜丸，頻用擦牙；
或以白芷、吳茱萸等分，浸水漱涎。〕，面黑瘢疵者是也。

且其風熱乘肺，上爍於腦，滲為淵涕，移於大腸，變為血崩血閉腸風痔瘻癰疽；
風與濕熱發於皮膚，變為瘡瘍燥癢；
皆能溫散解托，而使腠理之風悉去，留結之癰腫潛消，誠祛風上達散濕之要劑也。

〔好古曰：同辛夷、細辛，用治鼻病，入內托散，用長肌肉。
宗奭曰：
藥性論言白芷能蝕膿，今人用治帶下，腸有敗膿，淋露不已，腥穢殊甚，遂致臍腹冷痛，皆由敗膿所致，須此排膿，白芷一兩，單葉紅蜀葵二兩，白芍藥、白枯礬各半兩，為末，以蠟化丸梧子大，每空心米飲下，俟膿盡，以他藥補之。

又解蛇毒，昔臨川有人被蝮傷，即昏死，一臂如股，少頃遍身皮脹黃黑色，一道人以新汲水調香白芷末一斤灌之，覺臍中搰搰然，黃水自口出，腥穢逆人，良久消縮如故云，以麥冬湯調尤妙，仍以末搽之。〕然其性升散，血熱有虛火者禁用。
色白氣香者佳，或微炒用。
當歸為使，惡旋覆花。

<h3>薄荷</h3>
｛疎肝氣、風及熱內淫｝

薄荷〔耑入肝，兼入肺〕氣味辛涼，功耑入肝與肺，故書皆載辛能發散，而於頭痛頭風發熱惡寒則宜；
辛能通氣，而於心腹惡氣痰結則治；
涼能清熱，而於咽喉口齒眼耳癮疹瘡疥驚熱骨蒸衂血則妙；

是以古方逍遙，用此以為開鬱散氣之具；
小兒驚癎，用此以為宣風向導之能；
腸風血痢，用此以為疎氣清利之法。

〔辛能散，涼能清。〕然亦不敢多用，所用不過二三分而止，恐其有泄真元耳。
〔氣虛食之，令人虛汗不止；
陰虛火甚食之，令人動消渴病。

蘇產氣芳者良。
猫傷用汁塗之，最妙。
〔陸農師曰：薄荷，猫之酒也；

犬，虎之酒也；
桑椹，鳩之酒也；
茵草，魚之酒也。〕

<h3>蒿本</h3>
｛治風犯太陽，巔頂頭痛｝

蒿本〔耑入膀胱，兼入奇督〕據書載屬辛溫氣雄，能治太陽〔膀胱〕風犯巔頂，腦後俱痛，號為是經要藥〔凡治巔頂頭痛，必兼防風酒炒，升、柴同入。〕；
且復言治脊強而厥〔督與太陽之脈，並行於背。〕，並婦人疝瘕急迫腫痛，此雖病屬下見，及係太陽〔膀胱〕本經寒濕所致，然非風邪內犯，則病曷形？
蒿本氣味辛溫，性雖上行，而亦下達；

非謂用此以治太陽巔頂頭齒頰痛，功止上建，而於脊強而厥，竟不循經下行也。
且據書言能治胃風泄瀉〔霍翁曰：風客於胃，飲以蒿本湯而止，蓋藁本能治風濕耳。〕，又治粉刺酒齄〔同白芷，作面脂。〕，亦是風干太陽連累而及，治則與之俱治，豈但治風頭痛而已哉。
或謂其性頗有類於芎藭，皆能以治頭痛，然一主於肝膽，雖行頭目而不及於巔頂；

一主太陽及督，雖其上下皆通，而不兼及肝膽之為異耳。
但春夏溫熱頭痛，及血虛火炎頭痛者切忌。
｛蒿本根｝

根紫色似芎藭而輕虛，氣香味麻。
惡䕡茹，畏青葙子。
<h3>白附子</h3>
｛散足陽明胃經冷風｝
白附子〔耑入胃，時珍曰：因與附子相似，故得此名，實非附子類也。〕辛甘有毒，性燥而升，為風藥中之陽草；

東垣謂其純陽，能引藥勢上行於面，為陽明經要藥。
又按諸書皆載能治頭面遊風斑疵〔陽明之脈行於頭面，故用此作脂消斑。〕，及中風不語，諸風冷氣，血痹冷疼，陰下虛癢，皆當用此調治，玩此藥非性燥，何以可治冷氣虛癢？設非冷氣冷癢，又曷可用燥烈之藥以乎？是以陰虛類中，並小兒脾虛慢驚，皆不宜用，以其氣味辛烈者故耳。
〔辛能散氣，燥能劫陰。〕

此與白芷同為一類，但白芷則兼肌濕同理，而不專及陽明風邪；
此則專散陽明風冷，而於濕邪則未及耳。
此藥久無真者，今惟涼州生，形如草烏頭之小者，長寸許，乾者皺紋有節，入藥妙用。

<h3>天麻</h3>
｛宣散肝經氣鬱虛風｝

天麻〔耑入肝〕辛平微溫無毒，性升屬陽，為肝家氣分定風藥。
蓋諸風眩掉，皆屬肝木；
肝鬱不能榮筋，故見頭旋眼黑，語言不遂等症；

天麻乃辛平之味，能於肝經通脈強筋，疎痰利氣；
辛而不燥，得氣之平，則肝虛風作，自爾克治，故又名為定風草。
若久服則遍身發出紅斑，是驅風之驗也；

是以小兒驚癎，亦用此味以治。
若使肝虛在血，症見口乾便閉及犯類中等症者，切不宜服，以其辛能燥血者故耳。
〔血燥須用養血之劑，則風不除而血去矣。

古云：治風先治血，血行風自滅。〕根類黃瓜，莖名赤箭，有風不動，無風反搖。
明亮結實者佳，濕紙包裹，熟切片，酒浸一宿焙用。
<h3>天南星</h3>
｛主散經絡風痰｝
天南星〔耑入肝脾肺〕味辛而麻，氣溫而燥，性緊而毒；

惟其味辛，則凡中風不語
〔岐伯云：中風大法有四，一偏枯，半身不遂也；
二風痱，四肢不收也；

三風癔，奄忽不知人也；
四風痹，諸風類痹狀也。〕，及或破傷風瘀〔玉真散治破傷風，刀傷撲傷如神，用南星、防風，等分為末，如破傷風，用藥敷瘡口，溫酒調下；
打傷至死，童便調灌二錢，連進三服必活。〕，故書載能克治，以其辛能散風故也；

惟其性燥，則凡稠痰固結，筋脈拘攣，得以能通，以其燥能除濕而痰自去也；
惟其性緊，則凡疝瘕結核，胎產難下，水腫不消，得以攻逐，以其性緊急迫而堅自去也。
性雖有類半夏，然半夏耑走腸胃，故嘔逆泄瀉，得之以為嚮導；

南星耑走經絡，故中風麻痹，亦得以之為嚮導；
半夏辛而能散，仍有內守之意；
南星辛而能散，決無有守之性，其性烈於半夏也；

南星耑主經絡風痰；
半夏耑主腸胃濕痰；
功雖同而用有別也。

但陰虛燥疾，服之為切忌耳。
〔血虛風中，急宜養血滋陰固本，若徒用南星等藥驅風逐痰，誤矣。〕根似半夏，看如虎掌者良。
以礬湯或皂角汁浸三晝夜，暴用；

或酒浸一宿蒸，竹刀切開，至不麻乃止；
或薑渣黃泥和包，煨熟用。
｛南星麯｝

造麯法以薑汁、礬湯和南星末作小餅子，安籃內，楮葉包蓋，待上黃衣，乃晒收之。
〔
火炮則毒性緩。〕

｛膽製南星｝
膽製味苦性涼〔得牛膽則不燥；
其法臘月取黃牛膽汁和南星末，納入膽中，風乾，年久者彌佳。〕，能解小兒風痰熱滯，故治小兒急驚最宜。

畏附子、乾薑、防風。
〔得防風則不麻。〕
<h3>威靈仙</h3>
｛治十二經風濕冷氣｝
威靈仙〔耑入膀胱，兼入腸胃諸經〕辛鹹氣溫，其性善走，能宣疎五臟十二經絡。

凡一切風寒濕熱，而見頭風頑痹，癥瘕積聚，黃疸浮腫，大小腸祕，風濕痰氣，腰膝腿腳冷痛等症〔麻屬氣虛，木屬濕痰死血，腫屬濕，痛屬熱，痛風新病屬寒，久病屬熱，此死法耳，未可以盡病情也，仍須分其臟氣偏純以定。
臟寒則痛，多根寒致，其痛必喜手按，縱脈堅實有力，止是寒氣奔迫，未可為痛為實為熱；
臟熱則麻與木，與痛與腫，皆屬熱候，且有實脈實症可證，其痛手不可按，不得謂麻必屬氣虛也。

臟寒初病固寒，久病亦寒，故有屢用附桂方愈，不得謂久必屬熱也；
臟熱初病固見熱蒸，久病亦見熱成，如溫熱等症，初終皆用清涼，不得謂初必屬寒候；
總在識病根源，相症明確，方無有誤，此繡之管見有如此也。〕，得此辛能散邪，溫能泄水，苦能破堅，服此性極快利，通經達絡，無處不到，誠風藥中之善走者也〔先時商州有人手足久癈，得遇新羅僧而愈，索藥乃知是威靈仙也。〕；

是以威喻其性，靈喻其效，仙喻其神耳。
氣壯者服之神效，若氣弱服此，則能泄真氣矣。
〔凡辛皆散氣劫陰，不獨威靈仙是也。〕和砂仁、沙糖煎，治諸骨哽。

根叢鬚數百條，長者二尺餘，色深黑，為鐵腳威靈仙良。
忌茗、麵湯。
<h3>白蒺藜</h3>
｛白蒺藜滋補肝腎，兼散風邪逐瘀｝
白蒺藜〔耑入肝腎，兼入肺〕質輕色白，辛苦微溫，按據諸書，雖載溫能補腎，可治精遺溺失，暨腰疼勞傷等症；

然總宣散肝經風邪，凡因風盛而見目赤腫翳，并遍身白癜瘙癢難當者，服此治無不效。
且此味辛〔入肺〕兼苦〔入腎〕，則凡癥瘕結聚，喉痹乳癰，暨胎產不下，服此力能破鬱宣結；
蓋肝雖藏血之經，而血非可留之物，若竟認此作補，而不審兼苦泄辛散以明其治，其失靡輕，緣此可升

〔質輕〕、可降〔味苦〕、可散〔味辛〕、可補〔微溫〕。
故服涼劑，則宜連刺
〔有刺〕，生擣；

用補劑則宜去刺，酒拌蒸。
｛沙苑蒺藜益精強腎｝
若沙苑蒺藜質細色綠似腎，功耑入腎，故書載能益精強腎。

〔風家用三角蒺藜，補腎用沙苑蒺藜。〕亦須炒用，但不辛香宣散耳。
〔蒺藜根燒灰，能治齒動。〕
<h3>決明子</h3>
｛入肝驅風，散熱明目｝
決明子〔耑入肝〕氣稟清陽，味鹹苦甘，微寒無毒，能入肝經除風散熱。

凡人目淚不收，眼痛不止，多屬風熱內淫，以致血不上行，治當即為驅逐；
按此苦能泄熱，鹹能軟堅，甘能補血，力薄氣浮，又能升散風邪，故為治目收淚止痛要藥；
並可作枕以治頭風。

但此服之太過，搜風至甚，反招風害；
故必合以蒺藜、甘菊、枸杞、生地、女貞實、槐實、谷精草，相為補助，則功更勝；
謂之決明，即是此意。

狀如馬蹄，俗呼馬蹄決明。
擣碎用。
惡大麻仁。

<h3>草烏頭</h3>
｛祛惡風頑痰頑毒｝

草烏頭〔耑入肝，兼入脾〕辛苦大熱，按書論此，惟長洲張璐辨之明晰，言此與射罔，乃至毒之物〔草烏係野所生，狀類川烏，亦名烏啄，薑汁炒，或豆腐煮；
熬膏名射罔，敷箭，獸見血立死。〕，非若川烏頭、附子之比，自非風頑急疾，不可輕投。
此藥止能搜風勝濕，開頑痰，治頑瘡，以毒攻毒而已；

本經治惡風洗汗出，但能去惡風，而不能回陽散寒可知；
昔人病風癬，服草烏頭、木鱉子藥過多，甫入腹，遂麻痹不救。
烏附五種，主治攸分，附子大壯元陽，雖偏下焦，而周身內外無所不至；

天雄峻溫不減於附，而無頃刻回陽之功，川烏專搜風濕痛痹，卻少溫經之力；
側子善行四末，不入臟腑；
草烏悍烈，僅堪外治，此烏附之同類異性者。

｛烏啄｝
至於烏啄，稟氣不純，服食遠之可也。
<h3>茵芋</h3>
｛治關節風濕痹痛｝
茵芋〔耑入肝腎〕本屬毒物，味辛而苦，氣溫有毒，據書所述，治症多是風濕為用；

如治風癎，則有茵芋丸；
治風痹，則有茵芋酒；
治產後風，則有茵芋膏；

凡風濕痹症，多用茵芋與石南莽草同為一類。
〔莽草辛溫有毒，能治頭風癰腫，乳癰疝瘕；
其葉煎湯熱含，能治牙蟲喉痹。〕若云能療虛羸寒熱，恐莫及耳。

〔因虛當兼補虛。〕
出彭城海鹽，莖赤，葉如石榴而短厚者佳。
取莖葉陰乾，炙用。

<h3>桂枝</h3>
｛入衛表以除風邪｝

桂枝〔耑入肌表，兼入心肝〕係肉桂枝梢，其體輕，其味辛，其色赤〔故入心〕，有升無降，故能入肺而利氣，入膀胱化氣而利水，且能橫行於臂，調和營衛；
治痛風脇風〔痛風其在靈樞謂之賊風，素問謂之痹症，金匱謂之歷節，後世又更其名曰白虎歷節，且有別名曰箭風箭袋，然總謂之行痹，其症則有因風因濕因寒因痰因瘀因虛之異，須用桂枝以為嚮導；
脇風本屬於肝，凡治脇風之症，當用桂枝入肝以平。〕，止煩出汗，驅風散邪，為解肌第一要藥

〔時珍曰：麻黃遍徹皮毛，桂枝透達營衛。〕，故書皆言無汗能發，有汗能收。
然其汗之能發，止是因其衛實營虛，陰被陽凑，故用桂枝以調其營，營調則衛氣自和，而風邪莫容，遂自汗而解，非若麻黃能開腠理以發其汗也；
其汗之能收，止因衛受風傷，不能內護於營，營氣虛弱，津液不固，故有汗發熱而惡風；

其用桂枝湯為治，取其內有芍藥入營以收陰，外有桂枝入衛以除邪，則汗自克見止，非云桂枝能閉其汗孔。
昧者不察桂枝發汗、止汗是何意義，徒以順口虛喝，其失遠矣。
〔經曰：脈浮緊發熱無汗者，不可與，脈緊為傷寒，與之則表益實，而汗愈難出矣。

傷寒例曰：桂枝下咽，陽盛則斃；
承氣入胃，陰盛以亡。
周揚俊曰：風既傷衛，則衛氣疎，不能內護於營而汗自出矣。

汗者血之液也，苟非用血藥以桂枝和營散邪，以芍藥護營固裏，則不但外邪不出，且入而為裏患矣；
然後知和營則外邪出，外邪出則衛自密，更不必用固表之藥而汗自止矣。
王好古曰：或問桂枝止煩出汗，仲景治傷寒發汗，數處皆用桂枝湯。

又曰：無汗不得用桂枝，汗多者桂枝甘草湯，此又能閉汗也，二義相通否乎？曰：仲景云，太陽病發熱汗出者，此為營弱衛強，陰虛陽必凑之，故用桂枝發其汗；
此則調其營氣，則衛氣自和，風邪無所容，遂自汗而解，非若麻黃能開腠理，發出其汗也。
汗多用桂枝者，以之調和營衛，則邪從汗出而汗自止，非桂枝能閉汗孔也。〕

<h3>辛夷</h3>
｛散肺中風熱｝

辛夷〔耑入肺〕辛溫氣浮，功專入肺解散風熱。
緣人鼻氣通天，肺竅開鼻，鼻主肺，風熱移於腦，則鼻多濁涕而淵；
風寒客於腦則鼻塞，經曰：腦滲為涕。

膽液不澄，則為濁涕如泉不已，故曰鼻淵〔鼻淵不盡外感，在長洲張璐指為陽明伏火，會稽景岳指為督火發，海鹽楚瞻指為腎經虧損，要在相症施治。〕；
並頭痛面䵟，目眩齒痛，九竅不利，皆是風熱上攻，是宜用此芳香上竄頭目，兼逐陽分風邪，則諸症自愈。
但辛香走竄，血虛火熾，及偶感風寒不聞香臭者，其並禁焉。

〔時珍曰：
鼻氣通於天，天者頭也，肺也。
肺開竅於鼻，而陽明胃脈，環鼻而上行腦，為元神之府，而鼻為命門之竅，人之中氣不足，清陽不升，則頭為之傾，九竅為之不利。

辛夷之辛溫走氣而入肺，其體輕浮，能助胃中清陽上行通於天，所以能溫中，治頭面目鼻九竅之病。
汪昂曰：吾鄉金正希先生嘗語余曰，人之記性，皆在腦中，小兒善忘者，腦未滿也，老人健忘者，腦漸空也。
凡人外見一物，必有一形留影留於腦中，昂思今人每記憶往事，必閉目上瞪而思索之，此即凝神於腦之意也，不經先生道破，人皆習焉而不察矣。〕即木筆花，去外皮毛，微炒。

惡石脂，畏黃耆、菖蒲、蒲黃、黃連、石膏。
<h3>冰片</h3>

｛除骨髓內伏風，邪自內出外｝
冰片〔耑入骨髓〕辛香氣竄，無往不達〔汪昂曰：予幼時曾問家叔建侯云，薑性如何？
叔曰：體熱而用涼。

蓋味辛者多熱，然風熱者必藉辛以散之，風熱散則涼矣，此即本草所云冰片性寒之義同，未有發明之者。〕，能治一切風濕不留內；
在引火熱之氣，自外而出。
然必風病在骨髓者宜之，若風在血脈肌肉間用之，反能引風直入骨髓，如油入麵；

故凡外入風邪變而為熱，仍自外解得宜，若使火自內生而用此為攻逐，其失遠矣。
昔王綸云，世人誤以冰片為寒，不知辛散性甚似涼耳；
諸香氣皆屬陽，豈有香之至極而尚可云寒者乎？是以驚癎痰迷

〔癎有挾熱挾痰挾火挾驚挾風挾氣，及精衰血耗氣薄之異。〕，風果入骨，病應是治火鬱不散；
九竅不通〔如耳聾鼻瘜喉痹舌出骨痛齒痛之類〕，治應是行；
目赤膚翳〔冰片外點，正屬劫藥，如薑末燒酒洗眼之意；

若誤認為寒而朝夕常點，遂致積熱入目，而增昏障之害，故曰：眼不點不瞎者此也。〕，審屬風寒，病應外解
〔用乳調點以拔火邪，從治法也。〕；
他如瘡瘍癰腫，熱鬱不散，亦當用此發達，或令入油煎膏，或研末吹摻。

然瘡毒能出，不可多用，則真氣立耗，而有亡陽之弊矣；
更有目病陰虛，不宜入點。
出南番，老杉脂，白如冰，作梅花片者良，但市人每以樟腦代充。

<h3>海桐皮</h3>
｛散肝中風濕｝

海桐皮〔耑入肝〕辛苦而溫，能入肝經血分，祛風除濕及行經絡以達病所，是以腰膝腳痛能療〔腰者腎之府，轉搖不能，腎將憊矣；
膝者筋之府，屈伸不能，行則僂俯，筋將憊矣。
腳氣不腫者為乾腳氣，腫者為濕腳氣。〕，赤白瀉痢能止，蠱牙風痛，煎湯漱之能愈，疳蝕疥瘡，磨汁塗之能消，目赤膚翳，浸水洗之能退，一皆風祛濕散之力。

用者須審病自外至則可，若風自內成，未可妄用，須隨症酌治可耳。
<h3>皂角</h3>

｛宣導風痰竅塞｝
皂角〔耑入肝肺大腸〕辛鹹性燥，功耑通竅驅風。
故凡風邪內入而見牙關緊閉，口噤不語，胸滿喉痹，腹蠱胎結，風癩痰喘，腫滿堅瘕囊結等症，用此吹之導之，則通上下之竅；

煎之服之，則治風痰喘滿；
塗之擦之，則能散腫消毒，以去面上風氣；
薰之蒸之，則通大便祕結；

燒烟薰之，則治臁瘡濕毒。
〔中風不省人事，不可滴水入喉，入則涎水係於心絡而不去，即成廢人；
宜掐人中，用皂角末或半夏末吹入鼻中，有嚏則生，無嚏則死；

不開再用開關散擦牙，薰鼻法薰鼻，及以蘇合香丸、牛黃丸、至寶丹之類，相其寒熱選用；
如寒閉牙關則當用以蘇合香丸，熱閉牙關則當用以牛黃丸，但此止可施於中臟閉症。〕
｛牙皂、大皂｝

然種類甚多，形如豬牙，名為牙皂，較之大皂，稍有不同。
大皂則治濕痰更優，牙皂則治風痰更勝也
｛皂角刺｝

一種皂角刺，氣味辛溫，功治略同；
但其鋒銳，直透患處，潰散癰疽，及妬乳風癘惡瘡。
〔經曰：風盛為癘。

癘者惡也，脈主血，血熱而殺癘之氣襲之，則血脈凝泣，衛氣不行，其氣不清，故謂之癘；
須用此直達病所，出風毒於營血中。〕
｛皂子｝

皂子治大便燥結，煅存性用。
〔以辛能潤之之義，由結本非火結，故辛則能以潤之也。〕
惡麥冬，畏人參、苦參。

皂角以肥厚多脂者良，炙酥燒灰用。
肥皂氣味辛溫，亦治風溫，及敷無名腫毒，去垢膩。
〔澡身盥面必用。〕

<h3>肥皂莢</h3>
｛除風濕，去腸胃垢膩｝

肥皂莢〔耑入腸胃〕生於六陽之盛，成於秋金之月，氣味平溫，有毒，不減皂莢、皂刺之性。
凡因腸胃素有垢膩，穢惡發於外，則為瘰癧惡瘡；
腫毒泄於下，則為腸風下痢膿血，俱可用此以除；

以其力能滌垢除膩，潔臟淨府故也；
是以癡病勝金丹，用此涌發，不使砒性留於腸胃；
瘰癧用此去核和藥為丸，以追其毒。

〔治瘰癧，用肥皂去核，入斑猫在內，紮緊蒸，去斑猫，加入貝母、天花粉、玄參、甘草、牛蒡子、連翹為丸，白湯下，以腹痛為效。〕且能澡身洗面，及療無名癰腫。
〔集成云：惡瘡用生肥皂，火煅存性，用油膩粉調敷。
奇瘍惡毒，用生肥皂，去子弦及筋，搗爛，釅醋和敷，立效。〕

｛肥皂子｝
其子亦治大腸風祕，及頭面黴瘡有效。
〔黴瘡，用核同豬胰子、金銀花、皂角刺、芭蕉根、雪裏紅、五加皮、土茯苓、皂莢子、白殭蠶、木瓜、蟬退、白鮮皮。

又臘梨頭瘡，用皂去核填入沙糖，并巴豆二枚，紮定，鹽泥固煅存性，再入檳榔、輕粉六七分，研勻，香油調搽，先以湯洗淨，拭乾乃搽，一宿見效。〕
但其仁須炒研為用，庶於腎氣不傷。
<h3>虎骨</h3>
｛入肝搜風，補骨肚筋｝
虎骨〔耑入肝〕味辛微熱，號為西方之獸，通氣於金，風從虎，虎嘯風生，風屬木，虎屬金，木為金制，故可入骨搜風。

按五味惟辛為散，而骨又能入骨散風，故書載能強筋健骨，定痛辟邪，能治風痹拘攣疼痛，驚悸癲癎，犬咬骨鯁。
然虎之一身節節氣力，皆出前足，故膝脛為勝，而前左脛尤良，以臥必用左脛為枕也；
虎死而脛矻立不仆，是骨勝於他骨百倍，借其氣之有餘以補其力之不足，其功自爾立見。

若腰脊痛者，當用脊骨。
骨以黃潤為是；
若中箭藥，其骨必有微黑，不可入藥。

｛虎睛｝
虎睛能治狂邪，酒浸炙乾用。
｛虎肚｝

虎肚能治反胃吐食。
〔汪昂云：虎肚丸止有宜於食膈，若寒膈氣膈痰膈，恐難見功。〕
｛虎爪｝

虎爪尤主辟邪殺鬼。
｛虎牙｝
虎牙尤治犬咬。

用骨搥碎，去髓塗酥，或酒或醋炙，各隨方法入藥。
<h3>山甲</h3>

｛通經達絡，破肺氣，行肝血｝
山甲〔耑入肝肺胃〕鹹寒善竄，其性穴山而居，寓水而食，惟其善竄，所以通經達絡，無處不到；
且能入肝與胃，而治驚啼悲傷，大腸蟻瘻〔弘景曰：山甲能陸能水，日中出岸，張開鱗甲如死獸，誘蟻入甲，即閉而入水，開甲蟻皆浮出，因接而食之。

汪昂曰：有婦人項下忽腫一塊，漸延至頸，偶刺破，出水一碗，瘡久不合，此蟻漏也，緣飯中誤食蟻得之。〕；
外治瘡瘍癰腫，下乳發痘之需〔諺云：穿山甲，王不留，婦人吃了乳長流。〕；
總因善走之功，而為行氣破血之藥耳。

〔劉伯溫多能鄙事云，凡油籠滲漏，剝山甲裏面肉靨投入，自至漏處補住。
又永州記云，此物不可於堤岸殺之，恐血入土，則堤岸滲漏，觀此性之走竄可知。〕故或燒灰，敷毒即消；
同五積散加全蝎、葱、薑煎服，則治風濕冷痹，而見上下強直，痛不可忍；

同木香、自然銅搗末酒調，以治乳癰腫；
同猬皮、豆蔻仁為末湯下，以治氣痔來膿，及破水濕瘧邪；
并察患在某處，即以某處之甲用之，尤臻奇效，尾腳力更勝。

然總破氣敗血，其力峻猛，虛人切戒投服。
如鼉而短，似鯉有足。
或生，或燒炙，醋炙，童便炙，油煎土炒，隨方用。

<h3>麝香</h3>
｛逐風逐滯，開關利竅｝

麝香〔耑入經絡肌肉〕辛溫芳烈，開關利竅，無處不到。
如邪氣着人淹閉不起，則關竅閉塞，登時眼翻手握，僵仆昏地；
故必用此辛香自內達外，則毫毛骨節俱開，而邪始從外出；

是以邪鬼精魅，三蟲諸毒，皆能治也。
諸風諸氣閉之關竅，而不用此驅除，則病安祛，但不可過為用耳。
〔麝香氣味香竄，用以開關利竅，必其脈症俱實，方可用耳。

如嚴用和所謂中風宜用，是為實中風邪者設法，若非中類中，寧堪用乎？東垣云：風在骨髓者宜用，若風在肌肉用之，為引風入骨，如油入麵，故用自屬不合耳。
非云嚴氏是而李氏非也，總在臨症能分虛實，及識病之淺深耳。〕至於婦人難產墮胎，尤善；
小兒驚癎客忤，鎮心安神，鼻塞不聞香臭，服此即開；

目疾內翳，點此即除；
痔漏惡瘡，面黑斑疹，暨鼠咬蟲傷成瘡，用麝封固即愈；
痘瘡聞之則靨，服之即發。

藥之辛香，雖同冰片，然冰片入口，貼肉即冷，稍頃熱性即發；
不似麝香香氣慄烈，入耳與肉而不冷耳。
欲辨真假，須於火炭上有油滾出而成焦黑者，此即肉類屬真，若假則化白灰而為木類也。

〔杲曰：麝香入脾治肉，牛黃入肝治筋，冰片入腎治骨。〕
研用。
凡使麝香，用當門子尤妙。

忌蒜。
不可近鼻，防蟲入腦。
〔麝見人捕而剔其香為生香，最佳，剔處草木皆黃，但市人或插荔枝核以偽之。〕

<h3>白花蛇</h3>
｛搜風定搐｝

白花蛇〔耑入肝腎〕何以名為搜風定搐之品？不知蛇善數蛻，如風之善行數變，此蛇性竄尤急；
又食石南藤，其藤辛苦治風；
故能內走臟腑，外徹皮膚，透骨搜風，截驚定搐；

並治風濕癱瘓〔筋脈弛縱坦然不舉謂癱，氣血渙散不用為瘓。〕，大瘋疥癩。
若陰虛血少，內熱生風者，非其所宜。
凡用蛇同糯米並麯造酒，服酒時切忌見風，并於開罈時須避其氣，免致面目浮腫，以其峻厲之氣，先有犯其清道也。

癘風用大楓子仁服此而無效者，以其大楓子氣燥傷血，服此血益受傷也。
出衢州，龍頭虎口，黑質白花，脇有二十四方勝；
腹有念珠斑，尾有佛指甲，雖死而眼光不枯，他產則否。

頭尾有毒，各去三寸；
亦有單用頭尾者；
酒浸三日，去盡皮骨，大蛇一條，只得淨肉四兩。

烏梢蛇性善，不噬物，無毒，功用亦同。
〔眼光至死不枯，以尾細能穿錢者佳，重七錢至一兩者為上，十兩至一鎰者中，大者力減。
去頭與皮骨，酒煮或酥炙用。〕

<h3>蛇蛻</h3>
｛驅風辟惡，殺蠱解毒｝

蛇蛻〔耑入肝，兼行皮膚〕味甘而鹹，氣平無毒，凡治小兒驚癎風毒等症，無不用此為主。
蓋此具有四能，一則性善辟惡，而凡邪魅蠱毒者不敢近，以其飲風吸露，氣極清虛故也；
二則性能驅風，而凡驚癎癲仆，偏正頭風，喉舌諸疾者皆能除，以其性極走竄，力能驅風故也；

三則性能殺蠱，而凡惡毒痔漏疥癬，無不用之即效，以其此屬毒物，以毒攻毒故也；
四則能去皮膚之疾，而凡眼目翳膜，胎衣不下，得此即為解脫，以其氣以類聚，即從其類以除也。
色白如銀者佳，皂次。

水洗淨，或酒或醋，或蜜浸炙黃，或燒灰存性，或鹽泥固煅，各隨本方。
<h3>全蝎</h3>

｛散肝血分風熱，治胎風發搐｝
全蝎〔耑入肝〕味辛而甘，氣溫有毒，色青屬木，故專入肝祛風。
〔諸風眩掉，皆屬於肝。〕凡小兒胎風發搐，大人半邊不遂，口眼喎斜，語言蹇澀，手足抽掣，瘧疾寒熱，耳聾帶下，皆因外風內客，無不用之。

故方書有用蝎尾膏以治胎風發搐，內用蝎梢二十一枚，入麝香少許屢效；
又用牽正散以治口眼喎斜，用全蝎同白附、殭蠶，為末酒服甚效；
又有同羌活、柴胡、當歸、生地，名丁香柴胡湯，以治月事不調，寒熱帶下，亦許蝎以散血分之風熱耳。

但帶下非風非熱不用，并一切內虛似風等症切忌。
全用去足焙，或用尾，尾力尤緊，形緊小者良。
忌蝸牛。

〔被蝎傷者，塗蝸牛即解。〕
<h3>蜈蚣</h3>

｛入肝祛風，通瘀散熱解毒｝
蜈蚣〔耑入肝〕本屬毒物，性善噉蛇，故治蛇癥毒者無越是物〔蜈蚣本能刺蛇〕；
且其性善走竄，故瘟疫鬼怪得此則療；

又其味辛，辛則能以散風，故凡小兒驚癎風搐，臍風噤口，得此入肝則治〔炙末，豬乳調治。〕；
又其性溫，溫則能以療結，故凡瘀血墮胎，心腹寒熱結聚，得此則祛；
至於瘰癧便毒等症，書載能以調治

〔如趾甲內有惡肉突出，俗名雞眼睛，用蜈蚣焙乾為末敷上，以南星末醋調敷圍四處〕，亦是以毒攻毒之意耳。
赤足黑頭者佳，火煨用。
畏蜘蛛、蜒蚰〔蜘蛛、蜒蚰之路，蜈蚣不敢經過，觸着即死。

被蜈蚣咬者，但捕蜘蛛置咬處，自吸其毒，蜘蛛放水中吐而活之。〕、雞屎、桑皮、鹽。
〔中蜈蚣毒，以桑汁、鹽、蒜塗之即愈。〕
<h3>蟬蛻</h3>
｛輕虛入肝散風｝
蟬蛻〔耑入肝，兼入皮膚〕止一蟲殼，味甘氣寒，如何主治甚多？蓋蟬本木餘氣所化，飲風露而不食，其言能治肝經風熱者，因體氣輕虛而味甘寒之意也；

其言能治婦人生子不下，及退翳膜侵睛胬肉滿眥者，因其性有善脫之意也；
其言能治皮膚瘡疥癮疹者，以其所取在殼之意也〔皮以治皮意。
時珍曰：

治皮瘡瘍風熱，當用蟬蛻，治臟腑經絡，當用蟬身，各從其類也。〕；
其言能治中風不語者，以其蟬聲清響之意也〔聲以通聲〕；
其言能治小兒夜啼者，以其晝鳴夜息之意也。

古人立藥治病，何在不有義存，惟在人細自審用耳。
色黑而大者良。
入藥洗去泥土翅足，漿水煮，晒乾用。

〔攻毒全用。〕
<h2><br>&emsp;<span class="blue">散濕</span></h2>
經曰：半身以上，風受之也；

半身以下，濕受之也。
然有濕不下受，而濕偏從上感，則濕又當上治。
蓋濕無風不行，如風在上，其濕從風以至者，則為風濕，是風是濕，非散不愈也；

濕值於寒，寒氣凜冽，其濕由寒至者，則為寒濕，是寒是濕，亦非由散不除也；
且有好食生冷，留滯腸胃，合於雨露感冒，留結不解，隨氣勝復，變為寒熱，以致頭重如裹，皮肉筋脈，皆為濕痹，則不得不從開發以泄其勢。
然散濕之藥不一，有止就濕而言散者，如蒼朮之屬是也；

有因風濕而言散者，如白芷、羌活、獨活、防風、寄生、萎蕤、秦艽、巴戟、狗脊、靈仙、海桐皮、豨薟草、蒼耳子、萆薢、茵芋之屬是也；
有就寒濕而言散者，如五加皮、天雄、蔓荊子、殭蠶、細辛之屬是也；
有兼風熱而言散者，如蕪荑之屬是也；

有就熱濕而言散者，如香薷之屬是也；
有就痰濕而言散者，如半夏之屬是也。
至濕而在胸腹，症見痞滿，宜用川朴以散之；

濕在肌肉，症見膚腫，宜用排草以洗之；
濕在腸胃，挾風而見拘攣痹痛，宜用秦艽以除之；
濕在筋骨而見頭面不利，宜用蔓荊子以治之。

此皆就表、就上，受濕論治，故以散名。
若使濕從下受，及已內入為患，則又另有滲濕、瀉濕諸法，而非斯藥所可統而歸之也。
<h3>蒼朮</h3>
｛升陽散濕，發汗除鬱｝
蒼朮〔耑入脾〕甘苦辛烈，氣溫無毒，雖有升陽散鬱，發汗除濕〔楊氏家驗方，男子婦人因食生熟物，留滯腸胃，遂至生蟲，久則好食生米，否則終日不樂，及至憔悴萎黃，飲食不思，用蒼朮一味為丸而愈。

益昌伶人劉清嘯一娼名曰花翠，年逾笄，病此，惠民局監趙尹以此治之，兩旬而愈。
蓋生米留滯腸胃，受濕則谷不磨而成此疾，故用蒼朮去濕煖胃消谷。〕，燥痰〔許叔微本事方云，予患飲癖三十年，遍求名醫不效，自揣必有癖囊，如水之有科臼，不盈科不行，但清者可行，而濁者停滯，無路以決之，故積至五七日必嘔而去；
脾土惡濕，而水則流濕，莫如燥脾以去濕，崇土以填科臼，乃悉屏諸藥，只以蒼朮一味，同棗肉為丸，忌桃、李、雀肉而疾除。〕，辟惡〔時珍曰：陶隱居言朮能除惡氣，彌災沴，故今病疫及歲旦，人家往往燒蒼朮以辟邪氣。

夷堅志載江西一士人為陰氣所侵，或曰，君必當暴泄，但多服平胃散為良，中有蒼朮能去辟也。〕，治腫之功；
然甘味少而辛苦重，不似白朮性稟中和，直固清陽中氣之為妙耳。
故同香附則為散鬱而氣平〔蒼朮能徑入諸經，疎泄陽明之濕，通行斂濇；

香附乃陰中快氣之藥，一升一降，故鬱散而平。〕，同黃柏則能治下部濕熱
〔黃蘗味苦，苦勝熱，故可以去濕中之熱；
蒼朮性燥，燥勝濕，故可以去熱中之濕；

兩者相需妙用，故其方呼為二妙。〕，同大棗則能治脇下飲澼〔用棗始能固中也〕，同二陳加白朮升柴，則能以治脾濕下流，腸風帶濁。
〔帶濁有寒有熱，有痰有氣，有風有濕各異，須要審症辨用。〕然必稟體肥盛多濕者始宜，若形瘦多火切忌。
至云服能輕身長生，不過因其濕去之謂，豈真能入仙境之地哉。

〔本草多有長生不老之說，欺世惑民，以致藥品真義不出耳。〕出茅山，堅小有硃砂點者良。
糯米泔浸焙乾，同芝麻炒以制其燥。
防風、地棆為使。

<h3>厚朴</h3>
｛散脾胃濕滿｝

厚朴〔耑入脾胃〕辛苦，書言同枳實、大黃，即承氣湯，則於實滿能瀉；
同蒼朮、橘皮，即平胃散，則於濕滿除；
同解利藥，則於傷寒頭痛可治；

同瀉痢藥，則於腸胃能厚。
大抵氣辛則散，故於濕滿則宜；
味苦則降，故於實滿則下。

〔經曰：
太陰所至為中滿。
又曰：諸濕腫滿，皆屬於脾；

諸脹腹大，皆屬於熱。
又曰：
清氣在下，則生飧泄；

濁氣在上，則生䐜脹。
治宜察其腹滿而痛者屬實，腹滿不痛者屬虛；
腹滿不減，按之愈痛者，屬實；

腹滿時減，按之不痛者，屬虛；
腹滿而見散漫不實，兼有倦怠噯氣飽悶等症，則為胃氣有虧；
腹滿而見光亮不暗，按則汨汨有聲，及無燥渴等症，則為水邪內結；

腹滿而見大便不堅，時結時溏，溏則稍減，結則漸加，小便清利，甚則渾白如泔，其脈緩大而滯氣日益甚，則為氣虛不攝。
但腹滿屬熱者少，而屬寒者多，今人治脹，非屬牽牛、商陸利水通道，即屬厚朴、枳實破氣通結，殊為可惜。〕今人不解，誤以書載厚朴溫中益氣，及厚腸胃數語，不論虛實輒投；
詎知實則於氣有益，虛則於氣無損乎？實則腸胃可厚，虛則腸胃不薄乎？〔震亨曰：習以成俗，皆謂之補。

哀哉！〕至云破血殺蟲，亦是氣行而血自通，味苦而蟲則殺之意。
凡書表藥功能，總是由藥氣味勘出，非是別藥著治以自逞其意見也。
朴即榛樹皮，以肉厚紫色者良。

去粗皮，薑汁炒用。
〔即乾薑為使意。〕惡澤瀉、硝石、寒水石，忌豆，犯之動氣。
<h3>秦艽</h3>
｛除腸胃濕熟，兼除肝膽風邪，止痹除痛｝
秦艽〔耑入腸胃，兼入肝膽〕苦多於辛，性平微溫。

凡人感冒風寒與濕，則身體酸痛，肢節煩疼，拘攣不遂，如風勝則為行痹〔痹兼三氣皆有，茲止就其勝者而言。〕，寒勝則為痛痹，濕勝則為着痹；
痹在於骨則體重，痹在於脈則血濇，痹在於筋則拘攣，痹在於肉則不仁，痹在於皮則膚寒。
至於手足酸疼，寒熱俱有，則為陽明之濕；

潮熱骨蒸，則為陽明之熱；
推而疸黃便澁，腸風瀉血，口噤牙痛〔上齦屬胃，下齦屬大腸，秦艽能除風濕牙痛。〕，亦何莫不由陽明濕熱與風所成；
用此苦多於辛，以燥陽明濕邪；

辛兼以苦，以除肝膽風熱，實為祛風除濕之劑。
〔風除則潤，故秦艽為風藥中潤劑；
濕去則補，故秦艽為散藥中補劑。

聖惠方治急癆煩熱，身體酸疼，用秦艽、柴胡一兩，甘草五錢，為末，每服三錢，白湯調下。
治小兒骨蒸潮熱，減食瘦弱，用秦艽、炙甘草各一兩，每用一二錢，水煎服之，加薄荷葉五錢。〕然久痛虛羸，血氣失養，下體虛寒，痠疼枯瘦，小便利者，咸非所宜。
形作羅紋相交，長大黃白，左紋者良，右紋勿用。

菖蒲為使，畏牛乳。
<h3>蔓荊子</h3>

｛散筋骨間寒濕，除頭面風寒｝
蔓荊子〔耑入膀胱，兼入胃肝〕辛苦微溫，書言主治太陽膀胱，兼理足陽明胃足厥陰肝。
緣太陽本屬寒水之經，因風邪內客，而致巔頂頭痛腦鳴

〔太陽脈絡於腦〕；
肝屬風臟，風既內犯，則風必挾肝木上侵，而致淚出不止
〔目為肝竅〕；

筋藉血養，則血亦被風犯，而致筋亦不榮，齒亦不堅矣〔齒者骨之餘，上齦屬足陽明，因下齦屬手陽明大腸，風熱上攻則痛。〕；
有風自必有濕，濕與風搏，則胃亦受濕累，而致肉痹筋攣；
由是三氣〔風、寒、濕〕交合，則九竅〔口、鼻、耳、目、二陰〕蔽塞而病斯劇。

蔓荊體輕而浮，故既可治筋骨間寒熱，而令濕痹拘急斯去；
氣升而散，復能祛風除寒，而令頭面虛風之症悉治；
且使九竅皆利，白蟲能殺，是亦風寒濕熱俱除之一驗耳。

但氣虛血虛等症，用此禍必旋踵，不可不知。
去膜酒蒸炒，或打碎用。
惡烏頭、石膏。

<h2><br>&emsp;<span class="blue">散熱</span></h2>
熱自外生者宜表宜散，熱自內生者宜清宜瀉；
熱自外生而未盡至於內者宜表宜散，熱自內成而全無表症者宜攻宜下。

凡人感冒風寒，審其邪未深入，即當急撤其表，俾熱仍從表解；
不得謂熱已成，有清無散，而不用表外出也。
第熱之論乎散者，其法不一，有止就熱以言散者，如升麻之升諸陽引熱外出，乾葛之升陽明胃氣引熱外出，柴胡之升少陽膽熱外出，淡豆豉之升膈熱外出，夏枯草之散肝熱外出，野菊花之散肝肺熱外出也；

有合風熱以言散者，如辛夷能散肺經風熱，冰片能散骨蒸風熱，木賊能散肝膽風熱，蕤仁、決明子、爐甘石、薄荷能散肝經風熱也；
有合濕熱而言散者，如蕪荑能散皮膚骨節濕熱，香薷能散肺胃心濕熱是也；
有就風火熱毒而言散者，如蟾蜍、蟾酥之能升拔風火熱毒外出是也；

有就血熱而言散者，如石灰能散骨肉皮膚血熱，谷精草能散肝經血熱也；
至於熱結為痰，有藉吐散，如木鱉則能引其熱痰成毒結於胸膈而出，瓜蒂則能引其熱痰結於肺膈而出，膽礬則能引其風熱之痰亦結在膈而出也。
若使表症既罷，內症已備，則又另有法在，似無庸於瑣贅。

<h3>升麻</h3>
｛升陽散熱｝

升麻〔耑入脾胃，兼入肺大腸〕似與葛根一類，但此辛甘微苦，能引葱白入肺，發散風寒出汗；
引石膏能治陽明頂巔頭痛齒痛；
引參、耆能入脾胃補脾；

且同柴胡能引歸、耆、白朮甘溫之藥，以補衛氣之散，而實其表。
并治一切風陷下痢
〔後重裏急，症不一端，有應用承氣大下者，有應用升柴上升者，要在辨症明確，以識升降之宜耳，不得概以升舉為事也。〕，久泄〔經曰：清氣在下，則生飧泄。〕

脫肛，足寒陰痿，暨蠱毒精鬼〔陽升則陰散〕，與一切風熱斑疹〔斑疹有虛有實，須審兼症以治。
汪昂曰：成朵如錦紋者為斑，隱隱見紅點者為疹。
蓋胃熱失下，衝入少陽，則助相火而成斑；

衝入少陰，則助君火而成疹。〕，瘡毒靡不隨手輒應；
以升其陽而散其熱，俾邪盡從外解，而濁自克下降，故又曰能以解毒。
不似葛根功耑入胃升津解肌，而不能引諸藥以實衛氣也。

但升麻佐於葛根，則入陽明升津解肌有效；
同柴胡升氣，則柴能升少陽肝經之陽，升麻能升陽明胃經之陽，一左一右，相需而成。
〔時珍曰：大抵人年五十以後，其氣消者多，長者少；

降者多，升者少；
秋冬之令多，而春夏之令少。
若稟受弱而有諸般陽虛等症者，並宜以升陽等藥活法治之。〕但陰火動，及氣虛汗出切忌。

〔朱肱活人書言犀角地黃湯，如無犀角，可用升麻以代，意在引藥以入陽明耳；
朱二允言犀角地黃湯不宜用升麻以代犀角，意在升麻能引陰血上湧；
二者見解俱是，但須察其病氣淺深，臟氣偏純，以明治之得失。〕裏白外黑，緊實者良，名鬼臉升麻；

細削，皮青綠色，謂雞骨升麻。
去鬚蘆，蒸暴用；
入補劑，蜜水炒用。

<h3>葛根</h3>
｛入胃升陽解肌，退熱生津｝

葛根〔耑入胃，兼入脾〕辛甘性平，輕揚升發，能入足陽明胃經鼓其胃氣上行，生津止渴〔汪昂曰：風藥多燥，葛根獨能止渴者，以其能升胃氣入肺而生津耳。〕；
兼入脾經開腠發汗〔脾主肌肉〕，解肌退熱。
緣傷寒太陽病罷，傳入陽明，則頭循經而痛；

胃被寒蔽，而氣不得上升入肺則渴；
胃主肌肉，氣不宣通則熱；
故當用此以治，俾其氣升津生，肌解熱退〔因其體輕故解肌，因其氣升故生津。〕，而無復傳之勢矣。

〔時珍曰：本草十劑云，輕可去實，麻黃、葛根之屬。
蓋麻黃乃太陽經藥，兼入肺經，肺主皮毛；
葛根乃陽明經藥，兼入脾經，脾主肌肉；

所以二味藥皆輕揚發散，而所入迥然不同也。
繡曰：麻黃入肺而不入脾，因其中空象肺之故；
葛根入脾而不入肺，因其體輕蔓延，周身通達象肌之故。〕

但葛根一味，必其於頭額俠之處〔陽明經行於面額〕，痛如刀劈，方謂邪傳陽明，其藥可用〔張元素曰：頭顱痛如刀破，乃陽明中風，可用葛根葱白湯。〕；
若使未入陽明，又是引邪內入，不可用也。
即邪在太陽而略見於陽明，則以方來之陽明為重，故必用葛根以絕其路〔仲景治太陽陽明合病桂枝湯加葛根、麻黃，又有葛根黃芩黃連解肌湯，是用以斷太陽陽明之路，非太陽藥也。〕；

若使陽明症備，而止兼有太陽，則又以未罷之太陽為重，故又不用葛根；
且陽明主肌肉者也，而用乾葛大開肌肉，則津液盡從外泄，恐胃愈燥而陰立亡。
至於疹痘未發，則可用此升提；

酒醉可用此解酲；
火鬱則可用此升散；
但亦須審中病輒止。

〔如丹溪云：治瘧無汗要有汗，散邪為主帶補；
有汗要無汗，扶正為主帶散。
若陽瘧有汗，加參、耆以斂之；

無汗加芩、葛、蒼朮以發之。〕
不可過用，以致胃氣有傷也。
〔如丹溪云：斑疹已見紅點，不可更服升葛湯，恐表虛反增斑爛。〕

<h3>柴胡</h3>
｛入足少陽膽，升陽解熱和表｝

柴胡〔耑入膽〕味苦微辛，氣平微寒，據書載治傷寒熱傳足少陽膽。
緣膽為清淨之府，無出無入，邪入是經，正在表裏之界，汗、吐與下當禁，惟宜和解。
故仲景之治傷寒邪入少陽，而見寒熱往來，脇痛耳聾〔少陽衛於身側，其脈循脇通耳。

邪由陽明而傳少陽，故必口苦咽乾，脇痛耳聾，寒熱往來，脈則尺寸俱弦。〕，婦人熱入血室，用之以泄其邪〔衝為血海，血海即血室也，凡衝男女皆有，惟婦人所主在血，故病多犯於此。
柴胡在表可解經邪，在裏可解血熱。〕，胎前產後，小兒痘疹，五疳羸熱諸瘧〔先寒後熱謂寒瘧，先熱後寒謂溫瘧，但熱不寒謂癉瘧，亦謂溫瘧，寒多熱少謂牡瘧。〕；
並癰疽瘡瘍，咸宜用之。

〔喻嘉言曰：
其寒熱所主之往來，適在少陽所主之地；
偏陰則多寒，偏陽則多熱，即其純熱無寒而為癉瘧溫瘧，純寒無熱而為牡瘧，要皆自少陽而造其極。

補偏救弊，亦必返還少陽之界，陰陽兩協於和而後愈也，施汗吐下之法以治實熱，施和溫之法以治虛寒，無非欲致其和平耳。
瘧邪如傀儡，少陽則提傀儡之線索，操縱進退，一惟少陽主張，寧不恢恢乎有餘刃耶。
汪昂曰：瘧之不離乎少陽，猶咳之不離肺也。〕若病在太陽，用之太早，猶引賊入門；

病在陰經，用之則重傷其表；
必得邪至少陽而藥始可用矣。
〔李士材曰：瘧非少陽經，慎用。〕

至云能治五癆，必其諸臟諸腑，其癆挾有實熱者，暫可用此解散
〔實熱是外邪內鬱而實〕；
真虛而挾實熱，亦當酌其所宜。

雖引清陽之氣左旋上行，然升中有散，若無歸、耆同投，其散滋甚；
虛熱不可寒；
血衰火毒者不可燥，豈容誤哉。

〔識此三弊，則用柴胡不致有誤。
宗奭曰：經驗方中治勞熱青蒿煎，用柴胡止合宜爾，服之無不效，熱去即須急止，若或無熱，得此愈甚，雖至死人亦不怨，目擊甚多。
日華子又謂補五癆七傷，藥性論亦謂治癆乏羸瘦，若此等病苟無實熱，醫者執而用之，不死何待。

時珍曰：寇氏不分臟腑經絡有熱無熱，乃謂柴胡不治勞乏，一概擯斥，殊非通論。〕兼之性滑善通，凡溏泄大便者，當善用之；
熱結不通者，當佐當歸、黃芩以投，差無誤耳。
是以陰虛火炎，骨蒸勞熱，腎虛泄瀉，書載不應服。

解散宜北柴胡，虛熱宜海陽軟柴胡為良。
酒炒用。
半夏為使，惡皂莢，畏女菀、藜蘆。

〔時珍曰：行手足少陽，以黃芩為佐；
行手足厥陰，以黃連為佐。〕
<h3>香薷</h3>
｛宣散三伏濕熱｝
香薷〔耑入脾胃心〕氣味香竄，似屬性溫，並非沉寒；

然香氣既除，涼氣即生，所以菀蒸濕熱，得此則上下通達，而無鬱滯之患；
搏結之陽邪，得此則煩熱頓解，而無固結之弊矣；
是以用為清熱利水要劑。

然必審屬陽臟，其症果屬陽結，而無虧弱之症者〔氣虧血弱〕，用此差為得宜；
若使稟賦素虧，飲食不節，其症有似燥渴而見吐瀉不止者，用此等於代茶，寧無誤乎？〔時珍曰：世醫治暑病，以香薷散為首藥。
然暑有乘涼飲冷，致陽氣為陰邪所遏，遂病頭痛發熱惡寒，煩躁口渴，或吐或瀉，或霍亂者，宜用此藥以發越陽氣，散水和脾。

若飲食不節，勞役作喪之人傷暑，大熱大渴，汗泄如雨，煩燥喘促，或瀉或吐者，乃勞倦內傷之症，必用東垣清暑益氣湯、人參白虎湯之類以瀉火益元可也；
若用香薷之藥，是重虛其表而又濟之以熱矣，蓋香薷乃夏月解表之藥，如冬月之用麻黃，氣虛者尤不可多服。
而今人不知暑傷元氣，不拘有病無病，概用代茶，謂能辟暑，真癡人說夢也。〕今人但知暑即是熱，熱即是暑〔暑為陰症，熱為陽症。

經曰：
氣盛身寒，得之傷寒；
氣虛身熱，得之傷暑。

故中暑宜溫散，中熱宜清涼。〕，暑熱混為一氣；
而不知暑屬何形，熱屬何象〔暑陰熱陽〕；
暑何因是而名，熱何因是而號；

暑何因何體氣而至〔體陰召暑〕，熱何因何體氣而召〔體陽召熱〕；
暑何用於香薷不宜〔氣虛傷暑，再加香薷散氣，是益虛矣。〕，熱何用於香薷則效
〔熱因邪鬱，散邪而熱自除。〕；

其中旨趣，在人領會，未可為粗心人道也。
陳者良。
宜冷服。

〔時珍曰：熱服飲人瀉〕
<h3>淡豆豉</h3>

｛升散膈上熱邪｝
淡豆豉〔耑入心肺〕本於黑豆蒸⿱㓁音而成，按其味苦氣寒〔陳藏器曰：豆性平，炒熟熱，煮食寒，作豉冷。〕，似屬苦降下行之味，而無升引上行之力也；
然經火蒸⿱㓁音，味雖苦而氣則馨，氣雖寒而質則浮，能升能散；

故得葱則發汗，得鹽則引吐，得酒則治風，得韭則治痢，得蒜則止血，炒熟又能止汗；
是以邪在上而見煩燥，頭痛滿悶，懊憹不眠，發斑嘔逆者，合於梔子，則能引邪上吐，不致陷入，而成內結之症也。
然必江右製者方堪入藥；

按古製豉法，用黑大豆水浸一宿，淘淨蒸熟，攤勻蒿覆，候上黃衣，取晒簸淨，水拌乾濕得所，安甕中築實，桑葉蓋，厚泥封，晒七日，取出曝一時，又水拌入甕；
如此七次，再蒸去火氣，甕收用。
<h2><br>&emsp;<span class="blue">吐散</span></h2>

邪在表宜散，在裏宜攻；
在上宜吐，在中下宜下；
反是則悖矣。

昔人謂邪在上，因其高而越之。
又曰：在上者涌而吐之是也。
但吐亦須分其所因所治以為辨別，如常山、蜀漆，是吐積飲在於心下者也；

藜蘆、皂白二礬、桔梗蘆、皂角，是吐風痰在於膈者也；
生萊菔子是吐氣痰在於膈者也；
烏尖附是吐濕痰在於膈者也；

胡桐淚是吐腎胃熱痰上攻於膈而見者也；
梔子、瓜蒂，是吐熱痰聚結於膈而成者也；
砒石是吐寒痰在於膈者也；

至於膈有熱毒，則有木鱉、青木香以引之；
痰涎不上，則有燒鹽以涌之。
但吐藥最峻，過用恐於元氣有損；

況砒石、木鱉，尤屬惡毒，妄用必致生變，不可不慎。
<h3>常山</h3>

｛吐心下瘧痰積飲｝
常山〔耑入心下〕辛苦而寒，有毒，功專引吐行水，為除瘧疾老痰積飲要藥。
蓋瘧無不挾痰挾熱以成，然亦有風痰寒熱食氣之分〔風痰宜於星、烏，寒痰宜於薑、附，熱痰宜於貝母，食痰宜於楂、麯，氣痰宜於烏藥。

痰在膈上經絡，非吐不解；
痰在四肢皮裏膜外，非薑汁、竹瀝不達；
痰在脇下，非白芥子不除；

痰在骨節眼黑步艱，非萆薢、苦參不祛；
痰在手臂肩背酸痛，非導痰加薑黃、木香、桂枝不和；
痰在腸胃實結，非用下藥不愈。〕，治須分其陰陽虛實表裏以定；

如瘧果因傷寒寒熱，及時氣溫疫，而致黃涎聚於胸中，心下牢固不解，則當用此引吐；
然亦須在發散表邪，及提出陽分之後而用之。
其用又當審其所見部位，及藥佐使以治，如常山得甘草則吐，水在上焦者宜之；

得烏梅、山甲則入肝，水在脇下者宜之；
得大黃則利水，邪熱交結而成內實者宜之；
得小麥、竹葉則入心；

得秫米、麻黃則入肺；
得龍骨、附子則入腎；
得草菓、檳榔則入脾。

然此陰毒之草，其性悍暴，雖有破瘴逐飲之能，而亦終損真氣，所以仲景治瘧方中，從無及此〔經曰：太陰在泉，濕勝所淫，民病積飲。
又曰：歲土太過，雨濕流行，甚則飲發。
蓋飲有五，流於肺為支飲，於肝為懸飲，於心為伏飲，於經絡為溢飲，於腸胃為痰飲。〕；

而夏傷於暑，秋必癉瘧，及瘧在三陰，元氣虛寒人，則常山等藥皆為戈戟。
或問吐藥甚多，何以瘧疾必用常山、蜀漆？蓋以常山性兼逐疫，瘧疾本於濕疫，故於常山、蜀漆則宜；
猶之瓜蒂、烏附尖、萊菔子、藜蘆皆為吐劑，而瓜蒂則止宜於熱痰，烏尖附則止宜於濕痰，萊菔子則止宜於氣痰，藜蘆則止宜於風痰也。

酒浸炒用。
｛蜀漆｝
根即蜀漆，功用略同。

但苗性輕揚，其於上焦邪結，治之更宜。
<h3>藜蘆</h3>

｛吐風痰在膈｝
藜蘆〔耑入肺胃〕能反五參、細辛、芍藥，及一服即吐，其義何居？蓋緣苦雖屬降，而亦善涌；
藜蘆辛少苦多，故能入口即吐；

是以風痰膈結，而見欬逆上氣者，當用是藥以投，使其膈部之邪，悉從上出也。
但此宜作散劑以投〔散可達上〕，切勿湯藥以服。
〔儒門事親云：一婦病風癎，初一二年一作，後漸日作，甚至一日數作，求死而已；

值歲大飢，採百草食，見野草若葱，採蒸飽食，覺不安，吐膠涎數日，約一二斗，汗出如洗，甚昏困，後遂輕健如常人，以所食是葱訪人，乃憨葱苗，即藜蘆是已。
時珍曰：我朝荊和王妃劉氏，年七十，中風不省，牙關緊閉，先考太醫吏目月池翁診視，藥不能入，不獲已打去一齒，濃煎藜蘆湯灌之，少頃噫氣，遂吐痰而甦；
藥勿瞑眩，厥疾勿瘳，誠然。〕至於腸澼泄痢如何？

書載克治亦是因吐除其實積，積去而利與澼亦可止矣。
吐雖等於常山、瓜蒂、烏附尖、萊菔子，但常山則吐瘧痰，瓜蒂則吐熱痰，烏附尖則吐濕痰〔亦吐風痰〕，此則專吐風痰者也。
況此氣善通頂，治喉痹及鼻中瘜肉，為末吹效。

然亦並非得已，即有中蠱等毒，及或老痰積塊，止可借其宣泄，切勿沾口以自損其津液耳。
取根去頭用。
黃連為使，反細辛、芍藥、諸參，惡大黃，畏葱白。

〔服葱湯，吐即止。〕
<h3>木鱉子</h3>

｛木鱉子引吐熱毒，從痰外出｝
木鱉〔耑入外科外治〕本有二種，一名土鱉，有殼；
一名番木鱉，無殼。

木鱉味苦居多，甘辛略帶，諸書皆言性溫，以其味辛者故耳，究之性屬大寒，狗食即斃，人若誤用，中寒口噤，多致不救，常有因病錯用而斃者矣。
故其功用多從外治，如腫毒乳癰痔漏腫痛喉痹，用此醋漱於喉間，引痰吐出，以解熱毒，不可咽下；
或同硃砂、艾葉捲筒，薰疥殺蠱最效；

或用麻油熬擦癬亦可；
總不可入湯劑，以致寒毒內攻耳。
｛番木鱉引吐熱涎，逆流而上｝

番鱉〔即馬錢子〕功與木鱉大同，而寒烈之性尤甚，所治熱病喉痹，亦止可同山荳根、青木香磨汁內含，使其痰涎引吐，逆流而上，不可咽下。
斑瘡入眼，可用番木鱉半個，輕粉、冰片、麝香為末，左目吹右耳，右目吹左耳，日吹二次即住。
狗性大熱，用此大寒內激，使之相反，立見斃耳。

止入外科治療，用時除油。
<h3>胡桐淚</h3>

胡桐淚〔耑入胃，兼入腎〕苦鹹大寒，耑治咽喉熱痛，齒䘌風疳，瘰癧結核；
緣此熱盛於內，上攻口齒，發為諸病，非不用此味苦，則蟲莫制；
用此味鹹，則堅莫除；

用此大寒，則熱莫解。
經曰：熱淫於內，治以鹹寒。
又曰：在高者，因而越之。

可知大熱大毒，必用大苦大寒以為引吐，方能以除〔頌曰：古方稀用，今治口齒家，為最要之物。〕，正俗所云有病病當之者是耳。
但此不宜多服，恐其引吐不休。
結如小石片者佳〔時珍曰：石淚入地受鹵氣，故其性寒能除熱，其味鹹，能入骨軟堅。〕，木淚狀如膏油。

〔係樹脂流出者。〕
<h3>甜瓜蒂</h3>

｛吐熱痰在膈｝
甜瓜蒂〔耑入脾肺胃〕即俗名苦丁香是也，味苦氣寒，有毒，蓋此氣味純陰，功耑涌泄。
凡因熱痰聚膈，而見面目浮腫，欬逆上氣，皮膚水氣，黃疸濕熱諸症，則當用此調治；

或兼他藥同入涌吐，如仲景合赤小豆之酸甘，以吐胸中寒邪；
金匱瓜蒂湯，以治中喝無汗之類〔胸中者清陽之府，諸邪入胸皆阻，陽氣不得宣達，以致胸滿痞鞕，斯非汗下可施，惟以瓜蒂極苦，赤小豆味酸，相須相益，能除胸中實邪，為吐劑中第一品也。〕；
若不因其高而越，則為喘為嗽，勢所必至。

但非實熱實症，不可輕用。
<h3>萊菔子</h3>

｛萊菔子生吐風痰，炒熟下氣定喘｝
萊菔子〔耑入脾肺〕氣味甚辛，生用研汁，能吐風痰，有倒牆推壁之功，迅利莫禦；
若醋研敷，則癰腫立消；

炒熟則下氣定喘，消食寬膨；
一生一熟，性氣懸殊。
｛菔根生用消痰除血，熟用生痰助濕｝

菔根性亦類子〔生升熟降〕，但生則尅血消痰治痢〔汪昂云：
夏月食其菜數斤則不患痢，秋月以菜葉攤屋瓦上，任霜雪打壓，至春收之，煎湯飲，治痢得效。〕，熟則生痰助濕。
以故火傷垂絕，用生萊菔汁灌之即甦〔方人避難，入石洞中，賊燒烟薰之，口含萊菔一塊，烟不能毒；

嚼汁擂水飲之亦可。〕；
打撲損傷青紫，搗爛⿱㓁音之即散。
煨熟擦摩凍瘃，二三日即和；

偏頭風取近蒂青色半寸許，搗汁滴鼻孔，左痛滴右，右痛滴左，左右俱痛，兩鼻皆滴，滴後少傾，日滴一次，不過六七日，永不再發。
欲令鬚髮白者，以生地黃汁一升，合生萊菔汁飲之即白，傷血之驗可徵也。
〔生地黃涼血，萊菔汁破氣，鬚髮安得不白；

是以人服何首烏、地黃者，切忌萊菔，犯之惟用生薑以制。〕小兒瘤贅遊風，塗之即愈。
并能消麵毒，腐積〔腐漿見蘿百不成〕，并解附子毒。
但其性總屬耗氣傷血，故脾胃虛寒，食不化者，為切忌焉。

子炒用。
<h3>膽礬</h3>

｛吐風痰涎在膈｝
膽礬〔耑入肝膽，兼入肺脾〕又名石膽，產於銅坑之中，得銅精氣而成。
味酸而辛，氣寒而澁，功耑入膽，涌吐風熱痰涎，使之上出；

蓋五味惟辛為散，惟酸為收，五性惟寒勝熱，風熱盛於少陽，結為痰垢，汗之氣橫而不解，下之沉寒而益甚。
凡因濕熱淫火〔提出病要〕，見為陰蝕崩淋，寒熱風痰毒氣，結聚牢固，見為咽齒喉痹乳蛾；
風熱痰垢結聚，見為欬逆癎痓，目痛難忍，及金瘡不愈；

諸毒內閉膠結，見為蟲痛牙疳，種種等症；
服此力能涌吐上出，去其膠痰，化其結聚，則諸症悉除。
故古人之治喉痹乳蛾，用米醋煮真鴨嘴礬為末，醋調探吐膠痰即瘥；

又治紫白癜風，同牡蠣生研，醋調摩之即愈；
又治胃脘蟲痛，以茶清調膽礬末，吐之即除；
又治馬牙疳，紅棗去核，入膽礬煅赤，研末敷之，追出痰涎即效；

百蟲入耳，用膽礬和醋灌即出。
〔諸症皆因風熱在膈。〕按此功耑涌吐，何書又言酸寒能收？不知書言收歛，乃是取辛，收其熱毒，上涌而出；
非以收其入內，而不宣散出表之意也。

〔以散為收。〕凡書所論藥性，每有以收為散，以散作補，不為剖析明白，多有意義難明，以致用之者之誤耳。
磨鐵作銅色者真，形似空青鴨色為上。
〔市人各以醋澡青礬偽之。〕畏桂、芫花、辛夷、白薇。

〔凡用吐法，宜先少服，不涌漸加之，仍以雞羽撩之；
不出，以虀投之，不吐再投，且投且探，無不吐者；
吐至瞑眩，慎勿驚疑，但飲冷水新水立解。

強者可一吐而安，弱者作三次吐之，吐之次日頓快，其邪已盡；
不快，則邪之引之未盡也；
吐後忌飽食酸鹹硬物乾物肥油之物，并忌房室悲憂。〕

<h2><br>&emsp;<span class="blue">溫散</span></h2>
熱氣久積於中，自當清涼以解；
寒氣久滯於內，更當辛溫以除；

故溫散之味，實為中虛寒滯所用也。
然中界乎上下之間，則治固當以中為主，而上下亦止因中而及；
是以溫以守內而不凝，散以行外而不滯，溫散並施，而病不致稍留於中而莫禦矣。

第不分辨明晰，則治多有牽混不清。
｛溫中｝
如縮砂密、木香、香附、乾薑、半夏、胡椒、吳茱萸、使君子、麥芽、松脂，皆為溫中行氣快滯之味；

然縮砂密則止煖胃快滯，木香則止疎肝醒脾，香附米則止開鬱行結活血通經，半夏則止開痰逐濕，乾薑則止溫中散寒，胡椒則止溫胃逐痰除冷，吳茱萸則止逐肝經寒氣上逆腸胃，使君子則止燥胃殺蟲，麥芽則止消穀磨食，松脂則止祛風燥濕，而有不相兼及者也。
｛溫中兼上｝
至於溫中而兼及上，則有如蓽撥之散胸腹寒逆，藿香之醒脾辟惡寬胸止嘔，菖蒲之通心開竅醒脾逐痰，玄胡索之行血中氣滯氣中血滯，安息香之通活氣血，各有專司自得之妙。

｛溫中兼下｝
溫中而兼及下，則有如益智之燥濕逐冷溫腎縮泉，蛇床子之補火宣風燥濕，蒺藜之祛肝腎風邪，大小茴之逐肝腎沉寒痼冷，各有主治獨得之趣。
｛溫中兼外｝

溫中而兼通外，則有草菓之溫胃逐寒辟瘴辟瘧，蘇合香、樟腦、大蒜、山奈、甘松、排草之通竅逐邪殺鬼，白檀香之逐冷除逆以引胃氣上升，良薑、紅豆蔻之溫胃散寒，艾葉之除肝經沉寒痼冷以回陽氣將絕，胡椒之通心脾小腹辟惡發痘，烟草之通氣爽滯辟瘴除惡，白芥子之除脇下及皮裏膜外之風痰，石灰之燥血止血散血，烏藥之治氣逆胸腹不快，各有其應如響之捷。
｛中兼上下｝
溫中而至通上徹下，則有如丁香之泄肺煖胃燥腎止呃，川椒之補火溫臟除寒殺蟲，各有氣味相投之宜。

｛溫中獨見於上｝
若使溫中獨見於上，則有如草豆蔻之逐胃口上之風寒，止當心之疼痛，薰草之通氣散寒辟惡止痛，其效俱不容掩。
｛溫中獨見於下｝

且溫中而獨見於上下，則有如薤之通肺除痹，通腸止痢，其效又屬不泯。
其一溫中，而氣味各殊，治效各別，有不相同如此。
然繡竊謂溫中之味，其氣兼浮而升，則其散必甚；

溫中之味，其氣必沉而降，則其散甚微；
溫中其氣既浮，而又表裏皆徹，則其散更甚而不可以解矣。
是以丁香、白蔻之降，與於草豆蔻、白檀之升，絕不相同；

即與縮砂密之散，木香之降，亦且絕不相似。
良薑氣味過散，故止可逐外寒內入，而不可與乾薑溫內同比；
藿香氣味稍薄，故止可除臭惡嘔逆，而不可與木香快滯並議；

烏藥徹上徹下，治氣甚於香附，故為中風中氣所必需；
薤白氣味辛竄，行氣遠駕木香，故為胸痹腸滯所必用。
凡此是溫是散，皆有義理，錯綜在人細為體會可耳。

<h3>草豆蔻</h3>
｛逐胃口上風寒，止當心疼痛｝

草豆蔻〔耑入脾胃〕辛熱香散，功與肉蔻相似，但此辛熱，燥濕除寒，性兼有濇；
不似肉蔻濇性居多，能止大腸滑脫不休也。
又功與草菓相同，但此止逐風寒客在胃口之上，症見當心疼痛；

不似草菓辛熱浮散，專治瘴癘寒瘧也。
故凡濕鬱成病而見胃脘作疼，服之最為有效。
若使鬱熱內成，及陰虛血燥者，服之為大忌耳。

〔時珍曰：草豆蔻治病，取其辛熱浮散，能入太陰陽明，除寒燥濕，開鬱化食之力而已。
南地卑下，山嵐烟瘴，飲啖酸鹹，脾胃常多寒濕鬱滯之病，故食療必用，與之相宜。
然過多亦能助脾熱，傷肺損目。

或云與知母同用治瘴瘧寒熱，助其一陰一陽，無偏勝之害；
蓋草菓治太陰獨勝之寒，知母治陽明獨勝之火也。〕
產名草蔻，如龍眼而微長，皮黃白薄而棱峭，仁如砂仁而辛香氣和；

滇廣所產名草菓，如訶子，皮黑厚而棱密，子粗而辛臭，雖是一物，微有不同。
〔草菓其義另詳。〕
麵裹煨熟取仁。

忌鐵器。
<h3>草菓</h3>

｛溫胃逐寒，治瘴厲寒瘧｝
草菓〔耑入胃〕與草豆蔻諸書皆載氣味相同，功效無別，服之皆能溫胃逐寒；
然此氣味浮散〔出自漢廣〕，凡冒巔霧不正瘴瘧，服之直入病所而皆有效；

故合常山用則能以截久瘧，同知母用則能以除瘴癘寒熱〔義詳草豆蔻〕，同橘、半用則能以除膈上痰，同楂、麯用則能以解麵濕魚肉。
若使非由瘋瘴，或因濕熱，而見瘀滯；
與傷暑而見暴注溲赤口乾者，則並禁焉。

忌鐵。
<h3>使君子</h3>

｛溫脾燥胃，殺蟲除積｝
使君子〔耑入脾胃〕味甘氣溫，功耑補脾殺蟲除積。
凡人症患五疳便濁，瀉痢腹蟲，皆脾胃虛弱，因而乳停食滯，濕熱瘀塞而成；

服此氣味甘溫以助脾胃，則積滯消，濕熱散，水道利，而前症盡除矣。
時珍曰：凡殺蟲之藥，多是苦辛，獨使君子、榧子而殺蟲亦異也。
每月上旬，蟲頭向上，中旬蟲頭向中，下旬蟲頭向下；

於上旬空心服此數枚，則蟲皆死而出也。
但忌熱茶同服，則令人作瀉矣。
出閩蜀，五瓣有棱，內仁如榧。

亦可煨食，久則油黑不可用。
<h3>白豆蔻</h3>

｛宜散肺分寒滯，溫煖脾胃｝
白豆蔻〔耑入肺脾胃，兼入大腸〕本與縮砂密一類，氣味既同，功亦莫別；
然此另有一種清爽妙氣，上入肺經氣分，而為肺家散氣要藥。

且其辛溫香竄，流行三焦，溫煖脾胃，而使寒濕膨脹，虛瘧吐逆，反胃腹痛，並翳膜
〔必白睛見有白翳方用〕目眥紅筋等症悉除。
不似縮砂密辛溫香竄兼苦，功耑和胃醒脾調中，而於肺腎他部則止兼而及之也。

是以肺胃有火，及肺胃氣薄切忌。
故凡用藥治病，最宜審諒氣味，分別形質，以為考求，不可一毫忽略，竟無分別於其間耳。
<h3>縮砂密</h3>
｛溫脾煖胃快滯｝
縮砂〔耑入脾胃，兼入肺腎大小腸膀胱〕辛溫而濇，故書號為醒脾調胃要藥，然亦兼入肺腎大小腸膀胱；

是以同檀香、白荳蔻則能入肺，同人參、益智則能入脾，同黃蘗、茯苓則能入腎，同赤石脂則能入大小腸。
其言醒脾調胃，快氣調中，則於腹痛痞脹有功〔痛有喜按拒按之別，若使痛喜手按，多屬脾胃虛寒，治須用此，否則切禁。
痞有因寒因熱因暑因濕因痰因氣因血因食之別，亦須審其兼症兼脈以求，不可盡以砂仁為治也。〕；

入大腸則於赤白瀉痢有效；
入肺則於咳嗽上氣克理
〔瀉痢由於寒濕者宜用，熱濕者勿用。〕；

至云止痛安胎，並咽喉口齒浮熱能消，亦是中和氣順之意。
〔胎挾寒滯者始宜，熱屬虛浮者方用。〕若因實熱而云胎氣不和，水衰而見咽喉口齒燥結者服之，豈能是乎？故虛實二字，不可不細辨而詳察耳。
出嶺南，研碎用。

<h3>木香</h3>
｛疎肝醒脾，泄滯和胃｝

木香〔耑入肝脾〕味辛而苦，下氣寬中，為三焦氣分要藥。
然三焦則又以中為要，故凡脾胃虛寒凝滯而見吐瀉停食，肝虛寒入而見氣鬱氣逆，服此辛香味苦，則能下氣而寬中矣；
中寬則上下皆通，是以號為三焦宣滯要劑。

〔宗奭曰：木香耑泄，快胸腹間滯寒冷氣，他則次之；
得橘皮、肉豆蔻、生薑相佐使絕佳，效尤速。
好古曰：

本草云，生氣劣，氣不足，補也，通壅氣，導一切氣，破也；
安胎健脾胃，補也，除痃癖癥塊，破也，其不同如此。
潔古張氏但言調氣，不言補也。〕

至書所云能升能降，能散能補，非云升類升柴，降同沉香，不過因其氣鬱不升，得此氣克上達耳；
況此苦多辛少，言降有餘，言升不足；
言散則可，言補不及；

一不審顧，任書混投，非其事矣。
番船上來形如枯骨，味苦粘舌者良，名青木香，非今所用馬兜鈴根者是也。
〔今用皆廣木香、土木香。〕入理氣藥，磨汁生用；

若實大腸，麵煨熟用。
｛西香｝
今醫妄以西香代木香治痢，殊謬。

<h3>香附米</h3>
｛入肝開鬱散滯，治血通經｝

香附米〔耑入肝膽，兼入肺〕辛苦香燥，據書備極贊賞，能入肝膽二經開鬱
〔鬱有痰鬱火鬱氣鬱血鬱濕鬱食鬱〕散滯，活血通經；
兼行諸經氣分

〔張子和謂聖人嗇氣，如持至寶，庸人役物，反傷太和。
又曰：氣本一也，因有所觸而怒喜悲恐寒熱驚思勞九氣於焉而分；
蓋怒則氣上，喜則氣緩，恐則氣下，寒則氣收，熱則氣泄，驚則氣亂，思則氣結，勞則氣耗，此九氣之至也；

須分虛實以治。〕，凡霍亂吐逆，泄瀉崩漏〔經候須詳病症用藥，如將行而痛者，屬氣之滯屬實，行後而痛者，屬氣與血俱虛；
痛而喜按者屬虛，痛而拒按者屬實；
痛而喜按血淡者屬虛，痛而拒按色紫者屬實；

大抵崩漏多因氣虛血熱而成，故須涼血補氣為要。〕，三焦不利等症〔上焦如霧，中焦如漚，下焦如瀆。〕，治皆有效。
又云生則上行胸膈，外達皮膚；
熟則下走肝腎，外徹腰足。

炒黑則止血分補虛，鹽水浸炒則入血分潤燥，青鹽炒則補腎氣，酒浸炒則行經絡，醋浸炒則消積聚，薑汁炒則化痰飲。
得參、朮則補氣，得歸、地則補血，得木香則疎滯和中，得檀香則理氣醒脾，得沉香則升諸氣，得川芎、蒼朮則總解諸鬱，得梔子、黃連則能降火熱，得茯苓則交濟心腎，得茴香、補骨脂則引氣歸元，得三棱、莪朮則消磨積塊，得厚朴、半夏則決壅消脹，得紫蘇、葱白則解散邪氣，得艾葉則煖子宮。
乃氣病之總司，大抵婦人多鬱，氣行則鬱解，故服之尤效；

非云宜於婦人不宜於男子也。
〔時珍曰：婦人以血用事，氣行則無疾；
老人精枯血閉，惟氣是資；

小兒氣日充，則形乃固。
大凡病則氣滯而餒，故香附於氣分為君，舉世所罕知；
臣以參、耆，佐以甘草，治虛怯甚速也。〕按此耑開鬱散氣，與木香行氣貌同實異；

木香氣味苦劣，故通氣甚捷；
此則苦而不甚，故解鬱居多；
且性和於木香，故可加減出入以為行氣通劑，否則宜此而不宜彼耳。

但氣多香燥，陰虛氣薄禁用。
或酒，或童便，或鹽水浸炒，各隨本方製用。
忌鐵。

<h3>蓽撥</h3>
｛散胸腹寒逆｝

蓽撥〔耑入胃，兼入脾膀胱〕氣味辛熱，凡一切風寒內積，逆於胸膈而見惡心嘔吐
〔陽明胃府〕，見於下部而見腸鳴冷痢水瀉〔太陽膀胱經〕，發於頭面而見齒牙頭痛鼻淵〔陽明胃經〕，停於肚腹而見中滿痞塞疼痛〔太陰經〕，俱可用此投治，以其氣味辛溫，則寒自爾見除。
其曰鼻淵頭痛〔涕膿而臭者為淵，涕清而不臭者為鼽，鼻淵有肉痛極而不下垂者為瘜肉，下垂而不痛者為鼻痔。〕，亦是取其辛熱能入陽明以散浮熱之意；

是以病患偏頭痛風，須先口含溫水，隨左右以此末吹鼻最效。
牙疼必同乾薑、細辛調治，亦取能以除寒之意。
〔熱痛，石膏，牙硝，風痛，皂角、殭蠶、蜂房、二烏，蟲痛，石灰、雄黃。〕總之，氣味既辛，則凡病屬寒起，皆可以投。

然亦泄人真氣，不可任意多服，以致喘咳目昏，腸虛下重，喪其真氣也。
<h3>艾葉</h3>

｛除沉寒痼冷，起陽氣將絕｝
艾葉〔耑入肝脾，兼入腎〕辛苦性溫，其氣芳烈純陽，故可用以取火；
服之則走肝脾與腎，能除沉寒痼冷；

凡一切病因寒濕而見血衂崩帶，腹痛冷痢，霍亂轉筋，胎動腰痛，氣鬱經水不調，子宮虛冷，蟲動瘡疥者〔諸症俱就寒濕論〕，服之能立見效〔故治亦就寒濕起見〕；
若其陽氣將絕之候，灸之即能回陽，且能通諸經以治百病。
〔百病亦就寒濕論，汪昂曰：艾用火炎則氣下，入藥則熱氣上衝。〕故古方有同阿膠以治虛痢，及胎前後下血；

同香附製丸，以調經血而溫子宮，兼除心腹諸痛；
同乾薑以蜜為丸，以除冷惡鬼邪諸氣〔亦寒濕陰氣〕；
同白礬為末，以治瘡疥。

又以熟艾布兜，以治寒濕腳氣及老人臍腹畏冷；
用絹裹以擦風瘙癮疹，皆取辛溫則散之義。
若使症非寒濕，而用是藥燥烈以治，其失匪輕〔每見今人安胎，不審寒熱虛實，輒用艾葉以投，殊為荒謬。〕；

是以書載氣虛血熱者禁用。
〔包盡多少病症。〕取蘄州艾陳者良，揉搗如綿，謂之熟艾，灸火用；
婦人丸散，醋煮搗餅，再為末用；

煎服生用。
〔生用則溫，熟用則熱。〕苦酒、香附為使。
<h3>大茴香</h3>
｛除肝經絡沉寒痼冷｝
大茴香〔耑入肝，兼入腎膀胱小腸，古作蘹香也〕辛甘性熱，據書所載，功耑入肝燥腎，凡一切沉寒痼冷，而見霍亂㿗疝，陰腫腰痛，及乾濕腳氣，并肝經虛火左上衝頭面者用之，服皆有效。

〔有腫謂濕腳氣，無腫謂乾腳氣。〕
蓋茴香與肉桂、吳茱萸皆屬厥陰燥藥，但萸則走腸胃，桂則能入肝腎，此則體輕能入經絡也。
必得鹽引入腎，發出陰邪，故能治疝有效。

〔若挾陽邪者休用，按疝有血氣寒水筋狐㿗七種之分，其病亦有寒熱虛實不同，所當分症施治，疝有病發於肝，而見症於腎，以肝脈絡陰器故也。
茴香能散厥陰經絡陰邪，故多用此施治。〕余按茴香形類不一，據書所載，有言大如麥粒，輕而有細棱者，名大茴，出寧夏〔市中鮮有〕；
他處小者，名小茴；

自番舶來，實八瓣者名八角香。
今市所用大茴，皆屬八角，而寧夏之茴未見。
余細嚼審八角茴味，其香雖有，其味甚甘，其性溫而不烈，較之吳茱萸、艾葉等味更屬不同；

若似八角大茴甘多之味〔
甘多則滯〕，而謂能除沉寒痼冷，似於理屬有礙〔似應用寧夏茴為勝〕；
管見如斯，未知有合後之同志否。

鹽水炒用。
得酒良。
<h3>小茴香</h3>
｛功遜大茴｝
小茴〔耑入肝胃，又入腎膀胱小腸〕形如粟米，辛香氣溫，與寧夏大茴功同，入肝燥腎溫胃。

但其性力稍緩，不似大茴性熱，仍看症候緩急，分別用之耳。
〔時珍曰：小茴性平，理氣開胃，夏月祛蠅辟臭，食料宜之；
大茴性熱，多食傷目發瘡，食料不宜過用。〕酒炒、鹽水炒，各隨病症活用。

<h3>益智</h3>
｛溫胃逐冷，溫腎縮泉｝

益智〔耑入脾胃，兼入腎〕氣味辛熱，功耑燥脾溫胃，及斂脾腎氣逆，藏納歸源
〔氣逆因寒而起，故以益志散寒為斂，非收斂之斂也。〕，故又號為補心補命之劑。
是以胃冷而見涎唾，則用此以收攝〔涎唾由於胃冷，收攝亦是溫胃，不當作甘補收斂看。〕；

脾虛而見不食〔脾虛亦是脾寒，不食不可作中空宜補看。〕
，則用此溫理〔只是散寒逐冷〕；
腎氣不溫而見小便不縮，則用此鹽炒與烏藥等分為末，酒煮山藥粉為丸，鹽湯下，名縮泉丸以投〔以溫為縮〕；

與夫心腎不足而見夢遺崩帶，則用此以為祕精固氣。
〔以溫為固，非以收濇為固也。〕
若因熱成氣虛而見崩濁夢遺等症者，則非所宜。

〔今人不審寒熱虛實，妄用益智固精，昧甚。〕此雖類於縮砂密，同為溫胃，但縮砂密多有快滯之功，此則止有逐冷之力，不可不分別而審用耳。
出嶺南，形如棗核者，鹽炒用。
<h3>山奈</h3>
｛煖胃辟惡｝
山奈〔耑入胃〕氣味芳香，功能煖胃辟惡。

凡因邪氣而見心腹冷痛，寒濕霍亂，暨風蟲牙痛，用此治無不效〔仁存方用山奈為末，鋪紙上，捲作筒，燒燈吹滅，乘熱和藥吹入鼻內，痛即止。
攝生方用肥皂一個去穰，入山奈、甘松各三分，花椒、食鹽不拘多少，填滿麵包，煅紅取研，日用擦牙漱去。〕；
以其氣味芬芳，得此則能溫胃辟惡耳。

〔水雲錄治婦人頭屑，用山奈、甘松香、零陵香一錢，樟腦二分，滑石半兩，為末，夜擦，且篦去。〕若使諸症概非濕穢，不得妄用。
出廣東，根葉與生薑同。
合諸香藥用。

<h3>甘松</h3>
｛醒脾開鬱，辟邪除惡｝

甘松〔耑入脾〕甘溫無毒，考書俱載芳香升竄，功能醒脾開鬱。
凡因惡氣卒中，而見心腹痛滿，風疳齒䘌者，可同白芷並附子並用〔聖濟總錄治風疳蟲牙蝕肉至盡，用甘松、膩粉各二錢半，蘆薈半兩，豬腎一對，切炙為末，夜漱口後貼之，有涎吐出。〕；
若腳氣膝腫，煎湯淋洗。

〔惟寒濕則宜，熱濕者休用。〕此雖有類山奈，但山奈氣多辛竄，此則甘多於辛，故書載能入脾開鬱也。
出涼州，葉如茅根緊密者佳，此屬草部，與松木、松香不同。
<h3>良薑</h3>
｛溫胃散寒除泄｝
良薑〔耑入胃〕氣味辛熱，治無他屬，凡因客寒〔客寒為外至寒邪〕積於胃脘，而見食積不消，絞痛殆甚；

暨霍亂瀉痢，吐惡𦠉膈，瘴瘧冷癖，皆能溫胃卻病；
故同薑附則能入胃散寒，同香附則能除寒祛鬱。
若傷暑泄瀉，實熱腹痛切忌。

此雖與乾薑性同，但乾薑經炮經制，則能以去內寒；
此則辛散之極，故能以辟外寒之氣也。
〔心口痛方云：凡男女心口一點痛者，乃胃脘有滯或有蟲也，多因怒極受寒而起，遂致終身，俗言心氣痛者非也；

用高良薑酒洗七次，同香附子醋洗七次，焙研，各記收之；
因寒加薑末為君，附末佐之；
因怒附末為君，薑末佐之；

寒怒兼有平用；
以米飲入生薑汁一匙、鹽一捻服之，宜止。〕
｛紅豆蔻｝

子名紅豆蔻，氣味辛甘而溫，炒過入藥，亦是散寒燥濕補火，醒脾溫肺之味；
且善解酒餘，並治風寒牙痛。
與良薑性同，然有火服之，傷目玫衂，不可不知。

<h3>乾薑</h3>
｛溫中散寒｝

乾薑〔耑入胃〕其味本辛，炮制則苦，大熱無毒，守而不走，凡胃中虛冷，元陽欲絕，合以附子同投，則能回陽立效，故書則有附子無薑不熱之句，與仲景四逆白通薑附湯皆用之。
〔元素曰：乾薑氣薄味厚，半沉半浮，可升可降，陽中之陰也。
又曰：大辛大熱，陽中之陽，其用有四，通心助陽，一也；

去臟腑沉寒痼冷，二也；
發諸經之寒氣，三也；
治感寒腹痛，四也。〕

且同五味則能通肺氣而治寒嗽，同白朮則能燥濕而補脾，同歸、芍則能入氣而生血。
故凡因寒內入，而見臟腑痼蔽，關節不通，經絡阻塞，冷痹寒痢，反胃膈絕者，無不藉此以為拯救。
｛黑乾薑｝

除寒炒黑，其性更純，味變苦鹹，力主下走；
黑又止血，辛熱之性雖無，而辛涼之性尚在，故能去血中之鬱熱而不寒，止吐血之妄行而不滯；
較之別藥，徒以黑為能止血為事者，功勝十倍矣。

血寒者可多用，血熱者不過三四分為嚮導而已。
白淨結實者良，母薑晒乾為乾薑，炒炮為炮薑，炒黑為黑薑。
<h3>藿香</h3>
｛醒脾止惡，寬胸止嘔｝
藿香〔耑入脾胃肺〕辛香微溫，香甜不峻，但馨香氣正能助脾醒胃以辟諸惡，故凡外來惡氣內侵，而見霍亂嘔吐不止者，須用此投服

〔如藿香正氣散用此以理脾肺之氣，俾正氣通而邪氣除。〕；
俾其胸開氣寬，飲食克進
〔寒熱正復〕；

故同烏藥順氣散則可以利肺，同四君子湯則可健脾以除口臭。
但因熱作嘔，勿服。
<h3>薰香</h3>
｛溫氣散寒，辟惡止痛｝
薰香〔耑入肺〕即書所謂零陵香者是也，味甘而辛，性平無毒，按書有言能治心痛惡氣，以痛與惡，多屬寒聚，得此能以散寒故耳；

又言能除鼻中瘜肉鼻癰，以鼻得香則開，得臭則閉之意耳。
至云多服作喘，亦能以香能耗氣，溫服則氣上應而作喘耳。
但此服之則少

〔亦有治塞頭風齒痛狐惑下痢等症〕，而香鋪用以作料甚多〔有婦人用此浸油省頭〕，是亦眾香中之不可缺也矣。
出湖嶺者佳。
<h3>排草香</h3>
｛辟惡宣滯｝
排草氣味芳香〔耑入脾〕，據書載能祛惡辟臭除魅，與天時行，並宜燒之；

水腫浮氣風瘧，可用生薑、芥子煎湯浴洗。
玩此氣味芳香，僅可以辟邪魅鬼惡，使之氣不克勝；
至於水腫浮氣，亦須香以通達，使之氣伸浮散，故止可入外用。

〔今婦人用此入油省頭。〕若使作湯以服，則經絡遍布，雖曰祛邪扶正，而正氣或虛，則又因香而斲敗矣。
〔香散之極。〕故古人制方，有宜於外者，則即以外為主而內不投；
有宜於內者，則即以內為要而外不行；

即云諸香有類於斯，內亦見用。
然此補少泄多，古人獨於此味別為外治而不內入，未必不有意義於其中也。
<h3>石菖蒲</h3>
｛入心宣氣通竅，醒脾逐痰｝
石菖蒲〔耑入心，兼入脾胃膀胱〕辛苦而溫，香芳而散，諸書尚論未透，惟張璐發揮本經最明，指此實為心氣不足要劑。

〔時珍云：高皇御製碑中載之，菖蒲氣溫味辛，乃手少陰足厥陰之藥，心氣不足者用之，虛則補其母也；
肝苦急，以辛補之是矣。〕其言能補五臟，以心為君主，五臟係焉；
首言治寒濕痹，是取其辛溫開發脾氣之力；

治欬逆上氣者，痰濕壅滯之喘咳，故宜搜滌，若肺胃虛燥之喘咳，非菖蒲可治也；
其開心孔九竅，明耳目，出聲音，總取辛溫利竅之力；
心孔開，九竅利，則癰瘡之毒可解；

腸胃喜溫惡寒，腸胃既溫，則膀胱之虛寒小便不禁自止；
久服輕身者，除濕之驗也；
不忘不惑，延年益智，高壽不老，皆補五臟通九竅氣之力也；

其釋本經如此。
又言能主肝虛心腹痛，霍亂轉筋，消伏梁癲癎，善通心脾痰濕可知。
千金治胎動不安，半產漏下，或搶心下血，及產後崩中不止，並以菖蒲一味煎服，皆取辛能開竅，血氣安養之意，觀此菖蒲實為宣氣通竅之劑；

故在楊士瀛亦謂噤口下痢，可用石菖蒲加於參苓白朮散內以開其胸，則其義益著。
〔楊士瀛曰：下痢噤口，雖是脾虛，亦熱氣閉隔心胸所致；
俗用木香失之溫，用山藥失之閉，惟參苓白朮散加石菖蒲，粳米飲調下；

或用參、苓、石蓮肉少入菖蒲服，胸次一開，自然思食。〕但陽亢陰虛，嫠寡失合者禁用，以其能動心胞之火耳。
取一寸九節紫花根瘦者佳。
去皮，微炒用。

秦艽為使，惡麻黃，忌飴糖、羊肉、鐵器。
<h3>半夏</h3>

｛主散腸胃濕痰｝
半夏〔耑入脾胃膽，兼入心〕書言辛溫有毒，體滑性燥，能走能散，能燥能潤，和胃健脾，補肝潤腎數語，業已道其主治大要矣。
第不詳悉註明，猶未有解，蓋半夏味辛，辛則液化而便利，故云能潤腎燥也〔成無己曰：半夏辛散行水而潤腎燥，蓋燥去濕則水利，辛化液則燥潤。

局方半硫丸治老人虛祕，皆取其潤滑也。
俗以半夏、南星為性燥，誤矣；
濕去則土燥，痰涎不生，非二物之性燥也。〕；

脾苦濕，必得味辛氣溫以為之燥，半夏辛溫，能於脾中滌痰除垢，痰去而脾自健，故云能以健脾也〔王好古曰：腎主五液，化為五濕，在腎為唾，在肝為淚，在心為汗，在肺為涕，在脾為痰；
痰者因咳而動脾之濕也。
半夏泄痰之標，不能泄痰之本，泄本者，泄腎也；

咳無形，痰有聲，無形則潤，有聲則燥，所以為疏脾濕而潤腎燥之劑也。〕；
胃為痰氣壅塞，則胃不和之極，半夏既能溫脾以除痰，又合生薑煖胃以除嘔，若合柴苓以治少陽寒熱往來，則胃更見和諧，故云能以和胃也。
〔王好古曰：俗以半夏為肺藥，非也，止嘔為足陽明；

除痰為足太陰，柴胡為之使，故柴胡湯用之，雖云止嘔，亦助柴苓主寒熱往來，是又為足少陽藥也。
時珍曰：脾無濕不生痰，故脾為生痰之源，肺為貯痰之器。
按有聲無痰曰欬，蓋傷於肺氣；

有痰無聲曰嗽，蓋動於脾濕也；
有聲有痰曰咳嗽，或因火因風因寒因濕因虛勞因食積，宜分症論治。
大法治嗽當以治痰為先，而治痰又以順氣為主；

宜以半夏燥其濕，枳殼、橘紅利其氣，肺虛加溫斂之藥，肺熱加涼瀉之劑。〕他如氣逆能下〔痰除而氣自下〕，鬱結能開
〔痰除而鬱與結亦開〕，暴死，以末吹鼻能救〔如縊死溺死壓死魘死產死之類〕；
不眠，以半夏湯通其陰陽得臥〔素問曰：胃不和則臥不安，半夏能和胃氣而通陰陽。

靈樞曰：
陽氣滿不得入於陰，陰氣虛故目不得瞑；
飲以半夏湯，陰陽既通，其臥立至。

又有咳嗽不得眠者，左不得眠屬肝脹，右不得眠屬肺脹，宜清肺。〕；
胸脹，合栝蔞等藥名小陷胸湯以除；
少陰咽痛生瘡，語聲不出，合雞子、苦酒名苦酒湯以服

〔仲景用此以治少陰咽痛〕，亦何莫非半夏之妙用，而為開竅利濕之藥。
〔合陳皮、茯苓、甘草名二陳湯，為治痰之總劑；
寒積佐以乾薑、芥子，積熱佐以黃芩、栝蔞，濕痰佐以蒼朮、茯苓，風痰佐以南星、前胡，痞痰佐以枳實、白朮，更看痰所在加導引藥，惟燥痰非半夏所能司也已。〕但陰虛火盛，熱結胎滑痰湧等症，則非所宜，不可不慎。

〔趙繼宗曰：二陳治痰，世醫執之，內有半夏，其性燥烈，若風濕食諸痰則相宜；
至於勞痰失血諸痰，用之反能燥血液而加病。
按古半夏有二禁，汗家渴家忌之，然亦間有用者。〕圓白而大陳久者良。

浸七日，逐日換水，瀝去涎，同皂莢、白礬、薑煮熟〔半夏畏薑，偏用薑以制其毒。〕；
或七日夜，用淨水淘浸
〔以除其涎〕，再用皂莢水浸七日夜〔同皂莢可治風痰〕；

又用灰水淘浸七日夜
〔可治脾胃痰〕；
又用白礬水淘浸七日夜〔可治清水痰〕；

又用生薑水淘浸七日夜
〔可治寒痰〕；
又用甘草水淘浸七日夜〔可解其毒及調制藥之性〕，洗淨焙乾用。

柴胡、射干為使，畏生薑、秦皮、龜甲、雄黃，忌羊血、海藻、飴糖〔以甘膩凝滯故忌〕，惡皂莢，反烏頭。
〔烏頭辛燥悍烈，故反。〕
｛半夏出齊州佳｝

｛半夏麯｝
其用薑汁浸造，名生薑麯；
礬水煮造〔兼薑糊入〕，名礬麯；

同皂角煮造〔鍊膏〕，名皂角麯；
同白芥子等分煮造〔有竹瀝三分之〕，名竹瀝麯；
同麻油浸造，炒乾為末造成，名麻油麯；

同黃牛膽與蜜造，名牛膽麯；
同香附、蒼朮、撫芎和半熬膏造，名開鬱麯；
同芒硝〔十分之三〕煮與大黃煎膏造，名硝黃麯；

同海粉、雄黃〔各十分之五〕煉蜜造，名海粉麯；
同生黃牛肉熬膏，名霞天麯。
並照造麯法草盦七日，待生黃衣，懸乾掛風處。

至用麯治之症，則隨制藥能治病症之性以為治焉。
〔如生薑治寒痰，皂角治風痰，白礬治濕痰，牛肉治沉疴痼痰之類。〕
<h3>烟草</h3>
｛通氣爽滯，辟山嵐瘴毒｝
烟草〔耑入表與胃〕下咽即能醉人，且或醉倒而復甦，其性力之猛，殆非他物所能比類者矣。

景岳云：吸其味，則辛而鮮甘；
審其氣，則溫而且熱。
凡書所述烟草，皆言在表則能散陰助陽，如山巔惡毒瘴濕，而致腠理閉密，筋骨痹痛，服此可以見效〔因散故〕；

在裏則能開胃和中，凡因風寒食滯，而致霍亂嘔吐，宿食難消，膨脹鬱結，下陷後墜，服此亦克有功。
〔因性溫性熱故。〕
且其氣一入人口，不比常度，頃刻而周一身，令人通體俱快〔氣竄善走〕；

醒能使人醉，醉能使人醒，饑能使人飽，飽能使人饑，以之代酒代茗，終身不厭；
卒不能以妨人，其故何耶？蓋緣烟性猛，人不能勝，故下咽即醉，醉因氣耗〔辛散氣〕
，理固然也。

然烟氣易散，而人氣隨服，陽性留中，旋亦生氣，雖散仍補，此惟陰滯者用之如神〔陰臟可用〕；
若陽盛氣越，多燥多火〔陽臟不可用〕；
及氣虛氣短多汗者，皆不宜用。

閩產者佳。
<h3>延胡索</h3>

｛行心肝血中氣滯，氣中血滯｝
延胡索〔耑入心肝〕氣味辛溫，無毒，入足厥陰肝、手少陰心經，能行血中氣滯，氣中血滯；
故凡月水不調〔月水或先或後，多因血氣凝滯〕，心腹卒痛，小腹脹痛，胎產不下，筋縮疝瘕，產後血衝血暈，跌仆損傷，不論是血是氣，積而不散者，服此力能通達。

〔諸症皆屬氣血凝滯。〕以其性溫，則於氣血能行能暢；
味辛，則於氣血能潤能散；
所以理一身上下諸痛，往往獨行功多。

〔方勺泊宅編云：
一人病遍體作痛，殆不可忍，都下醫或云中風中濕腳氣，悉不效，周離亨言是氣血凝滯所致，用延胡索、當歸、桂心等分為末，溫酒服三四錢，隨量頻進，以止為度，遂痛止；
蓋延胡索能活血化氣，第一品藥也。

其後趙待制霆因導引失節，肢體拘攣，亦用此數服而愈。〕然此既無益氣之情，復少養營之義，徒仗辛溫攻凝逐滯，虛人當兼補藥同用，否則徒損無益。
〔氣虛血熱切忌。〕根如半夏，肉黃小而堅者良。
酒炒行血，醋炒止血，生用破血，炒用調血。

｛延胡索出茅山佳｝
<h3>丁香</h3>

｛泄肺溫胃，煖腎止呃｝
丁香〔耑入肺胃腎〕辛溫純陽，細嚼力直下達，故書載能泄肺溫胃煖腎；
非若縮砂密功耑溫肺和中，木香功耑溫脾行滯，沉香功耑入腎補火，而於他臟則止兼而及之也。

是以亡陽諸症，一切嘔噦呃逆反胃，并霍亂嘔噦，心腹冷疼，並痘瘡灰白〔諸症皆就胃寒論〕，服此逐步開關，直入丹田
〔逐步開關四字形容殆盡〕，而使寒去陽復，胃開氣縮，不致上達而為病矣。
〔張璐曰：

呃逆宜辨寒熱，若寒熱不辨，用藥立斃。
凡聲之有力而連續者，雖有手足厥逆，大便必堅，定屬大熱，下之則愈，萬舉萬全；
若胃中無實火，何以激搏其聲逆上而衝乎，其聲低怯而不能上達於咽喉，或時鄭聲，雖無厥逆，定屬虛寒，苟非丁附，必無生理，若胃中稍有陽氣，何至聲音低怯不前也？

蓋胃中有火則有聲，無火則聲怯，誤以柿蒂、蘆根輩治之，倉扁不能復生矣。〕
此為煖胃補命要劑，故逆得溫而逐，而呃自可以止；
若止用此逐滯，則木香較此更利。

但此熱症忌用。
｛雞舌香｝
有雌雄二種，雌即雞舌香，力大；

若用雄，去丁蓋乳子。
畏鬱金、火。
<h3>白檀香</h3>
｛逐冷除鬱，引胃氣上行｝
白檀香〔耑入肺胃脾，兼入腎〕氣味辛溫，薰之清爽可愛〔形容殆盡〕，凡因冷氣上結，飲食不進，氣逆上吐，抑鬱不舒，服之能引胃氣上升〔力并上行〕；

且能散風辟邪，消腫住痛〔力主外散〕，功耑入脾與肺，不似沉香力耑主降而引氣下行也。
〔時珍曰：楞嚴經云，白旃檀塗身，除一切熱惱，今西南諸番酋，皆用諸香塗身，取此義也。
杜寶大業錄云，隋有壽禪師妙醫術，作五香飲濟人，沉香飲、檀香飲、丁香飲、澤蘭飲、甘松飲，皆以香為主，更加別藥有味而止渴，兼補益人也。〕但此動火耗氣，陰虛火盛者切忌。

取白潔色白者佳。
｛紫檀香｝
紫色為紫檀，氣寒味鹹，專入血分。

<h3>蘇合香</h3>
｛通竅逐邪，殺鬼除瘧｝

蘇合香〔耑入諸竅〕味甘氣溫，出於天竺崑崙諸國，安南三佛齊亦皆有之；
治能辟惡殺鬼，凡溫瘧蠱毒癎痓，並痰積氣厥，山嵐瘴濕，襲於經絡，塞於諸竅者，非此不除。
〔昔文正公氣羸多病，宋真宗面賜藥酒一瓶，令空腹飲之，可以和氣血，辟外邪，公飲之大覺安健，次日稱謝，上曰：此蘇合香酒也，每酒一斗，入蘇合香丸一兩同煮，極能調和五臟，卻腹中諸疾；

每冒寒夙興，則飲一盃而安。〕
按香皆能辟惡除邪，此合諸香之氣煎就而成一物，其通竅逐邪，殺鬼通神，除魘絕瘧祛蠱，宜其然矣。
以筯挑起，懸絲不斷者真。

但血燥氣弱，勿用。
<h3>安息香</h3>

｛通心氣，活肝血｝
安息香〔耑入心肝〕係西戎及南海波斯國樹中之脂，其香如膠如飴，其氣馨，其味苦而兼甘，其性平。
按凡香物皆燥，惟此香而不燥；

香物皆烈，惟此竄而不烈，洵佳品也。
以之常薰，則惡氣悉絕而心肺皆沁，神氣通暢；
故凡傳屍癆瘵，霍亂嘔逆，蠱毒惡侵，夢魘鬼交等症，無不用此調治，俾其邪辟正復，所以蘇合香丸、紫雪丹、七香丸〔同沉香、木香、丁香、藿香、八角茴香各三錢，香附子、縮砂密、炙甘草各五錢，為末蜜丸，以治小兒肚痛。〕，亦皆用此，以其獨得香氣之正也。

但元氣虛損，陰火旺者，其切忌焉。
書言燒之能集鼠者真。
<h3>烏藥</h3>
｛治氣逆，胸腹不快｝
烏藥〔耑入胃腎，兼入脾肺膀胱〕辛溫香竄，書載上入脾肺，下通腎經，如中風中氣，膀胱冷結，小便頻數，反胃吐食，泄瀉霍亂，女人血氣凝滯，小兒蛔蟲，外而瘡癤疥癘，并凡一切病之屬於氣逆而見胸腹不快者，皆宜用此。

〔許學士云：
暴怒傷陽，暴喜傷陰，憂愁不已，氣多厥逆，往往得中氣之症，不可作中風治。
時珍曰：局方治中風中氣諸症，同烏藥順氣散者，先疏其氣，氣順則風散也。

嚴用和濟生方治七情鬱結，上氣喘急，用四磨湯者，降中兼升，瀉中兼補也，其方以人參、烏藥、沉香、檳榔各磨濃汁七分，合煎，細細咽之。
朱氏集驗方治虛寒小便頻數，縮泉丸用炒益子等分，為丸服者，取其通陽明少陰經也。〕功與木香、香附同為一類，但木香苦溫，入脾爽滯，每於食積則宜；
香附辛苦，入肝膽二經開鬱散結，每於憂鬱則妙；

此則逆邪橫胸，無處不達，故用以為胸腹逆邪要藥耳。
氣行則風自散。
〔故不須治風。〕

若氣虛內熱而見胸膈不快者，非其所宜。
〔烏藥止可以除冷氣。〕
根有車轂紋形而連珠者良。

酒浸一宿，或煅研用。
<h3>吳茱萸</h3>

｛逐肝寒氣上逆｝
吳茱萸〔耑入肝，兼入脾胃腎膀胱〕辛苦燥熱，微毒，耑入厥陰〔肝〕氣分，散寒除脹。
東垣云：濁陰不降，厥氣上逆，甚而脹滿，非吳茱萸不可治也，多用損人元氣，故吞酸吐酸等症俱用。

〔繡按吞吐酸水，河間丹溪單指屬熱，景岳專指屬寒，斯症寒熱俱有，在醫於病所見，兼症與脈，及平昔臟氣偏純，審實明辨可耳，不可專祖一家治法。〕至如咽喉口舌生瘡，以茱萸末醋調，貼兩足心，一夜便愈者，以熱下行也；
兼入脾胃以除胸中寒冷，又脾經血分濕痹，令其表裏宣通，而無拒閉之患矣；
又兼入腎而治膀胱受濕，陰囊作疝，久滑冷瀉，陰寒小腹作疼；

暨腳氣水腫，并口舌生瘡，除蠱殺蟲〔諸症皆作陰寒論〕；
要皆氣味辛所致。
但走氣動火，久服令人目昏發瘡〔以溫肝經燥血故〕，血虛有火者尤忌。

陳者良，泡去苦烈汁用。
止嘔黃連水炒，治疝鹽水炒，治血醋炒。
惡丹參、硝石。

<h3>樟腦</h3>
｛通竅辟惡｝

樟腦〔耑入關竅〕性稟龍火，辛熱香竄，能於水中發火，其燄益熾。
治能通關利竅，凡中惡卒死者，可用樟木燒烟薰之；
并能除濕殺蟲，置鞋中去腳氣，方書每和烏頭為末，醋丸彈子大，置於足心，火烘汗出為效；

且能薰衣篋，辟蛀蟲。
出韶郡諸山，以漳木蒸汁，煎煉結成樟腦；
升打得法，能亂冰片。

<h3>川椒</h3>
｛補火溫臟，除寒殺蟲｝

川椒〔耑入肺脾腎〕辛熱純陽〔時珍曰：其味辛而麻，其氣溫以熱，稟南方之陽，受西方之陰。〕，無處不達，治能上入於肺發汗散寒，中入於脾煖胃燥濕消食，下入命門，補火治氣上逆。
〔冷氣上逆。〕凡因火衰寒痼〔提出諸症根源〕，而見陰衰溲數，陰汗精洩，並齒動搖，目暗，經滯癥瘕，蚘痛鬼蛀血毒者，服此辛熱純陽，無不奏效〔上清訣云：凡人吃飯傷飽，覺氣上衝心胸痞悶者，水吞川椒即散；
以其能通三焦，引正氣下惡氣，消宿食也。

戴元禮云：
凡人嘔吐服藥不納者，必有蚘在膈間，蚘聞藥則動，動則藥出而蚘不出，但於嘔吐藥中加川椒良，蓋蚘見椒則頭伏也；
觀此，則仲景蚘厥烏梅丸中用椒，亦此義耳。

按蚘蝕有腹痛，面白唇紅，時發時止等症可察。
許叔微云：凡人腎氣上逆，須以川椒引之歸腎。
危氏神授丸治傳屍勞，用川椒炒出汗，米飲送下，二斤而愈。〕；

以其寒去臟溫，故能所治皆應。
此雖與胡椒同為一類，但胡椒則止溫胃除寒逐水；
此則更兼入腎補火殺蟲，而於逐水不甚專也。

出四川，肉厚皮皺者是。
｛秦椒｝
秦產名秦椒，味辛過烈。

閉口者有毒殺人。
微炒去汗，搗去裏面黃殼，取紅用。
得鹽良，使杏仁，畏款冬、防風、附子、雄黃、麻仁、涼水。

｛椒目｝
子名椒目，苦辛，耑行水道，不行穀道；
能治水蠱，除脹定喘，及腎虛耳鳴。

<h3>胡椒</h3>
｛溫胃除寒逐水｝

胡椒〔耑入胃〕辛熱純陽，比之蜀椒，其熱更甚。
凡因火衰寒入，痰食內滯，腸滑冷痢，及陰毒腹痛，胃寒吐水，牙齒浮熱作痛者〔同鹽火煅擦齒良〕，治皆有效，以其寒氣既除而病自可愈也。
但此止有除寒散邪之力，非同附、桂終有補火益元之妙。

況走氣動火，陰熱氣薄，最其所忌。
畢茄向陰所生，性遜胡椒，主治略同。
<h3>松脂</h3>
｛祛風除濕，生肌殺蟲｝
松脂〔耑入肝脾〕即屬松木津液，流於皮幹之中，經久結成；

其液如脂，芳香燥結，內可祛風除濕去痹，外可貼瘡長肉殺蟲。
緣人風濕內淫，則氣血受阻，故瘡疥癰腫身重痹痛等症，靡不因是而生；
得此苦以洩熱，溫以祛風除濕，則病悉愈。

然必蒸煉得法，始堪服食。
至云久服輕身延年，雖出經解，未可盡信，其亦過為稱譽之意也乎。
但火實有熱者，忌服。

<h3>麥芽</h3>
｛耑消穀食｝

麥芽〔耑入胃〕味甘氣溫，功耑入胃消食；
又味微鹹，能軟堅；
溫主通行，其生發之氣，能助胃氣上行以資健運。

故能消食化穀，及治一切宿食冷氣，心腹脹滿，溫中下氣除煩，止霍亂，消痰飲，破癥結等症。
然真火不充，則精液不溉，徒以溫胃之品，以為殺蟲之具〔王好古曰：麥芽、神麯，胃虛人宜服之以伐戊己腐熟水穀。
李時珍曰：無積而服之，消人元氣；

與白朮諸藥消補兼施，則無害也。〕，雖於逐堅破積，偶有見效；
而精華實失，腎氣先損，豈胃長服之味也乎？是以孕婦勿食，恐墜胎元〔外臺方：麥芽一升服，下胎神驗。
薛立齋治一婦人喪子乳脹，幾欲成癰，單服麥芽一二兩，炒煎服，立消，其破血散氣如此。〕；

虛者少煎，防消腎水，故必雜於補劑內用，則無慮耳。
炒用。
豆蔻、砂仁、烏梅、木瓜、芍藥、五味為使。

<h3>大蒜</h3>
｛宣竅逐寒辟惡｝

大蒜〔耑入脾胃諸竅。
時珍曰：按孫愐唐韻云，張騫使西域，始得大蒜、胡荽。
則小蒜乃中土舊有，而大出胡地，故一名葫。〕氣味辛溫，開胃健脾，宣竅辟惡，為祛寒除濕，解暑散痰，消腫散毒第一要劑；

然究皆因味辛則氣可通，性溫則寒可辟，而諸毒諸惡諸濕諸熱諸積諸暑，莫不由此俱除矣。
是以書云，功能破堅化肉殺蟲
〔宗奭曰：葫氣極葷，置臭肉，反能掩臭。

時珍曰：葫蒜其氣薰烈，能通五臟，達諸竅，去寒濕，辟邪惡，消癰腫，化癥積肉食，此其功也。〕，暨用此貼足則鼻衂能止
〔引陽歸陰〕；
用此導閉，則幽明能通〔辛以散寒〕；

用此敷臍，則下焦水氣能消
〔辛能散水〕；
用此切片艾灸，則癰毒惡毒瘡腫核能起。

〔江寧府紫極宮刻石記其事云。
但是發背，及癰疽惡瘡腫核初起有異，皆可灸之，不計壯數，惟要痛者灸至不痛，不痛者灸至痛極而止。
疣贅之類灸之，亦便成痂自脫，其效如神。

李迅曰：
癰疽着灸勝於用藥，緣熱毒中隔，上下不通，必得毒氣發洩，然後解散。
初起便用獨頭大蒜切片灸之，三壯一易，百壯為率，但頭項以上，切不可灸，恐引氣上行更生大禍也。

史源曰：有灸至八百壯者，約艾一篩，初壞肉不痛，直灸到好肉方痛，至夜火焮滿背，瘡高阜而熱，非艾火出其毒於壞肉之裏，則內逼五臟而危矣。〕但其氣薰臭，多食恐能生痰動火，散氣耗血，損目昏神。
〔藏器曰：初食不利目，多食卻明；
久食令人血清，使毛髮白。

時珍曰：久食傷肝損眼。
今北人嗜蒜宿炕，故盲瞽最多。〕亦忌與蜜同食。
〔與蜜得葱益脹意相同。〕

<h3>薤</h3>
｛通肺氣，利腸胃｝

薤〔耑入肺大腸，即蕌子〕亦動滑藥耳，故書皆載調中助陽，散血疏滯，定喘，安胎利產，及治湯火傷損。
緣薤味辛則散，散則能使在上寒滯立消；
味苦則降，降則能使在下寒滯立下；

氣溫則散，散則能使在中寒滯立除；
體滑則通，通則能使久痼寒滯立解，是以下痢可除〔王好古曰：下重者氣滯也，四逆散加此以洩滯。〕，瘀血可散〔本經治金瘡瘡敗，取辛以洩氣，溫以長肉也。〕，喘急可止〔是風寒喘急，千金方用之。〕，水腫可敷〔是風寒水腫，生搗敷之，搗汁生飲。〕胸痹刺痛可愈〔仲景用栝蔞薤白白酒湯〕，胎產可治〔俱指寒滯而言〕，湯火及中惡卒死可救〔湯火傷和蜜搗用。
肘後方治中惡卒死，用薤汁灌鼻中，韭汁亦可。〕，實通氣滑竅助陽佳品也。

功用有類於韭，但韭則止入血行氣及補腎陽，此則耑通寒滯及兼滑竅之為異耳。
取白用，忌牛肉。
〔黃帝云：薤不可同牛肉作羹，食之成瘕。〕

<h3>胡荽</h3>
｛通心脾，達小腹，辟惡發痘｝

胡荽〔耑入心脾〕辛溫香竄，內通心脾小腹，外行腠理，達四肢，散風寒，及除一切不正之氣；
是以發熱頭痛能除，穀食停滯俱消；
痘瘡不齊，煎酒噴之即出

〔時珍曰：諸瘡皆屬心火，營血內攝於脾，心脾之氣，得芳香則運行，得臭惡則壅滯耳。
直指方云：痘疹不快，宜用胡荽酒噴之以辟惡氣；
床帳上下左右，皆宜掛之以禦汗氣胡臭天癸淫佚之氣，一應穢惡所不可無；

若兒虛弱及天時陰寒，宜用此。〕；
目翳不退，塞之鼻中即祛。
然多食久食，損人精神，令人多忘，能發液臭，非同補藥可以常服。

<h3>白芥子</h3>
｛除脇下皮裏膜外風痰｝

白芥子〔耑入肺〕氣味辛溫，書載能治脇下及皮裏膜外之痰，非此不達；
古方控涎丹用之，正是此義。
蓋辛能入肺，溫能散表，痰在脇下皮裏膜外，得此辛溫以為搜剔，則內外宣通，而無阻隔窠囊留滯之患矣；

是以咳嗽，反胃痹木，腳氣，筋骨癰毒腫痛，因於痰氣阻塞，法當用溫用散者，無不藉此以為宣通。
〔韓𢘅用三子養親湯以治老人痰氣，蓋白芥子主痰下氣寬中，紫蘇子主氣定喘止嗽，萊菔子主食開痞氣，各微炒研，看病所主為君。〕然此大辛大熱，中病即已，久服耗損真氣，令人眩暈損目；
若肺熱陰虛火盛者忌之。

｛芥菜｝
芥菜豁痰利氣，主治略同，但較北芥子力微有別。
<h3>雄黃</h3>
｛散結行氣，殺蟲辟惡｝
雄黃〔耑入胃肝〕生山之陽，得氣之正，味辛而苦，氣溫有毒；

凡人陽氣虛則邪易侵，陰氣勝則鬼易憑；
負二氣之精者，能破群妖，受陽氣之正者，能辟幽暗。
故能治寒熱鼠瘻，惡瘡疽痔，死肌疥蟲䘌瘡諸症，皆由濕熱侵於肌肉而成；

服此辛以散結，溫以行氣，辛溫相合而蟲殺，故能搜剔百節中風寒積聚也。
是以聖惠方之治狐惑〔雄黃半兩，燒於瓶中，即止。〕，肘後方之治陰腫如斗〔雄黃、礬石各二兩，甘草一尺，水浸。〕，家祕方之消瘧母，急救方之治風狗咬傷，聖濟之治白禿頭瘡〔雄黃、豬膽汁和敷之〕，何一不用雄黃以為調治
〔虞雍公允文感暑下痢，連月不瘥，憶壁間有藥方，其辭云：暑毒在脾，濕氣連腳，不泄則痢，不痢則瘧，獨煉雄黃，蒸餅和藥，別作治療，醫家大錯。

公依方服愈。〕；
至云能解蛇虺藜蘆等毒，以其蛇屬陰物，藜屬陰草也〔宗奭曰：焚之蛇皆遠去〕；
瘜肉癖氣能治者，以其一屬氣結，一屬積滯也；

目痛能愈者，以其肝得辛散之意也。
明徹不臭者良，醋浸，入萊菔汁煮乾用。
｛雌黃｝

生山陰者名雌黃，功用略同。
｛薰黃｝
劣者名薰黃，燒之則臭，止可薰瘡疥，殺蟲虱。

<h3>石灰</h3>
｛燥血，止血，散血｝

石灰〔耑入肝脾〕稟壯火之烈，性非溫柔，味非甘緩，其治亦屬肌膚骨髓瘡瘍惡毒，時行熱氣，刀刃金傷，痄腮腫毒等症，其藥止屬外敷，而內竟不用及，則知性氣之烈，無是過也。
故書所言能去黑子瘜肉墮眉者，以其火氣未散，性能灼物故也；
書言能主疽瘍疥瘙，熱氣惡瘡，癩疾死肌附骨疽者，以其風熱毒氣，浸淫於骨肉皮膚之間，得此辛溫以散之也〔汪昂曰：有人腳肚生一瘡，久遂成漏，百藥不效，自度必死，一村人見之曰，此鱔漏也，以石灰溫炮薰洗，覺痒即是也，洗不數次，遂愈。〕；

書言能蝕惡肉而生新肉者，以其燥能化濕，而肉自克生新之意也；
書言能治金瘡者，以其性能堅物，使不腐壞，且血見灰即止之意也。
〔時珍曰：石灰止血神品也，但不可着水，着水即爛肉。〕

但氣味辛烈，其用敷治，務必視症酌施；
如殺痔蟲等症，則必用以烏頭炮等為丸；
敷刀斧傷，則必用以牛膽，以灰納於膽內陰乾；

點疣痣去根，則必和白糯米蒸透；
止瀉痢崩帶陰挻，則必煎水洗收；
造酒味酸，則必投以少許即解；

救溺死，則必用化過洗灰下襯，以滲其水；
總得燥濕止血散血之味耳。
風化自裂者良。

｛壙灰｝
壙灰火毒已出，主頑瘡膿水淋漓，歛瘡尤妙。
<h3>伏龍肝</h3>
｛調中止血燥濕｝
伏龍肝〔耑入肝脾〕係竈心赤土，因其色赤如肝，故以肝名；

味辛氣溫，無毒。
按土為萬物之母，在人臟腑，則以脾胃應之；
故萬物非土不生，人身五臟六腑非脾胃不養，是以土能補人脾胃。

伏龍肝經火久熬，則土味之甘已轉為辛，土氣之和已轉為溫矣；
凡人中氣不運，則是氣是血，靡不積聚為殃；
是瘀是水，靡不蔓延作祟。

書言欬逆反胃，腫脹臍瘡可治者，以其得此補土燥濕之謂也；
書言吐衂崩帶，尿血遺精腸風可治者，以其失血過多，中氣必損，得此微溫調和血脈也；
癰腫可消者，以其辛散軟堅之意也；

日華子取其能催生下胞者，以其溫中而鎮重下墜也〔博救方子死腹中，水調三錢服。〕
；
要之皆為調中止血燥濕之劑耳。

研細水飛用。
<h2><br>&emsp;<span class="blue">平散</span></h2>
藥有平補，亦有平散；

補以益虛，散以去實，虛未甚而以重劑投之，其補不能無害；
實未甚而以重劑散之，其散更不能無害矣。
如散寒麻黃，散風桂枝，散濕蒼朮，散熱升、葛，散暑香薷，散氣烏藥，皆非平者也；

乃有重劑莫投，如治風與濕，症見疥癬周痹，止有宜於蒼耳子；
症見瘙癢消渴，止有宜於蠶沙；
症見麻木冷痛，止有宜於豨薟；

症見膚癢水腫，止有宜於浮萍；
症見目翳疳蝕，止有宜於爐甘石，皆能使其風散濕除。
又如治風與熱，症見目翳遮睛，爛弦胞腫，止有宜於甘菊、蕤仁、木賊；

症見風熱蒸騰，腎陰不固，止有宜於石南葉，皆能使其風熄熱退。
又如治寒與熱，症見咳嗽不止，止有宜於冬花；
症見頭面風痛，止有宜於荷葉；

症見肺熱痰喘，聲音不清，止有宜於馬兜鈴；
症見寒燥不潤，止有宜於紫、白石英；
症見肝經鬱熱不散，止有宜於夏枯草；

症見風寒濕熱腳氣，止有宜於五加皮；
症見風寒痰濕，止有宜於殭蠶，皆能使其寒熱悉去。
至於治氣，則又止用橘皮之宣肺燥濕，青皮之行肝氣不快，神麯之療六氣不消，檳榔、大腹皮之治胸腹痞脹，白芨之散熱毒而兼止血，野菊花之散火氣，癰毒疔腫，瘰癧目痛，青木香之除風濕惡毒氣結，皆能使其諸氣悉消。

凡此藥雖輕平，而用與病符，無不克應，未可忽為無益而不用也。
<h3>木賊</h3>

｛表散風熱，耑治目翳｝
木賊〔耑入肝膽〕味甘微苦，氣溫無毒，中空輕揚，書云形質有類麻黃，升散亦頗相似；
但此氣不辛熱，且入足少陽膽足厥陰肝，能於二經血分驅散風熱，使血上通於目〔目為肝竅〕，故為去翳明目要劑；

初非麻黃味辛性燥，耑開在衛腠理，而使身汗大出也。
是以疝痛脫肛，腸風痔漏，赤痢崩帶諸血等症，審其果因風熱而成者，得此則痛止肛收，腸固血止，而無不治之症矣。
〔必審果屬風熱，方用。〕至其去翳明目，功雖有類穀精，能駕甘菊；

但穀精則去星障，甘菊則止調和血藥，於障全不能退；
此則能去翳障也。
然氣血虧損，則用穀精、木賊去障，又當兼以芍藥、熟地滋補肝腎，使目得血能視；

若徒用此二味退障，則即加以當歸補助，亦惡氣味辛散〔當歸辛散〕，非其所宜。
<h3>蒼耳子</h3>

｛祛肝風，除脾濕，活血通氣｝
蒼耳子〔耑入肝脾〕味苦而甘，氣溫無毒，凡人風濕內淫，氣血阻滯〔肝受風則血阻，脾受濕則氣滯〕，則上而腦頂，下而足膝，內而骨髓，外而皮膚，靡不病症悉形；
致症見疥癬，通身周痹，四肢拘攣，骨節癰腫，頂巔風痛，疳蟲濕䘌，惡肉死肌，疔腫痔漏，腰重膝屈；

按此苦能燥濕，溫能通活，為祛風療濕之聖藥；
或作膏
〔如採根葉，根名萬應膏〕，或作湯浴，自然風除濕祛，血活氣行，而病即愈。

但此通頂連腦，下達督脈，服此最忌豬肉〔豬肉動風助濕〕，及風邪觸犯，則遍身發出赤丹，而致病益增甚耳。
去刺，酒拌蒸用。
<h3>豨薟草</h3>
｛散肝經風虛｝
豨薟草〔耑入肝〕味苦而辛，性寒不溫，故書載須蒸晒至九〔數窮於九〕，加以酒蜜同制；

則濁陰之氣可除，而清香之氣始見。
是以主治亦止宜於肝腎風濕，而見四肢麻木，筋骨冷痛，腰膝無力，風濕瘡瘍等症；
以其苦能燥濕，寒能除熱，辛能散風故也。

若使並非風濕，而見腰膝無力等症，則又屬於血虛而不可用辛散之味矣。
然熟用猶可，其性不甚傷正；
若生用不製，則又令人作泄，不可不知。

以五月五、六月六、七月七、八月八、九月九採者尤佳。
至云服能益氣，止是風濕既除之驗；
宋張詠表進輕身之說，亦是渾同膚廓之語，非實詮也。

〔宋張詠進豨薟表云：其草金棱銀絲，素莖紫荄，對節而生，頗同蒼耳，臣契百服，眼目清明，積至千服，鬚髮烏黑，筋力輕健，效驗多端。〕去粗莖，留枝葉花實，酒拌蒸晒九次，蜜丸，搗汁熬膏，煉蜜三味收之，加以酒治，始可投服。
<h3>夏枯草</h3>

｛散陰中結熱｝
夏枯草〔耑入肝〕辛苦微寒，按書所論治功，多言散結解熱，能治一切癭癧濕痹，目珠夜痛等症，似得以寒清熱之義矣。
〔汪昂曰：按目珠屬陽，故晝痛點苦寒藥則效；

黑珠屬陰，故夜痛點苦寒藥反劇。
時珍曰：一男子至夜，目珠疼連眉棱骨痛及頭半邊腫痛，用黃連膏點之反甚，諸藥不效，灸厥陰少陽，疼隨止，半日又作，月餘；
以夏枯草二兩，香附二兩，甘草四錢，為末，每服一錢半，茶清調服，下咽則疼減半，至四五服，良愈矣。〕何書又言氣稟純陽，及補肝血，得毋自相矛盾乎？詎知氣雖寒而味則辛，凡結得辛則散，其氣雖寒猶溫，故云能以補血也；

是以一切熱鬱肝經等症，得此治無不效，以其得藉解散之力耳。
若屬內火，治不宜用。
又藥何以枯名，以其冬生而夏枯也，莖葉同用。

<h3>青木香</h3>
｛散毒泄熱｝

青木香〔耑入肺〕即馬兜鈴根，又名土木香者是也。
味辛而苦，微寒無毒，諸書皆言可升可降，可吐可利；
凡人感受惡毒而致胸膈不快，則可用此上吐，以其氣辛而上達也；

感受風濕而見陰氣上逆，則可用此下降，以其苦能泄熱也，故肘後治蠱毒，同酒水煮服，使毒從小便出矣。
惟虛寒切禁，以其味辛與苦，泄人真氣也。
禿瘡瘙癢可敷。

〔出精義。〕
<h3>野菊花</h3>

｛散火氣，消癰毒｝
野菊花〔耑入肺肝〕一名苦薏，為外科癰腫藥也。
其味辛而且苦，大能散火散氣，故凡癰毒疔腫瘰癧眼目熱痛，婦人瘀血等症，無不得此則治；

以辛能散氣，苦能散火者是也。
是以經驗方治瘰癧未破，用根煎酒熱服，渣敷自消；
孫氏治毒方用此，連根葉搗爛，煎酒熱服取汗，以渣敷貼，或用蒼耳同入，或作湯服，或為末酒調，自無不可。

〔衛生簡易方。〕但胃氣虛弱，切勿妄投。
〔震亨曰：
野菊花服之大傷胃氣。〕

<h3>浮萍</h3>
｛入肝散風，入脾利濕｝

浮萍〔耑入肝脾〕浮於水上，體輕氣浮，辛寒，古人謂其發汗勝於麻黃，下水捷於通草一語，括盡浮萍治功。
故凡風濕內淫，癱瘓不舉；
在外而見肌膚搔癢，一身暴熱；

在內而見水腫不消，小便不利；
用此疎肌通竅，俾風從外散，濕從下行，而癱與瘓其悉除矣。
至本經載長鬚髮者，以毛竅利而血脈榮也〔風去血榮〕；

止消渴者，以經氣和而津液復也〔熱去津生〕；
勝酒者，以陽明通達而能去酒毒也；
總皆因其體浮，故能散風，因其氣寒，故能勝熱，因其產於水上，故能以水利水耳。

用浮萍其背紫色為末，蜜丸彈子大，空心酒服。
然必大實大熱，方可用此；
若表虛自汗者，其切禁焉；

燒烟辟蚊亦佳，但氣虛切勿近此。
〔繡見有一婦人用此辟蚊，其兒僅兩週耳，因此即斃。〕
<h3>甘菊</h3>
｛祛風養肺，滋腎明目｝
甘菊〔耑入肝肺腎〕生於春，長於夏，秀於秋，得天地之清芳〔時珍曰：菊春生，夏茂，秋花，冬實。〕，稟金精之正氣。

其味辛，故能祛風而明目；
其味甘，故能保肺以滋水；
其味苦，故能解熱以除燥；

凡風熱內熾而致眼目失養，翳膜遮睛，與頭眩運惡風濕痹等症，服此甘和輕劑，以平木〔補金平木〕制火〔補水制火〕，養肺
〔肺養則木平〕滋腎〔腎滋則火制〕，俾木平則風熄，火降則熱除，而病無不愈矣
〔金水二臟藥〕；

是以除目翳膜，有同枸杞相對蜜丸，久服永無目疾。
以單瓣味甘者入藥。
〔景煥牧豎閑談云：真菊延齡，野菊泄人；

正如黃精益壽，鉤吻殺人之意。〕
｛黃菊，白菊，紫菊｝
黃入陰分，白入陽分，紫入血分。

朮及枸杞根、桑根白皮為使。
<h3>款冬花</h3>

｛疎肺泄寒，虛實寒熱通用｝
款冬花〔耑入肺〕按書既載辛溫純陽；
又載瀉熱消痰除煩，定驚明目；

治欬逆上氣喘渴，暨喉痹，肺痿肺癰咳吐膿血等症，其藥似屬兩岐。
詎知所謂純陽者，因其氣味上達，入陽而不入陰〔的解〕，且經霜雪而秀，故謂其氣純陽；
所謂能治欬逆者，因其咳因寒入，得此溫煖以為疎滯，則寒自順而下矣〔溫能散寒〕；

所謂能除熱痰而嗽者，亦是熱因寒入，痰因熱成，除寒而熱可清〔除熱亦在除寒〕，除熱而寒自解〔肺為清凈之府，不容物雜。
一有外感，則氣逆而不伸；
一有內傷，則肺燥而不潤，所以在喉則有如癢如梗。

欬自外入者，宜辛宜溫；
欬自內成者，宜滋宜補；
故外宜於疏散，而收斂最忌；

內則宜於滋養，而宣泄非宜。
款冬氣味辛溫，可以疎泄肺鬱；
而水虧火嗽，則有宜於冬、地；

勞嗽骨蒸，則有宜於丹皮、地骨。〕；
所謂能治肺痿肺癰咳吐膿血者，亦是肺虛得此以為溫潤，故能服之即止。
若使血因實致，則此斷屬難投；

況此雖云純陽，於火更不克助；
故辛溫之內，仍有和煖之意；
是以書載可為寒熱虛實通用。

生河北關中者良。
〔世多以枇杷蕋偽。〕
揀凈花，甘草水浸暴用。

得紫苑良，杏仁為使，惡皂莢、硝石、玄參，畏黃耆、貝母
〔貝母雖畏，得之反良〕、連翹、麻黃、青葙、辛夷。
<h3>馬兜鈴</h3>
｛入肺清熱，降氣除寒｝
馬兜鈴〔耑入肺〕辛苦性寒，體輕而虛，熟則四開象肺；

因苦則能入肺降氣，因寒則能瀉熱除痰，因辛則於寒中帶散；
故肺熱痰喘聲音不清者，服此最宜。
且其體輕則性上涌，故纂要治蛇蟲毒，一味濃煎，服之探吐，其毒即解。

〔湯劑用之多作吐。〕至有云服馬兜鈴能補肺陰者，取其熱清氣降，而肺自安之意；
錢氏用此，同阿膠、糯米補肺，其功原在糯米、阿膠耳，豈馬兜鈴之謂之哉。
又云可治腸風痔瘻，以肺與大腸為表裏，腸胃之熱，本於肺臟所移，肺清而腸之熱與之俱清耳。

〔日華本草治痔瘻腫痛，以馬兜鈴於瓶中燒烟薰病處良。〕
若肺寒喘嗽失音者切忌。
去筋膜，取子用。

<h3>白芨</h3>
｛入肺濇血散瘀｝

白芨〔耑入肺〕味苦而辛，性濇而收，微寒無毒。
方書既載功能入肺止血，又載能治跌撲折骨，湯火灼傷，惡瘡癰腫，敗疽死肌，得非似收不收、似濇不濇、似止不止乎？不知書言功能止血者，是因性濇之謂也〔血出於鼻，是由清道而至；
血出於口，是由濁道而來。

嘔血出於肝，吐血出於胃，痰帶血，出於脾，咯血出於心，唾血出於腎。
摘玄云：試血法，吐水內浮者，肺血也，沉者，肝血也，半浮半沉者，心血也。
服白芨須隨所見，以羊肺肝心同服者佳。〕；

書言能治癰疽損傷者，是因味辛能散之謂也；
此藥濇中有散，補中有破，故書又載去腐逐瘀生新。
至云重囚肺有白芨一事，因剖而見，色猶不變，雖云肺葉損壞可以復生，然終涉於荒唐，未可盡信。

〔台州獄吏憫一重囚，囚因感之云，吾七犯死罪，遭刑拷，肺皆損傷，得一方，用白芨末米飲送下，其效如神。
後囚凌遲，剖開胸，見肺間竅穴，皆白芨填補，色猶不變也。〕手足皴裂，面上黑皰〔即面瘡〕，並跌打損傷〔酒調服〕
，湯火灼傷〔油調敷〕，用治亦效。

紫石英為使，惡杏仁，反烏頭。
<h3>檳榔</h3>

｛治胸膈瘴癘膨脹｝
檳榔〔耑入腸胃〕辛苦而溫，書何言其至高之氣，彼獨能瀉，使之下行以至於極？
以其味苦主降，性如鐵石之重，故爾有墜下之力耳；

是以無堅不破，無脹不消，無食不化，無痰不行，無水不下，無氣不除，無蟲不殺〔如陰毛住虱，用此煎水以洗。〕，無便不開〔凡開二便藥內，多有用此〕；
故凡裏急後重〔同木香用〕，嵐瘴癘瘧
〔如達原飲治疫用此〕，並水腫腳氣，酒醉不醒，無不因其苦溫辛澁之性，以為開泄行氣破滯之地耳。

至書所云飽能使之饑，醉能使之醒者，以其能下氣也。
｛蒟葉｝
飢能使之飽，醒能使之醉者，以檳榔必用蒟葉裹嚼，蒟葉氣味辛溫，得此能除中外之氣，以散瘴癘之邪也。

〔嶺南瘴地，多以檳榔代茶。〕
然非瘴之地，不可常服，恐其能洩真氣耳。
雞心尖長，劈之作錦紋者良。

〔時珍云：
嶠南地熱，四時出汗，人多黃瘠，食之則臟氣疎洩，一旦病瘴，不敢發散攻下，豈盡氣候所致，檳榔蓋亦為患，殆未思耳。
又朱晦菴檳榔詩云：憶昔遊南日，初嘗面發紅，藥囊知有用，茗盌詎能同，蠲疾收殊效，修真錄異功，三彭如不避，縻爛七非中。

亦以其治疾殺蟲之功，而不滿其代茶之俗也。〕
<h3>大腹皮</h3>

｛散無形胸膈膨脹｝
腹皮〔耑入腸胃。
時珍曰：大腹以形名，所以別雞心檳榔。

弘景曰：向陽者為檳榔，向陰者為大腹也。〕辛熱性溫，比之檳榔大有不同；
蓋檳榔性苦沉重，能泄有形之滯積；
腹皮其性輕浮〔故能入腹〕，能散無形之積滯。

故痞滿膨脹，水氣浮腫，腳氣壅逆者宜之。
惟虛脹禁用，以其能泄真氣也。
｛大腹子｝

子似檳榔，腹大形扁。
〔治功與檳榔同。〕
取皮酒洗後，以豆汁洗過，晒乾煨切用。

〔思邈曰：鴆鳥多栖其樹，故宜洗凈。〕
<h3>蕤核</h3>

｛散肝風熱｝
蕤核〔耑入肝〕眼科藥也。
凡眼多因風熱乘肝，以致血虛而目不得明，故病必見上下眼胞風腫弦爛，左右眥熱障胬〔仁齋曰：拘急牽颼，瞳青胞白，癢而清淚，不赤不痛，是為風眼；

烏輪突起，胞硬紅腫，眵淚濕漿，裏熱刺痛，是為熱眼；
眼渾而淚，胞腫而軟，上壅矇矓，酸濇微赤，是為氣眼。
風與熱并，則痒而浮赤；

風與氣搏，則痒濇昏沉；
血熱交聚，故生淫膚粟肉紅縷偷針之類；
氣血不至，故有眇視胞垂雀眼盲障之形。

淡紫而隱紅者為虛熱，鮮紅而妬赤者為實熱。
兩眥呈露生胬肉者，此心熱血旺；
白睛紅膜如傘紙者，此氣滯血凝。

熱滯則瞳人內湧，白睛帶赤；
冷症則瞳人青綠，白睛枯槁。
眼熱經久，復為風熱所乘，則赤爛；

眼中不赤，但為痰飲則作疼。
肝氣不順而挾熱，所以羞明；
熱氣蓄聚而傷飽，所以胞合。

白睛帶赤或紅筋者，其熱在肺；
上胞下胞或目唇間如瘡點者，其熱屬脾。
翳起肺家受熱，翳如碎米狀者易散，翳如梅花者難消。〕；

得此溫能散風〔氣不甚溫〕
，寒能勝熱，甘能補血，俾火退淚止，而目疾瘳矣。
赤筋在翳膜外者，得此則宜。

〔撥雲膏取下翳膜，蕤仁去油五分，青鹽一分，豬𦚠子五錢，共搗二千下如泥，鏆收點之。
又方：蕤仁二兩，去油，入白蓬砂一錢，麝香二分，研勻收，去翳妙不可言。〕湯浸，去皮尖，劈作兩片，芒硝木通通草同煎一伏時，取出研膏入藥。
<h3>蕪荑</h3>
｛燥脾殺蟲，散皮膚骨節濕熱｝
蕪荑〔耑入脾，兼入肝〕味辛而苦〔時珍曰：蕪荑有大小兩種，小者即榆莢也，揉取仁，醞為醬，味尤辛，人多以外物相和，不可不擇去之；

入藥皆用大蕪荑，別有種。〕，氣溫無毒，功專燥脾，去風化食殺蟲。
緣蟲生於人腹，多因濕為之兆，滯為之得，風為之助，寒為之成，上侵人咽，下蝕人肛，或附脇背，或隱胸腹，大則如鱉，小則如錢；
治法惟當用此煎服，兼用煖胃益血理中之類，乃可殺之。

且不獨殺蟲如是，即其皮膚骨節，濕熱內入，留連不解，以致穢垢不清，得以合其辛散等藥，亦能去風除濕，而使氣血調和，肢節安養，而無癱瘓痿痹之候矣。
奈世僅知掃蟲殺蠱〔蟲牙作痛，以蕪荑仁安蛀孔中，及縫中甚效。〕，而不知此更散皮膚骨節淫濕，其亦未達本經之旨耳。
形類榆莢，陳久氣羶者良。

<h3>五加皮</h3>
｛除風寒濕腳氣｝

五加皮〔耑入肝腎〕今人僅知此能理腳氣，而不知其腳氣之病，因於風寒濕三氣而成；
風勝則筋骨為之拘攣，濕勝則筋脈為之緩縱，男子陰痿囊濕，女子陰癢蟲生，小兒腳軟寒濕；
則血脈為之凝滯，筋骨為之疼痛，而腳因爾莫行。

服此辛苦而溫，辛則氣順而化痰，苦則堅骨〔骨屬腎〕而益精，溫則祛風〔肝主風〕而勝濕；
凡肌膚之瘀血，筋骨之風邪，靡不因此而治，蓋濕去則骨壯，風去則筋強，而腳安有不理者乎。
但此雖屬理腳之劑，仍不免有疎泄之虞，須於此內參以滋補之藥，則用之歷久而不變矣；

勿謂有五加之說，遂信竟為理腳聖藥，而置金玉滿車於不問也。
〔昔孟綽子董士固相與言云：寧得一把五加，不用金玉滿車；
寧得一斤地榆，不用明月寶珠。

時珍曰：五加治風濕痿痹，壯筋骨，其功良深，仙家所述雖若過情，蓋獎辭多溢，亦常理耳。〕莖青節白，骨硬皮黃根黑，芬香五葉者佳。
遠志為使，惡玄參。
<h3>石南葉</h3>
｛祛風逐熱，固腎｝
石南葉〔耑入肝〕味辛而苦，按辛則有發散之能，苦則具有堅腎之力。

若使辛苦而熱，則云婦人久服思男，其理或可信矣；
然此止屬辛苦而性不熱，則治止可以言祛風；
而補陰之說，亦止因苦堅腎，而腎不泄，因辛散風，而陰不受其蹂躪也〔的解〕；

若竟以為補陰滋水，則理己屬有礙，而尚可云補火以思男者乎？〔醫書類多如此惑人。〕若果有之，則凡類於此者，何莫不為思男之品，而附、桂之雄，又將置之於何等地矣？李時珍亦明醫中人，何竟附和而有是言耶，訒庵之闢，宜其有是。
〔汪昂曰：按石南葉補陰祛風則有之，然味辛不熱，不助相火，亦未聞邪淫方中用石南葉者，別錄思男之說，殆不可信。〕出關中者炙用。
五加皮為使，惡小薊。

<h3>橘皮</h3>
｛宣肺氣，燥脾濕｝

橘皮〔耑入脾肺，兼入大腸〕味辛而溫，治雖耑主脾肺〔時珍曰：脾乃元氣之母，肺乃攝氣之籥，故橘皮為二經氣分藥。〕，調中快膈，導痰消滯，利水破癥，宣五臟理氣燥濕。
〔汪昂曰：大法治痰以健脾順氣為主。
潔古曰：陳皮、枳殼利其氣而痰自下。〕然同補劑則補，同瀉劑則瀉，同升劑則升，同降劑則降，各隨所配而得其宜。

〔凡補藥濇藥，必佐陳皮以利氣。〕且同生薑，則能止嘔
〔十劑篇云：宣可去壅，生薑、橘皮之屬是也。〕，同半夏則豁痰，同杏仁則治大腸氣閉，同桃仁則治大腸血閉。
至其利氣，雖有類於青皮，但此氣味辛溫，則入脾肺而宣壅；

不如青皮耑入肝疎泄，而無入脾燥濕，入肺理氣之故也。
〔諸濕皆屬於脾，諸氣皆屬於肺。〕然多服亦能損氣。
〔胃氣亦賴痰養，不可用此盡攻。〕用補留白。

｛橘紅｝
下氣消痰除白〔出聖濟〕，即書所名橘紅〔今人有以色紅形小如枳實者代充，其破氣實甚。〕；
然亦寓有發表之意。

〔以皮治皮意。〕
｛橘核｝
核治疝痛偏墜。

〔凡核多入腎，而橘核尤入囊核，亦物類相感意。
時珍曰：
橘核入足厥陰肝，與青皮同功，故治腰痛㿉疝痛，及內㿉卵腫偏墜，或硬如石，或腫至潰；

有橘核丸，用之有效。〕
｛橘葉｝
葉散癰腫。

〔莫強中為鹽城令時得疾，凡食已，輒胸滿不下，百方不效，偶家人合橘紅湯，因取嘗之，似相宜，連日飲之，一日，忽覺胸中有物墜下，大驚目瞪，自汗如雨，須臾腹痛，下數塊如鐵彈子，臭不可聞，自此胸次廓然，其疾頓愈，蓋脾之冷積也。
其方用橘皮一斤去穰，甘草鹽花各四兩，為末，煮乾點服，名二賢散，丹溪變為潤下丸，用治痰氣有效；
惟氣實人服之相宜，氣不足者，不宜用之也。〕

取廣陳久者良。
〔陳則烈氣消散，故名陳皮，與半夏同用，名為二陳。〕
治火痰童便製，寒痰薑汁製，治下焦鹽水製。

核去皮炒用。
<h3>青皮</h3>

｛行肝氣滯｝
青皮〔耑入肝〕本於橘生，其皮則一，何為因青而異？蓋猶人當少壯，則性燥暴而少柔；
人當老年，則性漸減而不燥。

青皮未經寒暑，燥氣不消，故其賦性最劣，其色青，青屬木，木主肝，故青獨於肝經則入；
其味苦，故能入肝而下氣〔杲曰：青皮乃足厥陰引經之藥，能引食入太陰之倉，破滯消堅，皆治在下之病。〕，然仍兼有辛氣內存，故於下中仍兼宣泄〔柴胡疎上焦肝氣，青皮平下焦肝氣；
陳皮浮而上入脾肺氣分，青皮沉而降入肝膽氣分，氣味各別如此。〕

；
是書載力能發汗〔時珍曰：小兒消積，多用青皮，最能發汗。〕，破泄削堅，除痰消痞，並氣鬱久怒，久瘧結癖〔嘉謨曰：久瘧熱甚，必結癖塊，宜多服青皮湯，內有青皮疏利肝邪，則癖自不結也。〕，疝痛〔疝痛有由足厥陰鬱氣〕乳腫〔丹溪曰：
乳房屬陽明，乳頭屬厥陰。

乳母或因忿怒鬱悶，厚味釀積，致厥陰之氣不行，故竅不得開，陽明之血騰沸，故熱甚而化膿；
亦有其子有滯痰膈熱，含乳而搖噓氣，致生結核者；
初起便須忍痛揉軟，吮令汗透，自可消散。

治法以青皮疎肝滯，石膏清胃熱，甘草節行濁血，括蔞消腫導毒，或加沒藥、橘葉、金銀花、蒲公英、皂角、少酒，若於腫處灸三五壯尤佳；
久則凹陷，名乳巖，不可治矣。〕，無不奏效。
但有汗氣虛切忌。

〔時珍曰：有滯氣則破滯氣，無滯氣則損真氣。〕醋炒用。
〔時珍曰：
治之以醋，所謂肝欲散，急食辛以散之，以酸泄之，以苦降之也。〕

<h3>荷葉</h3>
｛升陽散瘀｝

荷葉〔耑入膽〕其味雖苦，其氣雖平，然生水土之下，污穢之中，挺然獨立，實有長養生發之氣。
故昔人謂其色青，主屬木；
其形仰，主上行；

其中空，主上發；
其象震，主入膽，為東方膽木必用之藥。
故潔古枳朮丸方，用荷葉燒飯為丸，取其以為升發脾胃之氣。

〔杲曰：素問云，履端於始，序則不愆。
荷葉生於水土之下，污穢之中，挺然獨立，其色青，其形仰，其中空，象震卦之體，食藥感此氣之化，胃氣何由不升乎；
用此為引，可謂遠識合道矣。

更以燒飯和藥，與白朮協力滋養，補令胃厚，不致內傷，其利廣矣。〕東垣清震湯用此以治頭面風痛等症，取其以為升發風寒之具。
〔清震湯用荷葉一枚，升麻、蒼朮各五錢，煎服。〕
聞人規用此以治痘瘡風寒外襲，變黑倒靨，取其以為溫肌散邪之自。

〔聞人規論云：
痘瘡已出，復為風寒外襲，則竅閉血凝，其點不長，或變黑色，此為倒靨，必身體四肢微厥，但溫肌散邪，則熱氣復行而斑自出也，宜紫貝荷葉散治之。
蓋荷葉能升發陽氣，散瘀血，留好血，僵蠶能解結滯之氣故也，此藥易得，而活人甚眾，勝於人牙龍、腦也。〕證治要訣用此一味燒灰服，以治陽水浮腫，取其溫以行水之意。

｛荷葉蒂｝
至入脾胃，須用其蒂，謂之荷鼻，取其味厚獨勝他處。
但服荷葉過多，令人瘦劣，非可常用。

試觀丹士縮銀，用荷葉同煅，而銀質頓輕，於此可知其概矣。
<h3>神麯</h3>

｛散氣調中，溫胃化痰，逐水消滯｝
神麯〔耑入脾胃〕辛甘氣溫，其物本於白麵、杏仁、赤小豆、青蒿、蒼耳、紅蓼六味作餅蒸鬱而成〔造麯法，以五月五日，六月六日，用白麵百斤，赤豆末，杏仁泥，青蒿、蒼耳、紅蓼汁各三升，以配青龍白虎朱雀玄武騰蛇勾陳六神，通和作餅，⿱㓁音生黃衣，晒收陳久，炒用。〕；
其性六味為一，故能散氣調中，溫胃化痰，逐水消滯，小兒補脾，輕平等藥，醫多用此以為調治〔養胃丸治脾胃俱虛，用神麯六兩，麥芽三兩，炮乾薑四兩，烏梅肉焙四兩，為末水下。

又啟微集云，神麯治目病，生用能發其生氣，熟用能斂其暴氣也。〕；
蓋取辛不甚散，甘不甚壅，溫不見燥也；
然必合以補脾等藥並施則佳。

若孕婦無積，及脾陰不足胃火旺者，並勿用耳，義與麥芽同也。
<h3>爐甘石</h3>

｛活血脈，散風熱｝
爐甘石〔耑入胃〕係金銀之苗，產於金銀坑中〔造化指南云：爐甘石受黃金白銀之氣，薰陶三十年方能結成。〕，狀如羊腦，鬆似石脂，能點赤銅為黃。
甘辛而澀，氣溫無毒，其性耑入陽明胃。

蓋五味惟甘為補，惟溫為暢，是能通和血脈，故腫毒得此則消，而血自能克止，肌亦自克能生也；
辛溫能散風熱，性濇能粘翳膜，故凡目翳得此，即能撥雲也〔宣明方：爐甘石、青礬、朴硝等分為末，每用一字，沸湯化，溫洗日三次。〕；
有用此治下疳陰濕，並齒疎陷物者，亦此義耳。

〔爐甘石火煅醋淬五次一兩，孩兒茶三錢，為末，麻油調敷立愈。
又集玄方，因齒疎物陷，用爐甘石、煅寒水石等分為末，每用少許擦牙，忌用銅刷，久久自密。〕
時珍常用甘石煅飛，海螵蛸、硼砂，等分為細末，硃砂依分減半，同入點諸目病皆妙。

煅用童便良。
<h3>白石英</h3>

｛散肺分寒燥不潤｝
白石英〔耑入肺〕味甘而辛，性溫無毒，按理似非潤藥、濕藥矣，而十劑偏指此屬濕劑，謂枯則為燥，宜用白石英、紫石英之屬以濕之，不幾令人眩惑乎？詎知書之言濕，有以濕為濕者，有以燥為濕者。
以濕為濕，人易知；

以燥為濕，人難明，茲而曰濕，是以燥、以溫為濕矣。
〔從溫濕言。〕石英性本辛溫，辛則能以化液，溫能以滋潤，故雖辛若濕〔因辛始濕〕；
是寒燥不潤之症

〔燥從寒字點出，明甚。〕，得此辛以暢達，而滯不致見枯，此十劑所以以辛、以溫為濕而言也。
書曰此可治欬逆胸寒，消渴陰痿，風痹溺閉，肺痿肺癰，吐膿吐血等症，是亦辛溫潤肺之一驗矣。
但係石類，祇可暫用。

〔頌論乳石，謂乳者陽中之陰，石者陰中之陽；
故陽生十一月後甲子服乳，陰生五月後甲子服石。
然而相反相惡，動則為害不淺，故乳石之發，方治雖多，而罕有濟者，誠不可輕餌也。〕凡服宜食冬瓜、龍葵以壓石氣，忌芥菜、蔓青、蕪夷、葵、薺苨。

白如水銀者良。
<h3>紫石英</h3>

｛散肝心血分寒燥不潤｝
紫石英〔耑入肝心〕即係石英之紫色者，故爾別其名曰紫；
性味俱同，而紫即能直入血分，不似白石英因其色白，功耑潤肺，止就肺部之病而言之也。

紫能入血治療，凡婦人子戶，因於風寒內乘絕孕，男子寒熱咳嗽驚悸，夢魂不安，服此則能鎮魄安神，為心肝經溫血要藥。
〔時珍曰：上能鎮心，重以去怯也；
下能益肝，濕以去枯也。

心生血，肝藏血，其性緩而補，故心神不安，肝血不足，及女子血海虛寒不孕者宜之。
別錄言其補心氣，甄權言其養肺氣，殊昧氣陽血陰營衛之別。〕但陰虛火旺者切忌。
醋煅淬七次，研末水飛用。

畏附子，惡黃連。
<h3>殭蠶</h3>

｛祛散風寒痰濕｝
殭蠶〔耑入肝，兼入肺胃〕辛寒微溫，大率多屬祛風散寒，燥濕化痰，溫行血脈之品。
故書載能入肝，兼入肺胃，以治中風失音，頭風齒痛，喉痹咽腫，是皆風寒內入，結而為痰〔時珍曰：殭蠶，蠶之病風者也，治風化痰，散結行經，所謂因其氣相感而以意使者也。

又人指甲軟薄者，用此燒烟熏之則厚，亦是此義。
蓋厥陰陽明之藥，故又治諸血病瘧病疳病也。〕；
合薑湯調下以吐，假其辛熱之力，以除風痰之害耳。

〔仁存開關散用白殭蠶、炒白礬半生半燒等分為末，每以一錢，用自然薑汁調灌，得吐頑痰立效，小兒加薄荷；
聖惠方用白殭蠶三七枚，乳香一分，為末，每以一錢燒烟，熏入喉中，涎出即愈。
王氏博濟如聖散，治喉痹用白殭蠶、天南星等分，生研為末，每服一字，薑汁調灌即愈，後以生薑炙過含之。

怪症方酒後咳嗽，用白殭蠶焙研末，茶服效。〕又云能治丹毒瘙癢，亦是風與熱熾；
得此辛平之味拔邪外出，則熱自解。
又云能治瘰癧結核痰瘧，血病崩中帶下，亦是風木乘肝；

得此辛溫之味以行血脈，則血氣安和而病自消。
又云能治小兒驚疳，膚如鱗甲，亦是胎元氣血不足；
得此辛鹹煎湯除垢，則鱗自去。

〔膚如鱗甲，病名胎垢。〕即是諸症以推，則知古之用藥，悉從物理勘出，豈有他謬奇巧於其中者哉。
但此非由外感而用是藥，則非治耳。
頭蠶色白條直者良，米泔浸一日，待桑涎浮出，取起焙乾，拭凈肉毛口甲，搗用。

惡桑螵蛸、茯神、茯苓、桔梗、萆薢。
<h3>蠶沙</h3>

｛宣皮膚風濕｝
蠶沙〔耑入肝脾，兼入胃〕即晚蠶所出之屎也，玩書所著治功，多有祛風除濕之能；
所述治症，多是肢節不遂；

皮膚頑痹，腰膝冷痛，冷血瘀血，腸鳴消渴，爛弦風眼。
緣蠶食而不飲，其食出則氣燥，燥則可以勝濕去風；
凡一切皮膚等疾，因於風濕而至者

〔上症俱就風濕而言〕，無不得此以為調治。
且味辛而兼甘，故凡水火相激而見腸鳴，得此甘以和之；
燥熱而見消渴不止，得此辛以潤之。

〔燥渴仍屬風邪，故辛可以得潤。〕是以用此炒黃，袋盛浸酒，以去風緩不隨，皮膚頑痹〔寇氏曰：醇酒三升，拌蠶沙五斗，蒸熱鋪煖室席上，令患冷風氣痹人，以患處就臥，厚覆取汁，不愈，間日再作，須防昏悶。〕；
暨爛弦風眼，用此油浸塗患即愈〔汪昂曰：目上下胞屬脾，脾有風濕則蟲生弦爛，用新瓦炙為末，少加雄黃、麻油調敷。
又治蛇串瘡，有人食烏梢蛇渾身變黑，漸生鱗甲，見者驚縮，鄭奠一令日服晚蠶沙五錢，盡一二斗，久之乃愈。〕；

昔史國公用此浸酒〔色清味美〕，以治風痹，義多根此。
然惟晚者為良，早蠶者不堪入藥，以飼火烘，故有毒也。
<h2><br><span class="orange">卷四  瀉劑</span></h2>

<h2><br>&emsp;<span class="blue">滲濕</span></h2>
病之切於人身者，非其火之有餘，即其水之不足；
火衰則水益勝，水衰則火益熾。

昔人云：火偏盛者，補水配火，不必去火；
水偏多者，補火配水，不必去水。
譬之天乎，此重彼輕，其重於一邊者勿補，則祇補足輕者之一邊也，決不鑿去砝馬；

審是則凡水火偏勝，決無鑿去砝馬用瀉之理。
推是稟體素厚，臟氣偏勝，并或外邪內入，阻遏生機；
如濕氣流行，土受水制，在初濕氣內盛，能毋滲而泄乎？

久而水氣橫逆，泛流莫禦，能無決而去乎？此水之宜滲宜瀉者然也。
火氣內熾，一火發動，眾火齊起，衝射搏激，莫可名狀，此火之不得不瀉者也。
熱氣內蒸，水受煎熬，苟不乘勢即解，則真陰立槁，此又熱之不得不瀉者也。

至於或熱或火，結而為痰，或熱或火，盈而為氣；
痰之微者，或從滲濕瀉濕之藥以去；
若使痰甚而湧，宜用苦宜苦鹹之藥以降；

氣之微者，或用瀉火瀉熱之藥以消；
若使氣盛而迫，須用苦寒苦劣之藥以下。
其有稟受素虧，邪氣不甚，則止酌以平劑以投；

不可概用苦寒，以致胃氣有損。
又按濕為陰邪，凡人坐臥卑地，感受濕蒸，及或好食生冷，遏其元陽，鬱而為熱；
在初受邪未深，不必竟用重劑，惟取輕淡甘平以滲。

然滲亦須分其臟腑，如扁豆、山藥、陳倉米、茯苓、浮萍、通草、鴨肉、鯽魚、鯉魚、澤蘭，是滲脾胃之濕者也。
但茯苓則兼肺腎以同治，通草則止合腎以共理，鯽魚則止合腎以皆滲；
故暑濕薰蒸，三焦混亂，宜用扁豆以除之；

胃氣不平，煩渴不止，宜用倉米以止之；
脾虛熱泄，宜用山藥以滲之；
水腫不消，宜用浮萍以利之；

淋閉不通，宜用通草以開之；
腸風下血，膈氣吐食，宜用鯽魚以理之；
陳氣不化，宜用澤蘭以去之；

虛癆嗽腫，宜用鴨肉以平之；
腫嗽泄瀉，宜用茯苓以利之；
水腫腳氣，宜用鯉魚以治之。

又如榆白皮、冬葵子、神麴、石鐘乳，是滲腸胃之濕者也。
故五淋腫滿，胎產不下，宜用榆白皮、冬葵子以服之；
乳汁不通，宜用石鐘乳以通之。

又如茯神、萱草，是滲心經之濕者也；
故驚悸健忘，水濕內塞，宜用茯神以利之；
消渴心煩，宜用萱草以釋之。

他如腎有邪濕，症見心氣不交，則有桑螵蛸以治之；
症見楊梅毒結，則有土茯苓以導之，但土茯苓則兼諸臟之濕同理；
肺有邪濕，汗閉不泄，則有薑皮以發之；

肺氣不降，則有通草以通之；
肝有邪濕，而見子腫風癆，則用天仙藤以治之。
至於濕熱稍勝，藥非輕劑可治，則又另有瀉劑，而非斯藥所能盡者也。

<h3>通草</h3>
｛清肺通乳利水｝

通草〔耑入肺胃〕氣味甘淡，體輕色白，有類燈心〔時珍曰：有細孔，兩頭皆通，故名通草，即今所謂木通也；
今之通草，乃古之通脫木也。
頌曰：古方所用通，皆今之木通；

其通脫木，稀有用者。〕，功同入肺，引熱下降，及利小便，通淋治腫。
〔杲曰：通草瀉肺利小便，甘平以緩陰血也，與燈草同功，宜生用之。〕
然燈心質小氣寒，則兼降心火；

此則兼入胃通氣上達而下乳汁之為異耳。
〔時珍曰：
通草色白而氣寒，疏淡而體輕。〕況此體大氣輕，滲淡殆甚，能升能降，既可入肺而清熱，復能上行而通胃；

東垣用此以治五種水腫癃閉，非取氣寒能降，味淡能升之意乎？仲景用此合當歸、芍藥、桂枝、細辛、大棗、甘草，名為當歸四逆湯，以治傷寒邪入厥陰，非取通草以通營衛之意乎？但孕婦勿服。
<h3>土茯苓</h3>

｛消水除濕，尤解楊梅結毒｝
土茯苓〔耑入胃肝，兼入腎腸〕甘淡氣平，功有等於萆薢，治能除濕消水，去清分濁；
然此尤解楊梅瘡毒。

蓋楊梅瘡多由嵐瘴薰蒸，與淫穢濕熱之邪交互而成〔時珍曰：
楊梅瘡古方不載，亦無病者；
近時起於嶺表，傳及四方。

蓋嶺表風土卑炎，嵐瘴薰蒸，飲啖辛熱，男女淫猥，濕熱之邪蓄積既深，發為毒瘡，遂致互相傳染，自南而北，遍及海宇，然皆淫邪之人病之。〕；
其症多屬陽明〔胃〕厥陰〔肝〕，而兼及他經，蓋相火寄於厥陰，則肉屬於陽明故也；
如兼少陰太陰，則發於咽喉；

兼太陽少陽，發於兩角；
若用輕粉刦劑，毒氣竄入經絡筋骨，莫之能出，變為筋骨攣拘，發為結痛，遂成痼疾〔時珍曰：水銀性走而不守，加以鹽礬，升為輕粉、銀硃，其性燥烈，善逐痰涎；
涎乃脾之液，此物入胃，氣歸陽復，故涎被刦，隨火上升，從喉頰齒縫而出，故瘡即乾痿而愈。

若服之過劑，及用不得法，則毒氣竄入經絡筋骨之間，莫之能出；
痰涎既去，血液耗涸，筋骨失其所養，營衛不從，筋骨攣痛，發為癰毒疳漏；
久則生蟲為癬，手足皴裂，遂成痼疾。〕；

須用此一兩，外用金銀花、防風、木通、木瓜、白鮮皮各五分，皂莢子四分，人參、當歸各七分，日服三劑〔時珍曰：用此能健脾胃，去風濕，脾胃健則營衛健，風濕去則筋骨利，故諸症多愈。
又云：此名搜風解毒湯，犯輕粉病深者月餘，淺者半月即愈。〕，忌飲茶酒肉麵鹽醋，并戒房勞百日，渴飲土茯苓湯，半月方愈；
取其濕熱斯除，而濁陰得解矣。

白者良。
忌茶。
<h3>茯苓</h3>
｛滲脾肺濕，伐肝胃水邪｝
茯苓〔耑入脾胃，兼入肺肝〕色白入肺，味甘入脾，味淡滲濕，故書皆載上滲脾肺之濕，下伐肝腎之邪，其氣先升〔清肺化源〕後降〔下降利水〕；

凡人病因水濕而見氣逆煩滿，心下結痛，呃逆嘔吐，口苦舌乾，水腫淋結，憂恚驚恐，及小便或澀或多者〔諸病皆從水濕所生而言〕，服此皆能有效。
〔故治亦從水濕生義。〕故入四君，則佐參朮以滲脾家之濕；
入六味，則使澤瀉以行腎邪之餘，最為利水除濕要藥。

書曰健脾，即水去而脾自健之謂也；
又曰定魄〔肺藏魄〕，即水去而魄自安之意也。
且水既去，則小便自開，安有癃閉之慮乎；

水去則內濕已消，安有小便多見之謂乎；
故水去則胸膈自寬，而結痛煩滿不作；
水去則津液自生，而口苦舌乾悉去。

〔故效亦從水濕既去而見。〕惟水衰精滑，小便不禁，非由水濕致者切忌，恐其走表洩氣故耳。
｛赤苓｝
苓有赤白之分，赤入小腸，白入膀胱；

白微有補，赤則止瀉濕熱；
一氣一血，自不容混如此。
｛茯苓皮｝

至皮耑治水腫膚脹，以皮行皮之義。
〔凡腫而煩渴，便閉溺赤，屬陽水，有五皮散、疏鑿飲；
不煩渴，大便溏，小便數，不赤澁，屬陰水，宜實脾飲、疏氣飲。

腰以上腫者宜汗，腰以下腫者宜利小便。〕
以大塊堅白者良。
〔係松根靈氣結成。〕惡白蘞，畏地榆、秦艽、龜甲、雄黃，忌醋。

<h3>茯神</h3>
｛導心痰濕｝

茯神〔耑入心〕功與茯苓無異，但神抱心以生，苓則不從心抱；
故苓則能入脾與腎，而神則多入心耳。
書曰服此開心益智，安魂〔肝藏魂〕定魄〔肺藏魄〕，無非入心導其痰濕，故能使心與腎交通之謂耳〔的解〕。

｛心木｝
心木書名黃松節，味苦性溫，能治諸筋攣縮，偏風喎斜，心掣健忘〔汪昂曰：
方用心木一兩，乳香一錢，石器炒研，名松節散，每服二錢，木瓜湯下；

治一切筋攣疼痛，乳香能伸筋，木瓜能舒筋也。〕，亦是入血滲濕之意。
取苓有心者是〔汪昂曰：以其抱心，故能治心也。〕，去皮及中木用。
<h3>鯉魚</h3>
｛利水消腫｝
鯉魚〔耑入脾〕氣味甘平，每於急流之水跳躍而下，是鯉已有治水之功；

且甘能入脾，故書載能下氣利水。
凡因水氣內停，而見欬氣上逆，黃疸水腫腳氣等症，服此則能以消。
河間云：鯉之治水，因其氣以相感。

〔猶鶩之治水。〕
是以外臺祕要用赤小豆一升，水二升，煮作三升餘，攄去渣，頓盡服利，利盡即愈。
又治孕婦水腫亦效。

然性稟六陰陽氣初生〔故為陰中之陽〕，故多食則能動風發熱也。
｛鯉鱗｝
鯉鱗燒灰存性，可治產後血滯。

｛鯉骨｝
鯉骨燒灰，可療魚骨鯁。
<h2><br>&emsp;<span class="blue">瀉濕</span></h2>

瀉濕與滲濕不同；
滲濕者，受濕無多，止用甘平輕淡，使水緩滲，如水入土，逐步滲泄，漸漬不驟；
瀉濕者，受濕既多，其藥既須甘淡以利，又須鹹寒以瀉，則濕始從熱解，故曰瀉濕。

｛瀉肺濕｝
然瀉亦須分其臟腑，如濕在肺不泄，宜用薏苡仁、黑牽牛、車前子、黃芩、白薇之類；
但薏苡仁則治水腫濕痹，疝氣熱淋；

黑牽牛則治腳氣腫滿，大小便祕；
黃芩則治癃閉腸澼，寒熱往來；
車前子則治肝肺濕熱，以導膀胱水邪；

白薇則治淋痹酸痛，身熱肢滿之為異耳。
｛瀉脾胃濕｝
如濕在於脾胃不瀉，宜用木瓜、白鮮皮、蚯蚓、白礬、寒水石之類；

但木瓜則治霍亂泄瀉轉筋，濕熱不調；
白鮮皮則治關竅閉塞，溺閉陰腫；
蚯蚓則治伏熱鬼疰，備極熱毒；

白礬則能酸收湧吐，逐熱去沫；
寒水石則能解熱利水之有別耳。
｛瀉腸胃濕｝

如濕在於腸胃不清，宜用扁蓄、茵陳、苦參、刺猬皮之類；
但扁蓄、苦參則除濕熱殺蟲，茵陳則除濕熱在胃發黃，刺猬皮則治噎膈反胃之不同耳。
｛瀉心濕｝

如濕在心不化，宜用燈草、木通、黃連、連翹、珍珠、苦楝子之類；
但燈草則治五淋伏熱；
黃連則治實熱濕蒸；

木通則治心熱水閉；
連翹則治癰毒淋結；
珍珠則治神氣浮遊，水脹不消；

苦楝子則治熱鬱狂燥，疝瘕蠱毒之有分耳。
｛瀉小腸濕｝
若在小腸濕閉而見淋閉莖痛，則有海金沙以除之；

溺閉腹腫，則有赤小豆以利之；
娠妊水腫，則有赤茯苓以導之。
｛瀉膀胱濕｝

膀胱濕閉而見水腫風腫，則有防己以泄之；
暑濕內閉，則有豬苓以宣之；
小便頻數，則有地膚子以開之；

水蓄煩渴，則有澤瀉以治之；
實熱熾甚，則有黃蘗以瀉之；
暑熱濕利，則有滑石以分之。

｛瀉腎濕｝
他如腎有邪濕症見血瘀溺閉，則有宜於琥珀、海石矣；
症見水氣浮腫，則有宜於海蛤矣；

症見痔漏淋渴，則有宜於文蛤矣；
而寒水石、苦參之能入腎除濕，又自可見。
｛瀉肝濕｝

肝有邪濕，症見驚癎疫瘧，則有宜於龍膽矣；
症見風濕內乘，小便痛閉，則有宜於萆薢矣；
而連翹、珍珠、琥珀之能入肝除濕，又自可推。

凡此皆屬瀉濕之劑也，至於水勢澎湃，盈科溢川，則又另有法在，似不必於此瑣贅云。
<h3>澤瀉</h3>

｛瀉膀胱氣分濕熱｝
澤瀉〔耑入膀胱腎〕甘淡微寒，能入膀胱氣分，以瀉腎經火邪，功耑利水除濕；
故五苓散用此以除濕熱〔張仲景治傷寒，有大小澤瀉湯、五苓散輩，皆用澤瀉行利停水為最要藥；

又治水蓄煩渴小便不利，或吐或瀉，五苓散主之；
方用澤瀉，故知長於行水。〕，八味丸用此以瀉腎經濕火〔時珍曰：地黃丸用茯苓、澤瀉者，乃取其瀉膀胱之邪氣，非接引也。
古人用補藥，必兼瀉邪，邪去則補藥得力，一闢一閤，此乃玄妙；

後人不知此理，耑一於補，所以久服必有偏勝之害矣。
汪昂曰：
六味丸有熟地之溫，丹皮之涼，山藥之濇，茯苓之滲，山茱之收，澤瀉之瀉，補腎而兼補脾，有補而必有瀉，相和相濟，以成平補之功，乃平淡之神奇，所以為古今不易之良方也。

即有加減，或加紫河車一具，或五味、麥冬、杜仲、牛膝之類，不過一二味，極三四味而止。
今人或疑澤瀉之瀉而減之，多揀本草補藥，恣意加入，有補無瀉，且客倍於主，責成不耑；
而六味之功，反退處於虛位，失製方之本意矣，此近世庸師之誤也。〕，俾其補不偏勝，則補始無礙耳，豈曰澤瀉補陰，功同於地黃之列哉。

第其濕熱不除，則病症莫測，故有消渴嘔吐，痰飲腫脹，腳氣陰汗，尿血洩精種種等症〔病症皆因濕熱為害〕，用此甘淡微鹹以為滲泄〔精洩安可滲利，因於濕熱而成，不得不滲利耳。〕，則濁氣既降，而清氣上行〔故有耳聰目明之功〕，所謂一除而百病與之俱除也。
但小便過利，則腎水愈虛，而目必昏〔易老云：瀉伏水，去留垢，故明目；
小便利，腎氣虛，故目昏。〕，此一定之理耳。

鹽水炒，或酒拌。
忌鐵。
<h3>木通</h3>
｛瀉心經小腸濕熱｝
木通〔耑入心，兼入小腸，古名通草；

今之通草，即古所名通脫木。〕甘淡輕虛，據書開載治效甚多，然究不外清火、通竅、利水數端而已。
緣人一身上下，外無風寒暑濕六淫鬱而為熱，內無火氣薰蒸，則水道順暢，一身安養；
上自咽喉以迄心胸，下自大腹以迄二便，而無膈結不通之弊矣。

東垣曰：
凡人肺受熱邪，津液氣化之源絕〔肺為水源〕，則泉水斷流〔源絕則流斷〕，膀胱受濕熱癃閉約束，則小便不通。
〔濕熱為害。〕朱二允曰：

火在上則口燥眼赤鼻乾，在中則心煩嘔噦，在下則淋閉足腫。
木通藤細有孔，兩頭皆通，體輕質浮，味淡氣滲，能瀉君火，火退則小便自利〔心與小腸相表裏〕，便利，則諸經火邪皆從心水而下降矣；
是以行經下乳〔火不內亢則經調乳通〕，破血除蒸〔熱除則血破，血破則蒸除。〕，止煩住痛〔心熱清則煩除痛止〕，排膿生肌

〔心熱除則氣血得養而肌肉生〕，開關利節〔心竅通則經絡流行，故關節亦通。〕，并凡因於濕熱而成者，無不藉此以為開導。
此雖類澤瀉同為滲利，但君火動則宜木通，相火動則宜澤瀉也。
惟神氣虧損，汗多外出，及虛弱孕婦者切忌，以性通利故耳。

<h3>車前子</h3>
｛清肝肺風熱，以道膀胱水邪｝

車前子〔耑入肝肺〕甘鹹性寒，據書皆載能治膀胱濕熱，以通水道；
然余謂膀胱之清，由於肝肺之肅；
凡人瀉利暴作，小水不通，並濕痹五淋，暑熱瀉利，難產目赤，雖有膀胱水涸不能化陽，然亦有為肝肺感受風熱，以致水不克生；

故須用此以清肝肺，兼鹹下降以清水道。
〔聖惠方風熱目暗，用車前子、宣州黃連各一錢為末，食後溫服效。
又景駐丸治肝腎俱虛，眼目昏花，或生障翳，迎風有淚，久服補肝腎，增目力；

車前子、熟地黃酒蒸三兩，菟絲子酒浸五兩，蜜丸。
時珍曰：服此治目，須佐他藥如六味地黃丸之用澤瀉也，若單用，則走泄太過，恐非久服之物。
又歐陽公常得暴下病，國醫不能治，夫人買市人藥一帖進之而愈，方叩其方，則車前子一味為末，飲服二錢匕云。

此藥利水而不動氣，水道利則清濁分，各藏自止矣。〕是以五子衍宗丸，用此以為四子之佐〔五子衍宗丸，枸杞、菟絲各八兩，五味、覆盆各四兩，車前二兩，蜜丸；
遺洩者，車前易蓮子。〕；
金匱腎氣丸，用此以為諸藥之助；

且此肝肺既清，風熱悉去，則肺不受熱而化源有自，肝不破風而疎泄如常；
精與溺二竅，本不相兼，水得氣而通，精得火而泄，故水去而火益盛，精盛而氣益固，所謂服此令人有子〔明醫雜錄云：服固精藥日久，須服此行房，即有子。〕，及滲利而不走氣〔馮兆張曰：利膀胱水竅而不及命門精竅，故濁陰去而腎愈固，熱去而目自明也。〕，與茯苓同功者，正謂此也。
但氣虛下陷，腎氣虛脫，切勿服耳。

酒蒸搗餅焙研用。
<h3>燈草</h3>

｛瀉心火以消水｝
燈草〔耑入心〕味淡而寒，體小氣微，諸書皆稱能降心火，以其心治心也；
心火清則肺金肅〔故書曰清肺〕，心與小腸相表裏，則熱盡從小便而出矣；

且熱去而血亦寧，故能止血通淋，清上焦伏熱，五淋之聖藥也。
〔五淋有氣血膏勞石之分。〕燒可治喉痹〔一方，燈心灰二錢，蓬砂末一錢吹；
一方，燈心箬葉燒灰吹；

一方，燈心草紅花，燒灰酒服。〕；
及以灰塗乳上，則兒飼不夜啼；
縛把擦癬，則蟲從草出，浮水可見，且能斷根矣。

氣虛小便不禁者，忌服。
<h3>扁蓄</h3>

｛除濕熱殺蟲｝
扁蓄〔耑入脾〕味苦氣平，功耑利水清熱，除濕殺蟲；
是小兒鬾病，女子陰蝕浸淫瘙癢疽痔諸病，無不藉此以為主治耳〔海上歌云：心頭急痛不能當，我有仙人海上方，扁蓄醋煎通口嚥，管教時刻便安康。〕；

以其味苦則熱泄，味苦則蟲伏。
但此止屬標治，不能益人，勿常用也。
葉細如竹，弱莖蔓引，促節有粉，三月開細紅花。

<h3>萆薢</h3>
｛祛肝風，除胃濕｝

萆薢〔耑入肝胃〕味苦氣平，功耑祛風除濕固腎。
凡人大便燥結，小便頻數，每於便時痛不可忍者；
此必大便熱閉，積熱腐瘀等物，同液乘虛流入小腸，故於便時即作痛也〔楊子建萬金護命方云：凡人小便頻數，不計度數，便時莖內痛不可忍者；

此疾必先大腑祕熱不通，水液只就小腸，大腑愈加乾渴，甚則渾身熱，心燥思涼水，如此即重症也；
此疾本因貪酒色，積有餘毒腐物瘀血之類，隨虛水入於小腸，故便時作痛也，此乃小便頻數而痛，與淋症濇而痛者不同也。
宜用萆薢一兩，鹽水炒為末，每服二錢，使水道轉入大腸，仍以葱湯頻洗穀道，令氣得通，則小便數及痛自減也。〕；

且水道不清，則濕熱不除，而肝火愈熾，筋骨愈痿。
萆薢氣味苦平，既能入肝祛風〔時珍曰：厥陰主筋屬風，陽明主肉屬濕，萆薢之功長於去風濕，所以能治緩弱痿痹，遺濁惡瘡，諸病之屬風濕者。〕，復能引水歸入大腸以通穀道，俾水液澄清，而無痛苦之患矣；
又安有痹痛腰冷，膀胱宿水，與陰痿失溺，痔漏惡瘡之累乎？昔人云：既有逐水之功，復有攝精之力。

〔濕熱除則精自不走泄。〕洵不誣耳！
｛菝葜｝
菝葜、土茯苓，與萆薢雖不相類，而功用不遠。

白虛軟者良。
薏苡為使，畏大黃、柴胡、前胡，忌茗、醋。
〔萆薢根細長淺白，菝葜根作塊赤黃。〕

<h3>海金沙</h3>
｛利小腸血分濕熱｝

海金沙〔耑入小腸〕味甘而淡，氣寒無毒，為主通利小腸血分要藥。
凡小腸熱閉，而見五淋疼痛不止者，服之使熱盡從小便而出；
且於傷寒熱閉，而見腹滿狂燥，則當於此加梔子、朴硝、蓬砂投治，俾熱亦從小便而出，此灶裏抽薪之一義也。

但腎臟真陽不足切忌。
淘凈，取浮者晒乾，撚之不沾指者真。
忌火。

<h3>防己</h3>
｛除濕利水，瀉下焦濕熱｝

防己〔耑入膀胱〕辛苦大寒，性險而健，善走下行，長於除濕通竅利道，能瀉下焦血分濕熱，及療風水要藥〔杲曰：本草十劑云：通可去滯，通草、防己之屬是也。
夫防己大苦寒，能瀉血中濕熱，通其滯塞，亦能瀉大便，補陰瀉陽；
比之於人，則險而健者也，幸災樂禍，能首為亂階；

然善用之，亦可敵兇穴險。〕；
故凡木濕喘嗽，熱氣諸癎，溫瘧腳氣，水腫風腫，癰腫惡瘡，及濕熱流入十二經，以致二陰不通者，皆可用此調治。
若屬腳氣腫痛〔濕則腫，熱則痛。〕，如濕則加蒼朮、薏苡、木瓜，熱加黃芩、黃蘗，風加羌活、萆薢，痰加竹瀝、南星，痛加香附、木香，血虛加四物，大便祕加桃仁、紅花，小便祕加牛膝、澤瀉，痛連臂加桂枝、威靈仙，痛連脇加膽草，隨症通活，斯為善矣。

但此氣味苦寒，藥力猛迅，若非下焦血分實熱實濕〔木通甘淡，瀉氣分濕熱；
防己苦寒，瀉血分濕熱。〕，及非二便果不通利，妄用此藥投治，其失匪輕，不可不知。
此雖有類黃蘗、地膚子，但黃蘗之瀉膀胱濕熱，則并入腎瀉火，味苦而不辛；

此則辛苦兼見，性險而健，故於風水腳氣等症兼理；
地膚子之瀉膀胱濕熱，味苦而甘，力稍遜於黃蘗；
此則健險異常，有辛無甘，而為亂階之首也；

其一瀉熱與濕，而氣味治功，各別如此。
｛木防己｝
己有二種，曰漢、曰木，治風須用木防己，治水須用漢防己；

漢己根大而虛，通心有花紋，色黃；
木己黑點黃腥木強。
酒洗用，惡細辛，畏萆薢。

<h3>茵陳</h3>
｛治太陽陽明濕熱｝

茵陳〔耑入膀胱胃〕味苦微寒，諸書皆言濕熱伏於陽明〔胃〕，用此以入太陽膀胱發汗利水，俾太陽陽明濕熱之邪，盡得於藥而解矣。
且治傷寒時疾狂熱，瘴瘧頭痛頭旋，女人疝瘕，亦是濕熱為病。
但黃原有陰陽寒熱之分，陽黃者由熱蘊於脾土，如苗值於大旱，則苗必燥而黃，是苗因燥而黃者也；

太澇則苗必濕而黃，是苗因濕而黃者也；
熱為陽，寒為陰，故黃亦以陰陽分之。
〔陽黃身如橘色，汗如柏汁；

寒黃黃而色晦，當細辨別。〕
是以仲景立有茵陳蒿湯、梔子蘗皮湯、麻黃連翹赤小豆湯，以治陽黃之症；
又立茵陳附子湯，以治陰黃之症。

茵陳治黃通劑，在人審其所因而酌治耳，若蓄血發黃，則治不在茵陳之列；
以茵陳本屬氣分藥也，於血則不能治矣。
茵陳本有二種，葉細而青蒿者可用。

｛山茵陳｝
若生子如鈴，則為山茵陳矣，耑於殺蟲，及治口瘡。
<h3>地膚子</h3>
｛瀉膀胱血虛濕熱，利小便淋閉｝
地膚子〔耑入膀胱〕治淋利水清熱，功頗類於黃蘗；

但黃蘗其味苦烈，此則味苦而甘；
黃蘗大瀉膀胱濕熱，此則其力稍遜。
凡小便因熱而見頻數及或不禁，用此苦以入陰，寒以勝熱，而使濕熱盡從小便而出也。

〔頻數既謂之熱，則不禁當不得以熱名，然不禁亦有因於膀胱邪火妄動而致者；
但頻數不禁出於體旺，則為陽火偏勝，用以實治則可；
出於虛衰老弱，雖有邪火內熾，亦恐真陽不足，當為詳慎。〕

但虛火偏旺而熱得恣，固當用以清利，若不佐以補味同入，則小水既利而血益虛，血虛則熱益生，熱生而淋其益甚矣；
故宜佐以牡蠣、山藥、五味收濇之劑，俾清者清，補者補，通者通，濇者濇，滋潤條達而無偏勝為害之弊矣。
且能以治因熱㿗疝，並煎湯以治瘡疥；

至書所謂益精強陰，非是具有補益之能，不過因其熱除，而即具有堅強之意耳。
類蠶沙，惡螵蛸。
〔藏器曰：眾病皆起於虛，虛而多熱者，加地膚子、甘草。〕

<h3>白鮮皮</h3>
｛瀉脾胃濕熱｝

白鮮皮〔耑入脾胃〕味苦與鹹，性寒無毒；
蓋陽明胃土喜燥惡濕，一有邪入，則陽被鬱不伸而熱生矣；
有熱自必有濕，濕淫則熱益盛，而風更乘熱至，相依為害；

以致關節不通，九竅不利，見為風瘡疥癬，毛脫疸黃，濕痹便結，溺閉陰腫，欬逆狂叫飲水種種等症〔諸症皆就濕熱以論〕；
治宜用此苦泄寒鹹之味，以為開關通竅，俾水行熱除風息，而症自克平。
〔肘後治鼠瘻已破，出膿血，用白鮮皮煮汁服一升，當吐若鼠子也。

又陳延之治產後中風人虛不可服他藥者，一物白鮮皮湯溫服。〕奈世不察，猥以此為瘡瘍之外用，其亦未達本經主治之意耳。
然此止可施於脾胃堅實之人，若使素屬虛寒，切勿妄用。
根黃白而心實者良，取皮用。

惡桑螵蛸、茯苓、桔梗、萆薢。
<h3>苦參</h3>

｛清熱除濕，殺蟲｝
苦參〔耑入腎，兼入脾胃〕味苦至極，古書有云：雖在五參之外〔人參、沙參、紫參、丹參、玄參。〕，云參亦屬有補。
然究止屬除濕導熱之品，於補其奚濟乎？〔繡按：

五參除人參可以言補，餘不得以補名。〕凡味惟甘為正，惟溫為補，苦參味等黃蘗，寒類大黃，陰似朴硝〔的解〕，號為極苦極寒；
用此殺蟲除風，治水去疸，掃疥治癩，開竅通道，清痢解疲，或云有益；
若謂於腎有補，縱書立有是說，亦不過從濕除熱祛之後而言，豈真補陰益腎之謂哉？況有用此擦牙，而更見有腰痛傷腎之症，其可謂之補腎者乎？〔素問云：五味入胃，各歸其所喜攻；

久而增氣，物化之常也；
氣增而久，夭之由也。
王冰註云：入肝為溫，入心為熱，入肺為清，入腎為寒，入脾為至陰而兼四氣，皆為增其味而益其氣，各從本臟之氣用爾。

故久服黃連、苦參而反熱者，此其類也。
氣增不已，則臟氣有偏勝，偏勝則臟有偏絕，故有暴夭；
是以藥不具五味，不備四氣，而久服之，雖且復勝，久必暴夭，但人疎忽，不能精候耳。

張從正云：凡藥皆毒也，雖甘草、苦參不可不謂之毒，久服則五味各歸其臟，必有偏勝，氣增之患，諸藥皆然，學者當觸類而長之可也。〕至脾胃虛寒，尤為切忌。
泔浸，去腥氣，蒸用。
玄參為使，惡貝母、菟絲子、漏蘆、反藜蘆。

<h3>琥珀</h3>
｛清肝腎熱邪，利水消瘀｝

琥珀〔耑入心肝，兼入小腸腎〕甘淡性平〔承曰：茯苓生於陰而成於陽，琥珀生於陽而成於陰。〕，按書雖曰脂入土而成寶，合以鎮墜等藥，則能安魂定魄；
色赤能入心肝二經血分，合以辛溫等藥，則能消瘀破瘕，生肌合口；
其味甘淡上行，合以滲利等藥，則能治淋通便，燥脾補土〔經曰：飲食入胃，游溢精氣，上輪於脾；

脾氣散精，上歸於肺；
通調水道，下輸膀胱；
凡滲藥皆上行而後下降。〕；

且能明目退翳〔即退翳之效〕，逐鬼殺魅〔即安魂魄之效〕，謂是水去熱除安鎮之意。
但此性屬消磨，則於真氣無補；
氣屬滲利，則於本源有耗；

此惟水盛火衰者，用之得宜。
若使火盛水涸，用之不能無慮。
〔血瘀而小便不利者宜用，血少而小便利者，反致燥急之苦。〕松脂入土，年久結成；

或楓脂結成；
以摩熱拾芥者真。
〔市人多煮雞子及青魚膽偽之，摩熱亦能拾芥，宜辨；

芥即禾草。〕
用柏子仁末，入瓦鍋同煮半日，搗末用。
<h3>豬苓</h3>
｛除膀胱血分濕熱｝
豬苓〔耑入膀胱腎〕甘淡微苦，性平無毒，得楓根之餘氣以成，形如豬屎，故以豬名；

凡四苓、五苓等方，並皆用此。
〔仲景用茯苓、澤瀉、白朮與桂，名五苓散，為治水之總劑；
方中用以肉桂，蓋以膀胱津液，賴氣以化，則能以出，用肉桂辛熱，所以化其氣也；

除桂名四苓散。
李東垣曰：無惡寒症，不可用桂。
周揚俊曰：

五苓為渴而小便不利者設，若不渴則茯苓甘草足矣，若但渴，則四苓足矣。〕
性雖有類澤瀉，同入膀胱腎經，解熱除濕，行竅利水；
然水消則脾必燥，水盡則氣必走，澤瀉雖同利水，性亦類燥，然鹹性居多，尚有潤存，澤雖治火，性亦損氣，然潤能滋陰，尚有補在；

故豬必合澤瀉以同用，則潤燥適均，而無偏陂之患矣。
至於茯苓，雖屬滲劑，有濕自可以去；
然茯則入氣而上行，此則入血而下降。

且與澤瀉利水消腫，治瘧止痢等藥，審屬暑邪濕熱內閉，無不藉此以為宣導之需。
〔瘧多由暑，暑必成瘧。〕古人已云清利小便，無若此駃；
以故滋陰藥中，止有澤瀉，而不用及豬苓，正謂此耳。

〔故六味丸有澤瀉，無豬苓。〕
但此專司引水，津液易耗，久服多致損目。
〔凡服利水藥而明目者，因除濁氣濕熱而成明也；

用利水藥而失明者，因其走泄真氣也。〕白而實者良，去皮用。
<h3>赤小豆</h3>

｛利小腸濕熱｝
赤小豆〔耑入小腸〕甘酸色赤，心之穀也。
其性下行入陰，通小腸而利有形之病，故與桑白皮同為利水除濕之劑〔十劑曰：燥可去濕，桑白皮、赤小豆之屬是也。〕；

是以水氣內停，而見溺閉腹腫，手足攣痹，癰腫瘡疽，非此莫治。
〔朱氏集驗方云：
宋仁宗在東宮時患痄腮，命道士贊寧治之，取小豆七七粒為末，敷之而愈。

中貴人任承亮后患惡瘡近死，尚書郎傅永授以藥，立愈，叩其方，赤小豆也。
予苦脇疽，既至五臟，醫以藥治之，甚驗；
承亮曰：得非赤小豆耶？醫謝曰：

某用此活三十口，願勿復言。
有僧發背如爛瓜，鄰家乳婢用此治之如神。
但其性最粘，敷毒，乾則難揭；

入苧根末，即不粘，此法尤佳。〕且能止濕解酒，通胎下乳。
〔陳自明，予婦食素，產後七日乳脈不行，服藥無效，偶得赤小豆一升，煮粥食之，當夜遂行。〕至十劑取此為燥，亦以水行而燥自生之意，並非因其藥性本燥而言也；
故書又戒多服，則令人津液枯槁而燥。

取緊小而赤黯色者良。
〔若半黑半紅為相思子，非赤小豆也。〕
<h3>滑石</h3>
｛降上中下濕熱｝
滑石〔耑入膀胱〕何以滑名，因其性滑而名之也。

滑石味甘氣寒，色白，服則能以清熱降火，通竅利便，生津止渴，為足太陽膀胱經藥。
故凡中暑積熱，嘔吐煩渴，黃疸水腫，腳氣淋閉，水熱瀉利，吐血衂血諸症，腫毒乳汁不通，胎產難下；
服此皆能蕩熱除濕，通汁滑胎。

〔同甘草，為六一散。〕然其開竅利濕，不獨盡由小便而下；
蓋能上開腠理而發表〔腠理為肺所生〕，是除上中之濕熱；
下利便溺而行，是除中下之濕熱；

熱去 則三焦寧而表裏安，濕去則闌門通而陰陽利矣；
河間益元散〔六一散或加辰砂〕，用此通治上下表裏諸病，其意在此。
滑石既屬滲利，如何又言止渴？因其濕熱既滲，則脾胃中和，而渴自止耳，故書又載能理脾胃，義亦由此。

白而潤者良。
石韋為使，宜甘草。
〔汪昂云：凡走泄之劑，宜用甘草以佐。〕

<h3>石燕</h3>
石燕〔耑入脾胃肝小腸〕味甘氣寒，出於祁陽西北江畔灘上，其形似蚶，而小與堅不同。

功耑利竅除濕解熱，故凡目翳不開，熱淋不利，婦人難產等症，治當用此，無有不效。
〔必審諸病，果因濕熱而成，方用。〕
但書所云難產令婦兩手各執一枚，其胎即下，合之於理，似屬誑妄，未可盡信。

磨汁服。
〔書言因雷雨自石穴中出，隨雨飛墮者非。〕
<h3>刺猬皮</h3>
｛祛腸胃濕熱血瘀｝
刺猬皮〔耑入腸胃〕其皮如刺，因以刺名；

其獸屬胃而入胃，因以猬號。
〔宗奭曰：
猬皮治胃逆，開胃氣有功。〕何書載治五痔陰蝕，以其濕熱下注，得此味辛入腸，金屬大腸，故能以破其血耳。

何書又載能治噎膈反胃〔普濟治反胃，用猬皮燒灰酒服，或煮汁，或五味淹炙食。〕，以猬屬獸，兼味辛苦，故能散邪泄熱，使其胃氣調和而不上逆耳。
｛刺猬骨｝
但食肉切宜除骨，若誤食則令人瘦劣，節節漸小也。

似鼠而圓，火褐色，攢毛，外刺如粟房。
煅黑存性用。
<h2><br>&emsp;<span class="blue">瀉水</span></h2>

瀉水者，因其水勢急迫，有非甘淡所可滲，苦寒所可瀉；
正如洪水橫逆，迅利莫禦，必得極辛極苦極鹹極寒極陰之品，以為決瀆，則水始平，此瀉水之說所由起也。
然水在人臟腑，本自有分；

即人用藥以治水勢之急，亦自有別。
如大戟、芫花、甘遂同為治水之藥矣，然大戟則瀉臟腑水濕，芫花則通裏外水道，蕘花則瀉裏外水濕，甘遂則瀉經隧水濕也。
葶藶、白前同為入肺治水劑矣，然葶藶則合肺中水氣以為治，白前則搜肺中風水以為治也。

商陸入脾行水，功用不減大戟，故仲景牡蠣澤瀉湯用之。
海藻、海帶、昆布氣味相同，力耑泄熱散結軟堅，故瘰癧瘕疝隧道閉塞，其必用之。
螻蛄性急而奇，故能消水拔毒；

田螺性稟至陰，故能利水以消脹；
續隨子有下氣之速，凡積聚脹滿諸滯，服之立皆有效；
紫貝有利水道通瘀之能，故於水腫蠱毒目翳，用之自屬有功。

至於瞿麥瀉心，石韋清肺，雖非利水最峻；
然體虛氣弱，用亦增害，未可視為利水淺劑，而不審實以為用也。
<h3>大戟</h3>
｛大瀉臟腑水濕｝
大戟〔耑入肺腎，旁行經絡。〕氣味苦寒，性秉純陽，峻利居首，上瀉肺氣，下泄腎水；

兼因味辛，旁行經脈，無處不到；
浸水色綠，又入肝膽；
故書皆載能治十二水毒，蠱結腹滿急痛等症。

〔好古曰：大戟與甘遂同為泄水之藥，濕勝者苦燥除之也。〕李時珍云：凡痰涎為物，隨氣升降，無處不到；
入於心則迷竅而癲癎；
入於肺則竅塞而成欬唾稠粘，喘急背冷；

入於肝則留伏蓄聚，而成脇痛乾嘔，寒熱往來；
入於經絡則麻痹疼痛；
入於筋骨則頸項胸背腰脇手足牽引隱痛；

三因並以控涎丹主之。
蓋有大戟能泄臟腑之水濕，甘遂能行經隧之水濕，白芥子能散皮裏膜外之痰氣；
要必實症實熱實脈，方可以用〔非實莫用〕，否則瀉肺傷腎，害人不淺。

〔李時珍曰：
愚按百祥惟用大戟一味，百祥獨瀉腑，正實則瀉其子，腎邪實而瀉其肝也。
潔古老人治痘變黑歸腎症，用宣風散代百祥膏，亦是瀉子之意；

蓋毒勝火熾則水益涸，風挾火勢則土受虧，故津血內竭不能化膿而成青黑乾陷之症，瀉其風火之毒，所以救腎扶脾也。〕若中其毒者，惟菖蒲可解。
杭產色紫者良，北產色白者不堪入藥，水漿煮，去骨用。
得大棗則不損脾，畏菖蒲，反甘草。

｛澤漆｝
苗名澤漆，亦行水道，主治略同。
<h3>芫花</h3>
｛大通裏外水道｝
芫花〔耑入脾肺腎〕味辛而苦，氣溫有毒，亦反甘草，主治頗與大戟、甘遂，皆能達水飲窠囊隱僻之處。

然此味苦而辛，苦則內泄，辛則外搜，故凡水隱痰癖，皮膚脹滿，喘急痛引胸脇，咳嗽脹瘧，裏外水閉，危迫殆甚者，用此毒性至緊，無不立應。
〔飲有痰飲懸飲溢飲支飲伏飲之異。
李時珍云：夫飲有五，皆出內啜水漿，外受濕氣，鬱蓄而為留飲。

流於胸則為支飲，令人喘咳寒熱，吐沫背寒；
流於肺則為懸飲，令人咳唾痛引缺盆兩脇；
流於心下則為伏飲，令人胸滿嘔吐寒熱眩運；

流於腸胃則為痰飲，令人腹鳴吐水，胸脇支滿，或作泄瀉，忽肥忽瘦；
流於經絡則為溢飲，令人沉重注痛，或作水氣跗踵。
又水有風水皮水正水黃汗之別，如水積胞中堅滿如石，則為石水；

汗如柏汁炙黃，名曰黃汗；
久而不愈，則為癰膿。
又水在肺則咳，在胃則嘔，在頭則眩，在心則悸，在背則冷，在脇則脹。〕不似甘遂苦寒，止泄經隧水濕；

大戟苦寒，止泄臟腑水濕；
蕘花與此氣味雖屬相同，而性較此多寒之有異耳。
此雖取效甚捷，誤用多致夭折，不可不慎。

｛芫花根｝
根名蜀桑，止可敷瘡毒魚，及搗汁浸線，繫落痔瘡，他不宜用。
｛芫花葉｝

葉似柳，花紫碧色，葉生花落。
陳久者良。
醋煮過，水浸暴用。

反甘草。
〔葉可擦膚赤腫作傷。〕
<h3>蕘花</h3>
｛大瀉裏結水濕｝
蕘花〔耑入腸胃〕雖與芫花形色相同，而究絕不相似；

蓋芫花葉尖如柳，花紫似荊；
蕘花苗莖無刺，花細色黃；
至其性味芫花辛苦而溫，此則辛苦而寒；

若論主治則芫花辛溫，多有達表行水之力；
此則氣寒，多有入裏走泄之效，故書載能治利〔宗奭曰：張仲景傷寒論以蕘花治利者，取其行水也，水去則利止，其意如此。
今用之當斟酌，不可過使，恐不及也，須有是症乃用之。〕；

然要皆屬破結逐水之品，未可分途而別視也。
但藥肆混收，亦可見效，以其主治差同故耳。
<h3>苦甘遂</h3>
｛大瀉經隧水濕｝
甘遂〔耑入脾胃肺腎膀胱〕皮赤，肉白味苦，氣寒有毒，其性純陰，故書皆載能於腎經，及或隧道水氣所結之處，奔湧直決，使之盡從穀道而出，為下水濕第一要藥。

〔元素曰：水結胸中，非此不能除，故仲景大陷胸湯用之；
但有毒，不可輕用。〕喻嘉言曰：胃為水穀之海，五臟六腑之源，脾不散胃之水精於肺，而病於中；
肺不能通胃之水道於膀胱，而病於上；

腎不能司胃之關，時其蓄泄，而病於下；
以致積水浸淫，無所底止。
〔水腫有風水皮水正水石水黃汗五種，水鬱於心，則心煩氣短，臥不克安；

水鬱於肺，則虛滿喘咳；
水鬱於肝，則脇下痞滿痛引少腹；
水鬱於脾，則四肢煩悗體重不能衣；

水鬱於腎，則腹痛引背央央，腰髀痛楚。
水腫與氣腫不同，水腫其色明潤，其皮光薄，其腫不速，每自下而上，按肉如泥，腫有分界；
氣則色蒼黃，其皮不薄，其腫暴起，腫無分界，其脹或連胸脇，其痛或及臟腑，或倏如浮腫，或腫自上及下，或通身盡腫，按則隨起。

但仲景所論水腫，多以外邪為主，而內傷兼及；
究之水為至陰，其本在腎，腎氣既虛，則水無所主而妄行；
使不溫腎補脾，但以行氣利水，終非引水歸腎之理；

猶之土在雨中則為泥，必得和風煖日，則濕氣轉為陽和，自得萬物消長矣。〕
故凡因實邪，元氣壯實〔必壯實方可用以甘遂〕，而致隧道阻塞，見為水腫蠱脹，疝瘕腹痛，無不仗此迅利以為開決水道之首，如仲景大陷胸湯之類。
然非症屬有餘，祇因中氣衰弱，小便不通，水液妄行，脾莫能制，誤用泄之之品益虛其虛，水雖暫去，大命必隨。

甘草書言與此相反，何以二物同用而功偏見？亦以甘行而下益急
〔又按劉河間云：凡水腫服藥未全消者，以甘遂末塗腹遶臍令滿，內服甘草水，其腫便去；
二物相反，而感應如此。〕，非深於斯道者，未易語此。

皮赤肉白，根作連珠重實者良。
麵裹，煨熟用。
〔用甘草、薺苨汁浸三日，其水如墨，以清為度，再麵裹煨。〕瓜蒂為使，惡遠志。

<h3>商陸</h3>
｛大通水道下行｝

商陸〔耑入脾〕辛酸苦寒有毒，功耑入脾行水，其性下行最峻，有排山倒海之勢，功與大戟、芫花、甘遂相同；
故凡水腫水脹，瘕疝癰腫，喉痹不通，濕熱蠱毒惡瘡等症，服此即能見效。
〔喻嘉言曰：從來腫脹，遍身頭面俱腫者，尚易治；

若只單腹脹，則難治。
遍身俱腫脹者，五臟六腑各有見症，故瀉肝瀉脾瀉膀胱大小腸，間有取效之時；
單單腹脹久窒，而清者不升，濁者不降，互相結聚，牢不可破，實因脾胃之衰微所致，而瀉脾之藥，安敢用乎？明乎此，則有培養一法，補元氣是也；

則有招納一法，宣布五陽是也；
則有解散一法，開鬼門潔凈府是也。
凡腫傷脾則臍必突，傷腎則足底必平，傷肺則背肩聳，傷肝則唇黑皮腫，傷心則缺盆必平，及咳嗽失音。

凡腫先起於腹，後散四肢者，可治；
先起四肢，後歸於腹者，必死。〕如仲景牡蠣澤瀉散之用商陸，以治大病後腰以下腫，用此急迫以散之也。
若脾虛水腫，因服輕劑未愈，遂用苦劣有毒純陰之藥迅迫，效雖稍見，未幾即發，決不可救。

取花，白者良。
｛赤商陸｝
赤者只堪貼臍。

〔入麝三分搗貼，小便利則腫消。
嘉謨曰：古讚云，其味酸辛，其形類人，療水貼腫，其效如神，斯言盡之矣。〕
黑豆湯浸蒸用。

得蒜良。
<h3>海藻</h3>

｛泄熱，散結軟堅｝
海藻〔耑入腎〕書載性反甘草，能治項頸一切瘰癧癥瘕疝㿉〔腹痛曰疝，丸痛曰㿉〕，及痰飲腳氣水腫等症，其故奚似。
蓋緣苦能洩結，寒能除熱，鹹能軟堅，海藻氣味俱備，與甘草本屬不合；

凡其水因熱成，而致隧道閉塞，小便不通，硬結不解者，用此堅軟結泄，邪退熱解，使熱盡從小便而出，而病自無不愈也。
〔丹溪治癭氣初起，用海藻一兩，黃連二兩，為末，時時舐咽；
先斷一切厚味。〕

至有病非實結，最不宜用；
非獨海藻為然，即凡海中諸藥，無不如是。
海帶有似海藻而粗，柔韌而長，主治無異。

昆布亦同海藻、海帶，俱性帶滑且雄，凡癭堅如石者，非此不除。
且其下氣最速，久服多令人瘦。
至云海島人常食，以其水土不同故耳。

皆反甘草，略洗去鹹水用。
〔偏有同甘草以治瘰癧，蓋激之以潰其至耳。〕
<h3>葶藶</h3>
｛瀉肺停水｝
葶藶〔耑入肺，兼入胃〕辛苦大寒，性急不減硝黃，大瀉肺中水氣，膹急下行膀胱；

故凡積聚癥結，伏留熱氣，水腫痰壅，嗽喘經閉，便塞至極等症
〔諸症皆就水氣停肺而言〕，無不當用此調。
昔本草十劑篇云，洩可去閉，葶藶、大黃之屬。

但大黃則瀉脾胃陰分血閉，葶藶則瀉肺經陽分氣閉。
葶藶有苦、有甜，甜者性緩，雖瀉而不傷；
苦者性急，既瀉肺而復傷胃，故必用以大棗補土以制水。

但水去則止，不可過劑；
觀金匱所云用葶藶以治頭瘡，藥氣入腦殺人，其意大可知矣。
子如黍米微長，色黃，糯米微炒用。

得酒良，榆皮為使。
〔榆皮性亦利水。〕
<h3>白前</h3>
｛搜肺中風水｝
白前〔耑入肺〕甘辛微溫，為降氣祛風除痰要藥。

緣人氣實則痰壅，痰壅則風作，風與痰氣膠固，則肺因爾不寧，而有喘嗽喘促體腫之病矣；
非不用此以泄肺中實痰風邪，則氣曷降，而嗽曷止；
是以金匱用以治咳嗽脈沉，深師白前湯用此以治久咳上氣〔深師方體腫短氣脹滿，晝夜倚壁不得臥，常作水雞聲者，白前湯主之；

白前二兩，紫苑、半夏各三兩，大戟七合，煮取溫服，禁食羊肉、飴糖。〕，皆取降肺除痰之意。
非若白薇氣味鹹寒，耑泄肺胃燥熱；
細辛辛熱，耑發腎中寒邪也。

此惟實者用之，虛者不宜用耳。
似牛膝粗長堅直易斷者良，若短小柔軟能彎者白薇。
去頭鬚，甘草水浸一晝夜，焙用。

忌羊肉。
〔白前出近道，多有形色相同，須以此辨之。〕
<h3>續隨子</h3>
｛大瀉胸中濕滯｝
續隨子〔耑入胃〕即俗所名千金子者是也，味辛氣溫有毒，諸書皆載下氣最速

〔時珍曰：續隨與大戟、澤漆、甘遂莖葉相似，其功長於利水，惟在用之得法，亦皆要藥也。〕；
凡積聚脹滿，痰飲諸滯等症，服之最宜，以其以毒攻毒故也。
氣味形質功用，頗有類於大戟、澤漆、甘遂，故書亦載此屬尅伐之味，若脾胃虛寒泄瀉，服之必死。

黑子疣贅，用此搗爛，時塗之，自落；
或以煮線繫瘤，時時紮之，漸脫去。
取色白，壓去油用。

<h3>瞿麥</h3>
｛大瀉心熱，利水｝

瞿麥〔耑入心，兼入小腸〕味苦性寒，功耑瀉心利水；
故書載利小便，決腫癰，去癃閉，拔肉刺，下胎產，除目翳。
然其氣稟純陽，必其小腸氣厚，服此疏泄之味，病始克除〔淋症有虛有實，如淋果屬熱致，其莖痛不可忍，手按熱如火爍，血出鮮紅不黯，淋出如沙如石，臍下妨悶，煩燥熱渴，六脈沉數有力，洵為屬熱；

如其莖中不痛，痛喜手按，或於溺後攙痛，稍久則止，或登厠小便濇痛，大便牽痛，面色萎黃，飲食少思，語言懶怯，六脈虛浮無力，是為屬虛。〕；
若使小腸素虛，經云：心屬有熱，不惟其熱不除，則虛而益虛，必致變生他症矣。
妊娠產後小便不利，及脾虛水腫，均並禁焉。

惡螵蛸。
<h3>石韋</h3>

｛清肺熱以利水｝
石韋〔耑入肺〕苦甘微寒，功耑清肺行水；
凡水道不行，化源不清，以致水道益閉。

〔
化源不清，則水道自閉。〕石韋蔓延石上，生葉如皮，味苦氣寒，苦則氣行而金肅，寒則熱除而水利；
是以勞力傷津，伏有熱邪，而見小便不通，及患背發等症，治當用此調治，俾肺肅而水通，亦淋除而毒去矣。

去梗及黃毛，微炙用。
｛瓦韋｝
生於瓦上，名瓦韋，亦治淋。

<h3>紫貝</h3>
｛利水通道，逐蠱下血｝

紫貝〔耑入脾肝〕即貝子之色赤者也，味鹹氣平，其物出於雲南，白入氣，紫入血
〔紫斑而骨白〕，功耑利水通道，逐蠱下血；
凡人症患腳氣，小兒斑疹目翳，五癃水腫，蠱毒鬼蛀，用此的能解除，蓋因鹹有軟堅之力。

腳症濕熱，用此得以透骨逐邪
〔貝骨堅硬，故能透骨〕，和以諸藥，使其蒸蒸作汗次第而解也。
目翳用此粉點，亦以能除濕熱而使血得上營。

但與貝子相類甚多，如砑嬴之類皆能相混，分別用之。
〔頌曰：貝類極多，古人以為寶貨，而紫貝尤貴，後世不用貝錢，而藥中亦希使之。〕
背上深紫有黑點者良，生研細末用。

<h3>田螺</h3>
｛清熱利水｝

田螺〔耑入膀胱腸胃〕味甘大寒，產於水田，性稟至陰，故能引熱下行。
凡人目患赤痛，只取田螺，以珍珠末、黃連末納入良久，取汁點目神效，以寒能除熱也。
且治噤口痢疾，用活大田螺二枚搗爛，入麝香三分，作餅烘熱，貼臍間半日，熱氣下行，即思食矣。

至治〔熊彥誠〕小便腹脹如鼓，只取田螺一枚，鹽匙，連殼搗碎，敷臍下一寸三分，即通；
并能止渴醒酒，以除餘熱。
此雖止屬外治，亦見其性引下行之力耳。

<h3>螻蛄</h3>
｛攻拔水氣，治腫｝

螻蛄〔耑入腸胃〕氣味寒鹹〔穴土而居〕，性甚奇特，書言將此分為上下左右四截，若以上截治腫，則腫即見上消，下截治腫，則腫即見下消，左截治腫，則腫即見左消，右截治腫，則腫即見右消；
又載自腰以上以治，則能拔水上行，而使二便皆濇，自腰以下以治，則能使便立下〔弘景曰：自腰以前甚澁，能止大小便；
自腰以後甚利，能下大小便。〕；

婦人難產，亦可照此以治，而產即解。
癰腫瘰癧肉刺，若生搗汁以塗，則刺與腫皆治；
骨鯁入喉不下，末吹即能見愈；

外此箭簇入肉，用此塗貼患處，則箭即克見拔〔又牙齒疼痛，用土狗一個，舊糟裹定，濕紙包煨焦，去糟，研末傅之立止。〕；
究其治效，總因性善攻穴，其性急迫，故能如此取效也。
〔頌曰：今方家治石淋導水，用螻蛄七個，鹽二兩，新瓦上鋪蓋，焙乾研末，每酒服一錢即愈也。〕味鹹氣寒，俗名土狗。

凡用此藥，宜審其體實方可刦取；
若使體虛氣薄，但見書載治功，任意妄施，其不傷人性命者鮮矣〔朱震亨曰：
螻蛄治水甚效，但其性急，虛人戒之。〕；

此與萞麻子等藥同為一類，用時須當細審。
取雄〔或云用火燒地赤，置螻於上，任其跳死，覆者雄，仰者雌也。〕去翅足炒用。
<h2><br>&emsp;<span class="blue">降痰</span></h2>

痰之見病甚多，痰之立治不少，如痰之在於經者宜散、宜升，痰之在於上者宜涌、宜吐，痰之在中、在膈，不能以散、不能以吐者，宜降、宜下，此降之法所由起也。
第降有在於肺以為治者，如栝蔞、貝母、生白菓、杏仁、土貝母、訶子之屬是也；
有在胸膈以為治者，如硼砂、礞石、兒茶之屬是也；

有在心肝以為治者，如牛黃之屬是也；
有在肝膽以為治者，如全蝎、鶴虱之屬是也；
有在皮裏膜外以為治者，如竹瀝之屬是也；

有在脾以為治者，如密陀僧、白礬之屬是也；
有在腎以為治者，如沉香、海石之屬是也。
但貝母則合心肝以為治，射干則合心脾以為理，皆屬清火、清熱，降氣下行；

惟白礬則收逐熱涎，或從上涌，或自下泄，各隨其便。
至於痰非熱成，宜溫、宜燥，宜收、宜引，則又在人隨症活潑，毋自拘也。
<h3>栝蔞仁</h3>
栝蔞仁〔耑入肺，兼入脾胃〕氣味甘寒〔成無己乃謂味苦，其說甚非〕，功耑降火下氣墜痰。
緣肺受火逼，則水必停而痰生，痰生則肺失養而氣壅，故有喘急胸滿，咳嗽咽閉口渴之病矣。

栝蔞性寒，味甘寒，能除上焦傷寒，胸膈鬱結痰氣，使之入腸胃而下降〔震亨曰：栝蔞實治胸痹者，以其味甘性潤，甘能補肺，潤能降氣；
胸中有痰者，乃肺受火逼，失其降下之令，今得甘緩潤下之助，則痰自降，宜其為治嗽之要藥也。
且又能洗滌胸膈中垢膩鬱熱，為治消渴之神藥。〕；

故仲景小陷胸湯，用此以治邪結在胸；
又以小柴胡湯，用此易半夏以治少陽症見口渴等症；
然大要取其有清降之力，故能使之下行也。

若謂此能補氣，正未必然，虛寒瀉利者忌。
〔熱利最宜，取其以寒降火。〕
實圓長如熟柿，子扁多脂，去油用。

枸杞為使，畏牛膝、乾漆，惡乾薑，反烏頭。
<h3>天花粉</h3>

｛入肺除痰，消火止渴｝
天花粉〔耑入肺〕即栝蔞根也，味酸而甘微苦，微寒，亦同栝蔞能降膈上熱痰；
兼因味酸，又能生津止渴，故凡口燥唇乾，腫毒癰乳痔漏，時熱狂燥便數等症，服之立能解除。

〔時珍曰：栝蔞味甘微苦酸，其莖葉味酸，酸能生津，感召之理，故能止渴潤枯；
微苦降火；
甘不傷胃；

昔人言其苦寒，似未深察。〕但此較之栝蔞，其性稍平，不似蔞性急迫，而有推牆倒壁之功也。
至經有言安中絕續，似非正說，不過云其熱除自安之意。
痰色清稀者忌服。

澄粉食，大宜水衰有熱人。
畏惡反同栝蔞。
<h3>貝母</h3>
｛清肺心痰熱｝
貝母〔耑入肺，兼入心〕辛苦微寒，世多用為治痰之藥。

殊不知痰有因燥、因濕之不同
〔痰有風痰寒痰濕痰火痰燥痰虛痰熱痰之別，須在臨症細分。〕，如果肺因火刑，水飲不化，鬱而為痰，此痰因於燥者也；
脾胃虛寒，水飲停積，窒而不通，此痰因於濕者也；

因以燥者，非用苦以瀉火，辛以散鬱，寒以折熱莫治；
因以濕者，非用辛以散寒，溫以燥濕莫投。
貝母味苦而辛，其性微寒，止於心肺燥鬱，痰食壅盛，及虛勞煩熱，肺痿肺癰，喉痹咯血吐血〔火刑於肺〕，目眩淋瀝〔火移小腸〕，癭瘤乳閉，難產惡瘡不斂等症服之，卒能有效。

〔承曰：貝母能散心胸鬱之氣，故詩云言采其莔是也；
作詩者本以不得志而言，今用治心中不快，多愁鬱者殊有功，信矣。
又唐人記其事云：江左嘗有商人，左膊上有瘡如人面，亦無他苦，商人戲以酒滴口中，其面赤色，以物食之，亦能食，多則肉內脹起；

或不食，則一臂痹焉；
有名醫教其歷試諸藥，金石草木之類悉無所苦，至貝母乃聚眉閉目，商人喜，乃以小葦筒毀其口灌之，數日成痂，遂愈，然不知其何疾也。〕
若使因於脾虛而見咳嗽不寧，混以貝母妄代，其失遠矣；

蓋一宜半夏，一宜貝母。
況半夏兼治脾肺，貝母獨清肺金；
半夏用其辛，貝母用其苦；

半夏用其溫，貝母用其涼；
半夏性速，貝母性緩；
半夏散寒，貝母清熱；

氣味陰陽，大有不同
〔汪昂云：故凡風寒濕食諸痰，貝母非所宜也。〕，彼此誤投，為害不淺。
｛土貝母｝

大者為土貝母，大苦大寒〔如浙江貝母之類〕，清解之功居多。
小者川貝母，味甘微寒，滋潤勝於清解，不可不辨。
川產開瓣者良，獨瓣不堪入藥；

去心，米拌炒用。
厚朴、白薇為使，畏秦艽，反烏頭。
<h3>竹瀝</h3>
｛清皮裹膜外燥痰｝
竹瀝〔耑入經絡皮裹膜外〕甘寒而滑，治耑消風降火，潤燥行痰，養血益陰；

凡小兒天吊驚癎，陰虛發熱口噤，胎產血暈，痰在經絡四肢皮裏膜外者，服之立能見效。
蓋瀝之出於竹，由血之出於人也，極能補陰，長於清火
〔補陰亦由火清而致〕，性滑流利，走竅逐痰，故為中風要藥；

以中風莫不由於陰虛火旺，煎熬津液成痰，壅塞氣道，不得升降；
服此流利經絡，使痰熱去，氣道通，而外症愈矣，故火燥熱者宜之。
〔時珍曰：竹瀝性寒而滑，大抵因火爍熱而有痰者宜之；

若寒濕，胃虛腸滑之人服之，則反傷腸胃。
｛竹笋｝
笋性滑利，多食瀉人，僧家謂之刮腸篦，即此義；

朱氏謂大寒，言其功不言其氣，殊悖於理；
謂大寒為氣，何害於功。〕
若脾胃腸滑，寒痰濕痰，食積生痰，不可用也。

｛荊瀝｝
荊瀝性味相近，但氣寒多用荊，氣虛熱多用竹。
〔丹溪止言虛痰用竹，似欠分明。〕

薑汁為使。
〔姜公服竹瀝餌桂，得長生。
蓋竹瀝性寒，以桂濟之，亦與用薑汁佐竹瀝之意相同。〕但竹類甚多，惟取竹肉薄節用。

〔機曰：
將竹截作二尺長，劈開，以磚兩片對立，架竹於上，以火炙出其瀝，以盤承取。〕
｛笋尖｝

笋尖發痘瘡。
<h3>白菓</h3>

｛生用滌痰除垢，熟則脹悶欲絕｝
白菓〔耑入肺〕雖屬一物，而生熟攸分，不可不辨。
如生食則能降痰解酒，消毒殺蟲；

以漿塗鼻面手足，則去皶皰䵟𪒟油膩；
及同汞浣衣，則死蟲蝨〔其花夜開，人不得見，性陰，有小毒，故能消毒殺蟲。〕；
何其力銳氣勝，而能痰與垢之悉除也。

至其熟用，則竟不相同，如稍食則可，再食則令人氣壅；
多食則即令人臚脹昏悶，昔已有服此過多而竟脹悶欲死者。
〔食千枚者死。〕然究其實，則生苦未經火革，而性得肆其才而不窒；

熟則經火煅制，而氣因爾不伸；
要皆各有至理，並非空為妄談已也。
<h3>礞石</h3>
｛除肝膈上熱痰｝
礞石〔耑入肝〕稟石中剛猛之性，沉墜下降，味辛而鹹，色青氣平，功耑入肝平木下氣，為治驚利痰要藥。

〔喻嘉言曰：驚風二字，乃古人妄鑿空談；
不知小兒初生，以及童幼，肌肉筋骨，臟腑血脈，俱未克長，陽則有餘，陰則不足，故易於生熱，熱甚則生風生驚，亦所恆有；
後人不解，遂以為奇特之病。

且謂此有八候，以其搖頭手動也，而立抽掣之名；
以其卒口噤腳攣急也，而立目斜亂搐搦之名；
以其脊強背反也，而立角弓反張之名；

相傳既久，不知妄造，遇此等症，無不以為奇特；
而不知小兒腠理不密，易於感冒風寒，病則筋脈牽強，因筋脈牽強生出抽掣搐搦，角弓反張，種種不通名色；
而用金石等藥鎮墜外邪，深入臟腑，千中千死；

間有體堅症輕得愈者，又詫為再造奇功，遂致各守耑門，雖日殺數兒，而不知其罪矣。〕蓋風木太過，脾土受制，氣不運化，積氣生痰，壅塞膈上，變生風熱；
治宜用此重墜下泄，則風木氣平，而痰積自除。
今人以王隱君滾痰丸內用礞石，通治諸般痰怪症，殊為未是〔滾痰丸，礞石、焰硝各二兩，煅研水飛凈一兩，大黃酒蒸八兩，黃芩酒洗八兩，沉香五錢，為末水丸。〕；

不知痰因熱盛，風木挾熱而脾不運，故爾痰積如膠如漆，用此誠為合劑；
如其脾胃虛弱，食少便溏，服此泄利不止；
小兒服之，多成慢症，以致束手待斃，可不慎歟。

硝煅水飛研用。
<h3>白礬</h3>

｛逐熱痰，下泄上涌｝
白礬〔耑入脾〕氣味酸寒，則其清熱收熱可知；
何書又言燥痰，若於寒字相悖；

書言能治風痰，若於收字、濇字相殊。
不知書之所云能燥痰者，非其氣味溫熱，而可以燥而即化；
實以收其燥濕初起，使之下墜，不使留滯而不解也〔泄即是收〕；

且其酸而兼鹹，則收濇之中，尚有追涎逐降之力，非即不燥之燥乎？所謂能治風痰者，其酸苦涌泄，兼因風邪初客，合以皂莢等味研服，則能使之上涌；
豈其風熱歷久，深入不解，而即可以上涌乎？是以風痰泄痢崩帶，用此以收即愈〔收〕；
諸血脫且陰挺

〔肝火〕，崩帶風眼，痰飲瘡瘍，用此以濇即效〔濇〕；
喉痹癰疽蛇傷蠱毒，用此酸寒以解即除〔酸〕；
治雖有四，然總取其酸濇寒鹹為功，以為逐熱去涎之味。

但暫用則可，久服則於精血有損〔宗奭曰：損心肺卻水故也，水化書紙上，乾則水不能濡，故知其性卻水。
李迅癰疽方云：凡人病癰疽發背，不問老少，皆宜服黃礬丸，服至一兩以上，無不作效，最止疼痛，不動臟腑，活人不可勝數；
用明亮白礬一兩，生研，以好黃蠟七錢，熔化，和丸梧子大，每服十丸，漸加至二十丸，熟水送下；

如未破則內消，已破即便合。
如服金石發瘡，以白礬末酒服即效。〕，古言服損心肺傷骨，義根於是，豈正本求源之治歟。
取潔白光瑩者佳，火煅用。

〔以火煅地，洒水於上，布地，以盤覆之，四面灰擁，一日夜礬飛盤上，掃收之，為礬精；
未盡者，更如前法，再以陳苦酒化之，名礬華；
七日可用，百日更佳。〕甘草為使，畏麻黃，惡牡蠣。

<h3>蓬砂</h3>
｛治胸膈熱痰｝

蓬砂〔耑入肝〕又名鵬砂，辛甘微鹹，氣溫、色白質輕，功專入上除熱，故云能除胸膈熱痰也；
是以痰嗽喉痹，噎膈積聚，骨鯁結核，眼目翳障，口齒諸病，凡在胸膈以上者，無不可以投治。
〔頌曰：今醫家用硼砂治咽喉，最為要功。

宗奭曰：
含化咽津，治喉中腫痛；
膈上痰熱，初覺便治，不能成喉痹。

時珍曰：
硼砂味甘微鹹而氣涼，色白而質輕，故能去胸膈上焦之熱。
素問云：熱淫於內，治以鹹寒，以甘緩之是也。

其性能柔五金而去垢膩，故治噎膈積聚；
骨鯁結核惡肉陰㿉用之者，取其柔物也；
治痰熱眼目瘴翳用之者，取其去垢也。〕

況性能消金，豈有垢膩塊積而不可以消導乎？第當審實而治，勿輕投也。
出西番者白如明礬，出南番者黃如桃膠，甘草湯煮化，微火炒鬆用。
<h3>牛黃</h3>
｛清心肝熱痰｝
牛黃〔耑入心肝〕味苦性涼，古人用此解心經熱邪，及平肝木，通竅利痰定驚，及痰涎上壅，中風不語等症。

〔中風須辨真偽，真則外有表症可察，偽則內有虛症可尋；
真則表症見而神志無恙，偽則表症既無而精氣全失；
真則本氣或虧，本血或損，加以外邪內襲而成偏廢，偽則真陰既槁，真陽既耗，迨其將絕不固而見厥仆；

真則新邪復喚舊邪，而致新舊交感，偽則裏虛既甚，而更增虛益危；
真則面赤唇焦，牙關緊閉，上視強直，掉眩煩渴，偽則面青或白與黑，痰喘昏亂，眩暈多汗，甚則手足厥逆，脫症全具；
真則陽浮而數，陰濡而弱，及或浮滑沉滑，微虛微數，偽則兩尺沉滑，微細虛散欲絕，及或寸關搏指，弦滑洪數。

又中風開口則心絕，手撒則脾絕，眼合則肝絕，遺尿則腎絕，氣喘面黑鼻煤則肺絕。
用藥始宜辛熱以祛外邪，繼宜辛潤甘潤以固血脈。〕緣牛有黃，牛之病也。
牛黃在於心肝膽之間，凝結成黃，故還以治心肝膽之病，取其長於清心化熱，故爾用此以除驚痰之根耳。

至於中風不語，必其邪已入臟，九竅多滯〔唇緩便閉，舌短耳聾，鼻塞目瞀。〕，方可投服；
若使中腑而見四肢不着，中經而見口眼喎斜，不為開痰順氣，養血活血，便用此藥投治，引邪深入，如油入麵，莫之能出。
小兒純陽，病多胎熱痰熱，屬於心肝二經之病，命在須臾者，用此多有回生之力。

〔兒初生未食乳，用三五釐，合黃連、甘草末，蜜調呷之最佳。〕惟脾胃虛寒者，其切忌之。
取磨指甲者真。
牛有黃必多吼喚，以盆水承之，伺其吐出，喝迫即墮水，名生黃，如雞子黃大，重疊可揭。

｛角黃｝
殺死自角中得者，名角黃。
心中得者，名心黃。

肝膽中得者，名肝膽黃成粒。
〔須防駱駝黃以亂。〕
得牡丹、菖蒲良，人參為使，惡龍骨、龍膽、地黃、常山。

<h2><br>&emsp;<span class="blue">瀉熱</span></h2>
內經帝曰：人傷於寒而傳為熱，何也？岐伯曰：寒氣外凝內鬱之理，腠理堅緻，玄府閉密，則氣不宣通，濕氣內結，中外相薄，寒盛熱生。
觀此則知熱之由作，悉皆外邪內入而熱；

是即本身元陽為邪所遏，一步一步而不得泄，故爾變而為熱耳。
然不乘勢以除，則熱更有進而相爭之勢，所以古人有用三黃石膏，及或大小承氣，無非使其熱瀉之謂。
余按熱病用瀉，考之方書，其藥甚眾，然大要在肺則止用以黃芩、知母，在胃則止用以石膏、大黃、朴硝，在心則止用以黃連、山梔、連翹、木通，在肝則止用以青黛、龍膽，在腎則止用以童便、青鹽，在脾則止用以石斛、白芍，此為諸臟瀉熱首劑。

｛瀉肺熱｝
至於在肺，又有他劑以瀉，蓋以熱邪初成未盛，則或用以百合、百部、馬兜鈴；
毒氣兼見，則或用以金銀花、牛蒡子；

久嗽肺痿，則或用以沙參；
腳氣兼見，則或用以薏苡仁；
咽瘡痔漏，則或用以柿乾、柿霜；

熱挾氣攻，則或用以牽牛；
三焦熱併，則或用以梔子；
煩渴而嘔，則或用以竹茹；

熱而有痰，則或用以貝母；
熱而氣逆不舒，則或用以青木香；
熱而溺閉，則或用以車前、石韋；

久嗽兼脫，則或用以五倍子、百藥煎；
乳水不通，或用以通草；
若更兼有血熱，則又當用生地、紫菀；

此瀉肺熱之大概也。
｛瀉胃熱｝
在胃又有他劑以瀉，蓋以熱兼血燥，犀角宜矣；

毒盛熱熾，菉豆宜矣；
中虛煩起，粳米宜矣；
暑熱渴生，西瓜宜矣；

時行不正，貫眾宜矣；
疫熱毒盛，人中黃、金汁、雪水宜矣；
咽瘡痔漏，柿蒂、柿乾宜矣；

便結不軟，玄明粉宜矣；
乳癰便閉，漏蘆宜矣；
蠱積不消，雷丸宜矣；

熱盛呃逆，竹茹、蘆根宜矣；
腸毒不清，白頭翁、刺猬皮宜矣；
口渴不止，竹葉宜矣；

若更兼有血熱，則又宜於地榆、槐角、槐花、蘇木、三七、乾漆，此瀉胃熱之大概也。
｛瀉大腸熱｝
而大腸熱結，仍不外乎硝、黃、白頭翁、黃芩、菉豆、蝸牛、生地之藥矣。

｛瀉心熱｝
在心又有他劑以瀉，則或因其溺閉，而用瞿麥、木通；
氣逆而用赭石；

痰閉而用貝母、天竺黃；
暑渴而用西瓜；
精遺而用蓮鬚；

抽掣而用鉤藤；
咳嗽而用百合；
疝瘕而用川楝；

與夫血熱而用以犀角、射干、童便、血餘、紅花、辰砂、紫草、生地、鬱金、桃仁、茜草、蘇木、丹參、沒藥、蓮藕、益母草、熊膽等藥，又可按味以考求矣，此瀉心熱之大概也。
｛瀉肝熱｝
在肝又有他劑以瀉，則如肝經氣逆，宜用赭石以鎮之；

腎氣不固，則用石南葉以堅之；
溺閉不通，則用車前子以導之；
痰閉不醒，則用牛黃以開之；

目翳不明，則用秦皮、空青、蒙花、石燕、青葙子、石決明以治之；
咳嗽痰逆，則用全胡以降之；
蠱積不消，則用蘆薈以殺之；

濕鬱驚恐，宜用琥珀以鎮之；
神志昏冒，宜用棗仁以清之。
若使熱在於血，其藥眾多，大約入肝涼血，則有赤芍、赭石、蒲公英、青魚膽、紅花、地榆、槐花、槐角、側柏葉、卷柏、無名異、凌霄花、豬尾血、紫草、夜明砂、兔肉、旱蓮草、茅根、蜈蚣、山甲、琥珀、芙蓉花、苦酒、熊膽之類；

入肝破血，則有莪朮、紫貝、靈芝、紫參、益母草、蒲黃、血竭、蓮藕、古文錢、皂礬、歸尾、鱉甲、貫眾、茜草、桃仁之類；
入肝敗血，則有三七、蝱蟲、⿸庶䖵蟲、螃蟹、瓦楞子、水蛭、花蕋石之類，皆當審實以投，此瀉肝熱之大概也。
｛瀉膽熱｝

而瀉膽熱之味，又豈有外空青、銅綠、銅青、熊膽、膽礬、前胡等藥者乎。
｛瀉腎熱｝
在腎又有他劑以瀉，如龍膽、防己，為腎熱盛溺閉者所宜用也；

秋石為腎熱盛虛咳嗽溺閉者所必用也；
寒水石為腎熱盛口渴水腫者所必用也；
地骨皮為腎熱盛有汗骨蒸者所必用也；

食鹽為腎熱盛便閉者所必用也；
琥珀、海石為腎熱盛血瘀溺祕者所必用也；
若使熱在於血，則藥亦不出乎童便、地骨皮、血餘、銀柴胡、蒲公英、生牛膝、旱蓮草、赤石脂、自然銅、古文錢、青鹽之類。

｛瀉膀胱熱｝
而瀉膀胱熱結，其用豬苓、澤瀉、地膚子、茵陳、黃蘗、黃芩、龍膽、川楝子藥者，又可按其症治以考求矣；
此瀉腎熱之大概也。

脾熱瀉藥無多，惟有脾經血熱，考書有用郁李、射干、紫貝、薑黃、蓮藕、皂礬、蚯蚓，然亦須辨藥症以治。
要之治病用藥，須當分其臟腑；
然其是上是下，毫微之處，未可盡拘。

如藥既入於肺者，未有不入於心；
入於肝者，未有不入於脾；
入於腎者，未有不入於膀胱；

且藥氣質輕清者上浮，重濁者下降，豈有浮左而不浮右，重此而不重彼者乎？但於形色氣味重此，比較明確，則藥自有圓通之趣，又奚必拘拘於毫茫間互為較衡，而致跼其神智者乎。
<h3>牽牛｛蔓草｝</h3>

｛入肺瀉氣分濕熱｝
牽牛〔耑入肺，兼入大小腸〕有白、有黑，白者其性入肺，耑於上焦氣分除其濕熱，故氣逆壅滯，及大腸風祕者，得此以治；
黑者其性兼入右腎，能於下焦通其遏鬱，故腫滿腳氣，及大小便祕，俱得以治。

但下焦血分濕熱，濕自下受，宜用苦寒以折；
牽牛氣味辛辣，久嚼雄烈，服之最能泄肺，若以下焦血病而於氣分有損之藥以為投治，是以血病瀉氣，不使氣血俱損乎？〔杲曰：牽牛少則動大便，多則泄下如水。
乃瀉氣之味，其味辛辣，久嚼猛烈雄壯，所謂苦寒安在哉？故腫受濕氣不得施化，致大小便不通，斯宜用之。

若濕從下受，下焦主血，血中之濕，宜苦寒之味，反以辛藥泄之，傷人元氣。〕惟是水氣在肺，喘滿腫脹等症，暫用以為開泄，俾氣自上達下，而使二便頓開，以快一時〔時珍曰：一宗室夫人，年幾六十，平生苦腸結病，旬日一行，甚於生產；
服養血潤劑，則泥膈不快；
服硝黃通利藥，則若罔知；

如此三十餘年矣，時珍診其人體肥膏粱而多憂鬱，日吐酸痰盈碗許乃寬，又多火病，此乃三焦之氣壅滯，有升無降，津液皆化為痰飲，不能下滋腸腑，非血燥比也。
潤劑留滯，硝黃徒入血分，不能通氣，俱為痰阻，故無效也。
乃用牽牛末、皂莢膏丸與服，即便通利，自是但覺腸結，一服就順，亦不妨食，且復精爽也。〕；

若果下焦虛腫〔虛字宜審〕，還當佐以沉香、補骨脂等味，以為調補，俾補瀉兼施，而無偏陂損泄之害矣。
〔時珍曰：外甥柳喬，素多酒色，病下極脹痛，二便不通，不能坐臥，立哭呻吟者七晝夜，醫用通利藥不效，遣人叩予，予思此乃濕熱之邪在精道，壅脹隧路，病在二陰之間，故前阻小便，後阻大便，病不在大腸膀胱也。
乃用楝實、茴香、穿山甲諸藥，入牽牛加倍，水煎服，一服而減，三服而平。〕取子，淘去浮者，舂去皮。

得木香、乾薑良。
<h3>大黃</h3>

｛入胃下熱攻滯｝
大黃〔耑入脾胃〕大苦大寒，性沉不降，用走不守，耑入陽明胃府大腸，大瀉陽邪內結，宿食不消。
〔三承氣湯皆有大黃內入，仲景治傷寒邪由太陽而入陽明之府者，則用調胃承氣，取其內有甘草之緩，不令有傷胃府之意也；

治邪由陽明之經直入陽明之府者，則用大承氣，取其中有枳實之急，得以破氣氣之壅也；
治邪由少陽之經而入陽明之府者，則用小承氣，取其中無芒硝之鹹，致令泄下以傷其胃也。〕故凡傷寒邪入胃府，而見日晡潮熱〔陽明旺於申酉〕，譫語斑狂，便祕硬痛手不可近〔喜按屬虛，拒按屬實。〕；
乃瘟熱瘴瘧，下痢赤白，腹痛裏急，黃疸水腫，積聚留飲宿食，心腹痞滿，二便不通；

與熱結血分，一切癥瘕血燥，血祕實熱等症，用此皆能推陳致新，定亂致治，故昔人云有將軍之號。
〔成無己曰：熱淫所勝，以苦泄之。
大黃之苦，以蕩滌瘀熱，下燥結而泄胃強。〕然苦則傷氣，寒則傷胃，下則亡陰，故必邪熱實結，宿食不下，用之得宜〔宗奭曰：有是證者，用之無不效，惟在量其虛實而已。

頌曰：梁武帝因發熱，欲服大黃，姚僧垣曰，大黃乃是劫藥，至尊年高，不可輕用，帝勿從，幾至委頓。
梁元帝常有心腹疾，諸醫咸謂宜用平藥，可漸宣通，僧垣曰，脈洪而實，此有宿妨，非用大黃，無瘥理，帝從之遂愈。
今醫用一毒藥而攻眾病，偶中便謂之神，不中不語用藥之失，可不戒哉。〕；

若使病在上脘，雖或宿食不消，及見發熱，只須枳實、黃連以消痞熱，宿食自通；
若誤用大黃推蕩不下，反致熱結不消，為害不淺。
〔時珍曰：

大黃病在五經血分者宜用之，若在氣分用之，是謂誅伐無過。
瀉心湯有大黃，治心氣不足吐血衂血者，乃真心之氣不足，而心包肝脾胃之邪火有餘也；
雖曰瀉心，實瀉四經血中之伏火也。

又仲景治心下痞滿按之軟者，用大黃黃連瀉心湯主之，此亦瀉脾胃之濕，非瀉心也。
病發於陰而反下之，則作痞滿；
乃寒傷營血，邪氣乘虛結於上焦，胃之上脘在於心，故曰瀉心，實瀉脾也。

素問云：
太陰所致為痞滿。
又曰：濁氣在上，則生䐜脹是也。

病發於陽而反下之，則成結胸，乃熱邪陷入血分，亦在上脘分野，仲景大陷胸湯丸皆用大黃，亦瀉脾胃血分之邪，而降其濁氣也。
若結胸在氣分，則只用小陷胸湯，痞滿在氣分，則用半夏瀉心湯足矣。
或曰：心氣不足而吐衂，何以不用補心而反瀉心？震亨曰：心陰不足，肺與肝俱各受火而病作，故黃芩救肺，黃連救肝；

肺者陰之主，肝者心之母，血之合也，肝肺之火既退，則陰復其舊矣。
仲景傷寒論云：太陽病外症未解，不可下；
脈浮大，不可下；

惡寒，不可下；
嘔多有陽明症，不可下；
陽明病不能食，攻其熱必嘔；

陽明病應汗，反下之，此為大逆；
太陽陽明合病，喘而胸滿，不可下；
少陰病，陽虛尺脈弱者，不可下；

脈數，不可下；
惡水者，不可下；
頭痛目黃者，不可下；

虛家不可下；
陽微不可下；
諸四逆厥者不可下。〕況先輩立藥治病，原有成則，如大黃、芒硝，則瀉腸胃之燥熱；

牽牛、甘遂，則瀉腸胃之濕熱；
巴豆、硫黃，則瀉胃之寒結也；
雖其所通則一，而性實有不同，當為分視。

至於老人虛祕，腹脹少食，婦人血枯，陰虛寒熱，脾氣痞積，腎虛動氣，及陰疽色白不起等症，不可妄用，以取虛虛之禍。
川產錦紋者良。
生用峻，熟用純，忌進穀食。

〔得穀食，不能通利。〕黃芩為使。
<h3>連翹</h3>

｛解心經熱邪｝
連翹〔耑入心〕味苦微寒，質輕而浮，書雖載瀉六經鬱火，然其輕清氣浮，實為瀉心要劑。
〔連翹形像似心，但開有瓣。〕心為火主，心清則諸臟與之皆清矣，然濕熱不除，病症百出；

是癰毒五淋，寒熱鼠瘻，瘰癧惡瘡，熱結蠱毒等症，書載皆能以治。
〔汪昂曰：凡癰而痛者為實邪，腫而不痛為虛邪，腫而赤者為熱結，腫而不結者為留氣痰飲。〕且經有言：諸痛瘡瘍，皆屬心火。
連翹實為瘡家聖藥也。

然多用胃虛食少，脾胃不足者慎之；
況清而無補，癰疽潰後勿服；
火熱由於虛者忌投。

<h3>前胡</h3>
｛降肝膽外感風邪，痰火實結｝

前胡〔耑入肝膽〕味苦微寒，功耑下氣。
凡因風入肝膽，火盛痰結；
暨氣實哮喘

〔氣有餘便是火〕，咳嗽嘔逆，痞膈霍亂；
及小兒疳氣等症，升藥難投，須當用此苦泄，俾邪去正復。
不似柴胡性主上升，引邪外出，而無實痰實氣固結於其中也。

按二胡均是風藥，一升、一降，用各不同；
若使兼有外感風邪，與痰火實結，而用柴胡上升，不亦如火益熱乎？故必用此下降。
但症外感絕少，祇屬陰虛火動；

並氣不歸元，胸脇逆滿者切忌。
〔以其苦泄故也。〕皮白肉黑，味甘氣香者良。
半夏為使，惡皂莢，忌火。

〔今有劑片，以混當歸片料，可恨。〕
<h3>白薇</h3>

｛瀉肺燥熱｝
白薇〔耑入肺〕味苦而鹹，性寒無毒。
凡人陰虛火動，則內熱生風，火氣焚灼，身體壯熱，支滿痰湧，忽不知人；

與夫汗出血厥，酸痛淋閉；
其在婦人，則或廷孔鬱結
〔廷孔，婦人溺孔也〕，神無所依，而見淋露不凈，並血枯熱勝，而見虛煩上嘔；

非不用此苦泄鹹降利水，使陰氣自上而下，則熱何由泄乎？是以金匱安中益氣竹皮丸，用此以治婦人產中虛煩嘔逆〔經疏云：古方調經種子，往往用之益不孕。
緣於血熱而少其源，起於真陰不足，陽勝而內熱，故營血日枯也；
益陰清熱，則自生旺而有子矣，須佐以歸、地、芍藥、杜仲、蓯蓉等藥。〕；

千金萎蕤湯，用此以治風溫身熱汗出身重；
又有白薇芍藥湯，以治婦人遺尿〔白薇、芍藥等分，酒調服。〕，不拘胎前產後，皆能補陰平陽而兼行肺，以清膀胱上源，並非虛寒不禁之比也。
但胃虛泄瀉，陽氣外越者禁用。

似牛膝而短小柔軟，去鬚酒洗用。
惡大黃、大戟、山茱、薑、棗。
<h3>白蘝</h3>
｛散肝脾濕熱內結｝
白蘝〔耑入肝脾〕敷腫瘡瘍，清熱解毒，散結止痛，久為外科所用要藥。

然目赤驚癎，溫瘧陰腫，滯下淋濁失精，金瘡生血，凡因濕熱、濕毒而成者，何一不可以為內科之用？如金匱薯蕷丸，用此以解風氣百疾蘊蓄〔張璐曰：
其湯全以桂枝湯和營散邪，合理中湯兼理藥誤，君以薯蕷，大理脾肺，毫不及乎補益腎肝。〕；
又書載同地膚子，則可以治淋濁失精；

同白芨則可以歛金瘡失血〔故曰血飲〕；
同甘草則可以解狼毒之毒；
豈盡癰腫解毒而已哉。

但此味辛〔入肺〕主散，味苦主降，味甘主緩，故止可以散結解熱。
若胃氣虛弱，癰疽已潰者，均非所宜。
蔓赤莖有五葉，根如卵，有三五枚同窠，皮黑肉白。

代赭石為使，反烏頭。
｛赤蘝｝
色赤為赤蘝，功用皆同。

<h3>紫菀</h3>
｛瀉肺血熱｝

紫菀〔耑入肺〕辛苦而溫，色赤，雖入至高之臟，仍兼下降；
故書載入肺金血分
〔辛入肺，赤入血〕，能治虛癆咳嗽驚悸吐衂諸血；

又能通調水道〔苦可下降〕，以治溺濇便血，用此上下皆宜。
且此辛而不燥，潤而不滯〔李士材比為金玉君子，非多用獨用不能速效。〕，於肺實為有益；
然疎泄性多，培養力少，與桑白皮、杏仁同為一類，但桑白皮、杏仁則瀉肺經氣分；

此則專瀉血經氣分也，故肺虛乾咳禁用。
〔乾咳類多血虛，不宜再瀉。〕紫色潤軟者良。
〔人多以車前、旋覆花亂之。〕其藥雖分上中與下，然下疎泄尤甚，蜜炒用款冬為使。

｛女菀｝
白者名女菀，入氣分，大泄肺氣。
肘後方用此三分，鉛丹一分，並酸漿服一刀圭，日進三服，至二十一日，能令面黑轉白，過服不宜。

去頭鬚，蜜水炒用。
款冬為使，惡天雄、瞿麥、藁本、遠志，畏茵陳。
<h3>蘆根</h3>
｛瀉胃中熱嘔｝
蘆根〔耑入肺胃，兼入心〕治無他奇，惟清肺降火，是其所能。

凡人胸中有熱，則火升上嘔，逆氣不下；
脾肺熱起則消渴便數，甚至不能少忍
〔金匱玉函治心膈氣滯煩悶不下食，蘆根五兩剉，以水三大盞煮服。〕，故必得此苦寒以治，則諸症悉除〔汪昂曰：肺為水之上源，脾氣散精，上歸於肺，始能通調水道，下輸膀胱；

腎為水臟而主二便，三經有熱，則小便數，甚至不能少忍，火性急速故也；
蘆中空，故入心肺清上焦熱，熱解則肺之氣化行，而小便復其常道矣。〕；
且解蝦魚中毒酒毒。

然此止宜實熱，不宜虛寒，若誤用之，必致見害。
取逆水土內甘美者效，若露出水面者，損人。
去蘆節。

<h3>貫眾</h3>
｛瀉熱殺蟲，辟時行不正｝

貫眾〔耑入肝胃〕即俗稱為管仲者是也，味苦微寒無毒，世遇天時行不正之氣，人多用此置之水缸，使人食之不染；
且不獨力能解毒，凡遇崩中帶下，並癥瘕斑痘，蟲蠱骨鯁，皆可用之；
蓋以苦能殺蟲，寒能散熱故也。

〔以諸症皆因熱成。〕
昔王璆百一選方，言食鯉魚羹，為骨所鯁，百藥不效，或令以貫眾煎濃汁連進，一喀而出，可見軟堅之功，其殆若是之神矣。
形似狗脊而大，汁能制三黃，化五金，伏鐘乳，結沙制汞，解毒軟堅。

<h3>青葙子</h3>
｛瀉肝經風熱｝

青葙子〔耑入肝〕即雞冠花子者是也，備要又言即草決明。
味苦微寒無毒，入足厥陰肝，凡人一身風癢，蟲疥得蝕，口唇色青，青盲翳腫，多緣熱盛風熾所致
〔亦有不盡風熱者，此則專就風熱言。〕；

書言服此目疾皆愈，唇青即散，三蟲皆殺，風癢即絕，無非因其血熱除〔寒能勝熱〕，血脈和，而病自可愈耳，無他義也。
但瞳子散大者切忌。
〔以能助火。〕類雞冠而穗尖長，搗用。

<h3>竹茹</h3>
｛清肺涼胃，解煩除嘔｝

竹茹〔耑入肺胃〕味甘而淡，氣寒而滑，凡因邪熱客肺，肺金失養，而致煩渴不寧，膈噎嘔逆，惡阻嘔吐，吐血𪖔血等症者，皆當服此〔諸症皆肺胃熱論〕；
蓋味甘則中可安而煩不生，味寒則熱得解而氣悉寧。
〔又皮入肺上焦，溫膽湯用之。〕

所以金匱之治產後虛煩嘔逆，則有竹皮大丸；
千金之治產後內虛煩熱短氣，則有甘竹茹湯〔竹茹一升，甘草、茯苓、黃芩各二兩，水煎服。〕；
產後虛煩頭痛，短氣悶亂不解，則有淡竹茹湯，皆有至理內存，不可不知。

取竹刮去外膜，取二層如麻縷者良。
<h3>淡竹葉</h3>

｛清脾胃涼心，止渴除煩｝
竹葉〔耑入胃心〕體輕氣薄，味甘而淡，氣寒微毒；
據書皆載涼心緩脾，清痰止渴，為治上焦風邪煩熱，咳逆喘促，嘔噦吐血，一切中風驚癎等症〔杲曰：

除新久風邪之煩熱，止喘逆氣勝之上衝。〕；
無非因其輕能解上，辛能散鬱，甘能緩脾，涼能入心，寒能療熱故耳，然大要總屬清利之品；
合以石膏同治，則能解除胃熱，而不致煩渴不止也。

〔葉生竹上，故治上焦，仲景治傷寒發熱大渴，有竹葉石膏湯，乃假其辛寒以散陽明之熱邪也。〕竹生一年，嫩而有力者良。
〔心尤妙。〕
<h3>天竺黃</h3>
｛瀉心熱｝
天竺黃〔耑入心〕係天竺國之竹，精氣結成，其粉形如竹節，味甘氣寒，與竹瀝功用略同，皆能逐痰利竅；

但此涼心去風除熱，為小兒驚癎風熱，痰湧失音；
較之竹瀝，其性和緩，而無寒滑之患也。
〔味甘故緩。〕今市肆多骨灰、葛粉雜入，不可不辨。

<h3>秦皮</h3>
｛除肝熱，瀉腎氣｝

秦皮〔耑入肝膽腎〕味苦氣寒，色青性濇，功耑入肝以除熱，入腎以濇氣；
是以因風而見濕痹驚癎目障之症者，則當用此苦燥、苦降之味以除；
因脫而見崩帶腸澼下痢之症者，則當用此取濇寒氣以固，如仲景白頭翁之用秦皮苦濇之類。

〔白頭翁、黃蘗、黃連、秦皮等分。〕老子云：
天道貴濇，惟濇故補。
服此不惟泄熱止脫，而且益腎有子矣。

至治赤眼腫痛，則合黃連等分頻點；
並秦皮一味，煎湯以洗甚效。
〔或加滑石、黃連等分，出外臺祕要。〕但此氣寒傷胃，總不宜於胃虛少食之人耳。

出西上，皮有白點，漬水碧色，書紙不脫者真。
大戟為使，惡吳茱萸。
<h3>川楝子</h3>
｛解鬱熱狂燥、疝瘕蠱毒｝
川楝子〔耑入心包小腸膀胱〕即苦楝子，因出於川，故以川名；

又名金鈴子，楝實者是也。
味苦氣寒微毒，凡人冬時感冒寒邪，至春而發則為溫，以致症見狂燥；
並疝瘕，熱被寒束，症見囊腫莖強，掣引作痛；

與夫寒熱積聚〔積由五臟所生，聚由六腑所成。〕，三蟲內蝕，俱宜用此調治。
〔有蟲耗其津液而渴，須用此根葉加麝以投。〕以苦主有泄熱之功，寒有勝熱之義，故能使熱悉除；
而毒蠱瘕疝，亦得因其自心下降，由於小便而乃泄矣。

但人止知此為除疝之味
〔內經七疝，曰衝、曰㿉、曰㿉癃、曰狐、曰㿗、曰瘕、日厥。〕，而不知有逐熱解狂之力，以至廢而不治。
即其治疝，亦不分其治疝，亦不分其是寒是熱，是偏是平，與夫偏有錯雜多寡之異；

其痛亦不分其所痛之處，是否自下而上，從上而下〔治病要在辨症〕；
惟計古方茴香、川楝，歷為治疝千古俎豆。
詎知疝屬於熱則痛，必見囊腫莖強，其痛亦必從下而上，用以川楝內入以為嚮導，則熱可除〔熱疝必用〕；

如其疝並非熱，其痛自上而下，痛引入腹，且有厥逆吐涎，非用辛溫不能見效；
若以川楝同入，則於理不免岐而二矣。
〔寒疝不宜用。〕然古人立方治疝，偏以川楝同投，其意奚似；

蓋緣邪有錯雜，則治不得不爾；
若以錯雜之邪而概用以辛燥，不更使病相左乎？繡嘗語諸同人，凡人用藥治病，須當明其偏平，偏症偏治，平症平治，錯雜多寡不一之症，則即當以錯雜不一以治。
〔括盡治病種類。〕昔繡治一族叔字次周陰疝，其症是偏不平，毫無一症混雜，乃有附城一醫，必執古方，用以川楝；

繡謂病症不雜，何須用是？然終謂其古方所用川楝，稽書何無一語活動，間有指屬反佐，亦無一語申明，以致蒙混不解〔書不盡言〕；
繡只據理投服，隨手輒應，而不為方所執；
及閱張璐本經逢原，其辨川楝功用，分為陰陽二疝，及有錯雜之邪必用川楝之說，始嘆理道本同，而古人則先於我而獲；

繡益信己所治族叔之病，而不敢用川楝者，未始不有理存，而竟所揆而如一也
〔理終不易〕，否則幾為古方所誤矣。
故凡疝因熱邪，及因蠱蟲內蝕，宜於川楝；

若使脾胃虛寒，症屬陰疝，則川楝其切忌焉。
楝以川產為正，去皮取肉，去核用根。
｛川楝根｝

有雌雄二種，雄根色赤，無子，大毒忌火；
雌根白子多微毒，可採，去青留白。
單味酒煎投服，殺蟲治瘧；

煎湯洗之，可治中蠱，即時吐出。
茴香為使。
<h3>蒙花</h3>
｛消肝熱，治青盲｝
密蒙花〔耑入肝〕因冬不凋，花開蒙密，故以蒙名。

甘而微寒，功耑入肝經，除熱養營。
蓋肝開竅於目，目得血而能視，虛則青盲膚翳；
熱則赤腫眵淚，目中赤脈；

及小兒痘瘡餘毒，疳氣攻眼；
得此甘能補益，寒能除熱，肝血足而諸症無不愈矣。
然味薄於氣，佐以養血之藥，更有力焉。

取蜀中產者良，酒浸一宿，候乾蜜拌，蒸晒三次。
<h3>柿蒂</h3>

｛斂內鬱熱起｝
柿蒂〔耑入肺胃〕味苦氣平〔時珍謂其苦溫，似非。〕，雖與丁香同為止呃之味，然一辛熱而一苦平，合用深得寒熱兼濟之妙。
〔醫通本草謂濟生方治呃逆，專取柿蒂之濇以斂內蘊之熱，丁香、生薑之辛以散外鬱之寒。〕如係有寒無熱，則丁香在所必用，不得固執從治，必當佐以柿蒂；

有熱無寒，則柿蒂在所必需，不得泥以兼濟之必雜以丁香。
是以古人用藥，有合數味而見效者，有單用一味而見效者，要使藥與病對，不致悖謬而枉施耳。
〔竹茹、蘆根，則較柿蒂性涼。〕

｛柿霜｝
柿霜耑清肺胃之熱，能治咽喉口舌瘡痛，腸風痔漏；
然必元氣未離，始可投服；

若虛煩喘嗽切忌。
｛柿乾｝
柿乾同於柿霜，但力少緩。

俱忌蟹。
<h3>梨</h3>

｛瀉胃肺熱結｝
梨〔耑入肺胃〕成於秋，花皆白，得西方金氣之最；
味苦微酸，氣寒無毒，功耑入肺與胃；

凡胸中熱結熱嗽，痰咳便祕，狂煩咽乾喉痛，中風因熱反胃不食
〔反胃有因熱成，有因寒致，不可不辨。〕；
並湯火傷瘡癰疽目障，丹石熱氣，一切屬於熱成者；

惟食梨數枚，即能轉重為輕，消弭於無事。
〔總錄反胃轉食，藥物不下，用大雪梨一個，以丁香十五粒，刺入梨內，紙裹煨熟。
聖惠方治小兒風熱，昏懵燥悶不能食，用消梨三枚切破，同粳米煮粥以食。

時珍曰：按類編云，一士人狀若有疾，厭厭無聊，往謁楊吉老，診之曰，君熱症已極，氣血消爍，此去三年，當以疽死。
士人不樂而去，聞茅山有道士，醫術通神，而不欲自鳴，乃衣僕衣，詣山拜之，願執薪水之役，道士留置弟子中，久之，以實白道士，道士診之笑曰，汝便下山，但日日吃好梨一顆，如生梨已盡，則取乾者泡湯，食滓飲汁，疾自當平。
士人如其戒，經一歲復見吉老，見其顏貌腴澤，脈息和平，驚曰：君必遇異人，不然，豈有痊理？士人備告吉老，吉老具衣冠，望茅山設拜，自咎其學之未至，此與瑣言之說彷彿。

觀夫二條，則梨之功，豈小補哉；
然惟乳梨、鵝梨、消梨可食，餘梨則亦不能去病也。〕然必元氣素實，大便素堅，方可與食
〔宗奭曰：梨多食動脾，少則不及病，用梨者當斟酌之。

惟病酒煩渴人，食之甚佳，終不能卻疾。〕；
若使元氣虛弱，誤啖多致寒中；
蓋梨是冷利之物，服之中益寒冷；

金瘡乳婦，亦忌投服，恐血得寒益凝，豈可概謂能食而不審而別之乎。
搗汁熬膏良，薑汁蜜製，清痰止嗽。
用萊菔與梨相間收藏，則不爛。

<h3>西瓜</h3>
｛解心胞胃熱，止消渴｝

西瓜〔耑入心胞胃〕內穰，今人遇值三伏天燥，不論男婦大小，朝夕恣食；
誠以燥渴之極，得此味甘色赤，能引心胞之熱，下入小腸膀胱而出，令其心胸頓冷，煩渴冰消；
故書載治太陽〔膀胱〕陽明〔胃〕中暍，及熱病大渴等病宜投

〔如春溫夏熱等症〕，並有天生白虎湯之譽。
惟是稟氣素厚，遇熱消渴，及伏氣發瘟，得此如湯潑雪。
若以脾胃素虛，恣服轉渴，朝夕恣食，必待膈滯上湧，或瀉或腫或脹，元陽已削，方為覺誤，悔莫及矣。

衛生歌云：瓜桃生冷宜少食，免至秋來成瘧痢。
又瓜本寒，曝之寒氣益聚而寒矣；
猶之油性本熱，經火煎熬，則其性稍革而不熱矣；

因述此以為好食瓜者一箴。
<h3>銅青</h3>

｛瀉肝膽積熱，除目翳｝
銅青〔耑入肝膽〕即俗所云銅綠者是也，與空青所產不同；
銅青氣稟地陰，英華外見，藉醋結成，故味苦酸濇氣寒，能入肝膽二經。

按酸入肝而歛，所以能合金瘡止血；
苦寒能除風熱，所以能去膚赤及鼻瘜肉；
苦能洩結，所以醋蘸喉中，則吐風痰而使血氣心痛皆止；

為散能療喉痹牙疳；
醋調揩腋下，治胡臭；
薑汁調點爛沿風眼〔錦囊用真川連三錢，杏仁八粒，去皮生用，生甘草六分，膽礬一分，銅青三分，大元棗一枚，水煎乘熱搽眼。〕，去疳殺蟲，所治皆厥陰之病。

〔時珍曰：吐痰須觀人之虛實強弱而察其脈，乃可投之。〕
<h3>海石</h3>

｛散上焦積熱，軟下焦積塊｝
海石〔耑入肺腎〕即書所云浮石者是也，其石係水沫結成，浮於水上，故以浮名。
色白體輕，味鹹氣寒〔時珍曰：其質玲瓏，肺之象也。〕，蓋既有升上之能，復有達下之力；

其曰能治上焦痰熱，目翳痘癰者，以其氣浮上達之謂也；
能治諸淋積塊癭瘤者，以其鹹潤軟堅之意也。
〔余琰席上腐談云：肝屬木當浮而反沉，肺屬金當沉而反浮何也？肝實而肺虛也。

故石入水則沉，而南海有浮水之石；
木入水則浮，而南海有沉水之香，虛實之反如此。〕至於實則宜投，虛則忌服者，以其忌有尅削之氣也。
味鹹者良，煨過水飛用。

<h3>空青</h3>
｛瀉肝積熱，除內外目翳｝

空青〔耑入肝〕感銅精氣而結，故耑入肝明目。
蓋人得水氣之清者為肝血，其精英則為膽汁，開竅於目；
血者五臟之英，注之為神，膽汁充則目明，減則目昏；

銅亦清陽之氣所生，其氣之清者為綠，猶肝血也，其精英為空青之漿，猶膽汁也，其為治目神藥，蓋亦以類相感耳〔出時珍〕。
況人多怒則火起於肝，水虛則火起於腎，故生內外翳障；
得此甘酸大寒以除積熱及火，兼之以酸則火自歛，兼得金以平木，故治赤腫青盲。

其空青所含之漿，可取點眼，殼亦磨翳要藥；
書云不怕人間多瞎眼，只愁世上無空青。
但空青中水久則乾，必須驗其中空內有青綠如硃者即是；

如無綠，青亦可，不必拘泥。
〔聖濟錄治黑翳覆瞳，用空青、礬石燒各一兩，貝子四枚，研細日點。〕
<h3>石膏</h3>
｛清胃熱，解肌發汗｝
石膏〔耑入胃腑，兼入脾肺〕甘辛而淡，體重而降，其性大寒，功耑入胃，清熱解肌，發汗消鬱。

緣傷寒邪入陽明胃府，內鬱不解，則必日晡熱蒸，口乾舌焦唇燥，堅痛不解，神昏譫語，氣逆驚喘，溺閉渴飲；
暨中暑自汗，胃熱發斑牙痛等症，皆當用此調治〔成無己曰：風陽邪也，寒陰邪也；
風喜傷陽，寒喜傷陰。

營衛陰陽，為風寒所傷，則非輕劑所能獨散，必須輕重之劑同散之，乃得陰陽之邪俱去，營衛之氣俱和；
是以大青龍湯以石膏為使，石膏乃重劑，而又專達肌表也。〕；
以辛能發汗解熱，甘能緩脾益氣，生津止渴，寒能清熱降火故也。

按石膏是足陽明府藥，邪在胃府，肺受火制，故必用此辛寒以清肺氣，所以有白虎之名，肺主西方故也。
〔杲曰：石膏足陽明藥也，故仲景治傷寒陽明症，身熱目痛，口乾不眠；
以身以前，胃之經也，胸前肺之室也；

邪在陽明，肺受火制，所以有白虎之名。〕但西有肅殺而無生長，如不得已而用，須中病即止，切勿過食以損生氣。
〔時珍曰：此皆少壯肺胃火盛能食而病者言也，若衰暮及氣虛血虛胃弱者，恐非所宜。〕況有貌屬熱症，裏屬陰寒而見斑黃狂燥，日晡潮熱，便祕等症，服之更須斟酌；
惟細就實明辨，詳求其真可也。

〔汪昂曰：
按陰盛格陽，陽盛格陰二症，至為難辨。
蓋陰盛極而格陽於外，外熱而內寒，陽盛極而格陰於外，外冷而內熱；

經所謂重陰必陽，重陽必陰；
重寒則熱，重熱則寒也。
當於小便分之，便清者外雖燥熱而中實寒，便赤者外雖厥冷而內實熱也；

再看口中之燥潤，及舌胎之淺深，胎黃黑者為熱，宜白虎湯；
亦有胎黑屬寒者，舌無芒刺，口有津液，急宜溫之，誤投寒劑則殆矣。
又按熱在胃，熱症見斑疹，然必色赤如錦紋者為斑，隱隱見紅點者為疹，斑重而疹輕。

斑疹亦有陰陽，陽症宜石膏；
又有內傷陰症見斑疹者，微紅而稀少，此胃氣極虛，逼其無根之火遊行於外，當補益氣血，使中有主，則氣不外遊，血不外散；
若作熱治，生死反掌，醫者宜審。〕取瑩白者良〔亦名寒水石，非鹽精滲入土中結成之寒水石也。〕，研細，或甘草水飛，或火煅，各隨本方用。

雞子為使，忌豆、鐵。
<h3>青鹽</h3>

｛除腎血分實熱｝
青鹽〔耑入腎，兼入心〕即名戎鹽，稟至陰之氣凝結而成，不經煎煉，生於涯涘之陰。
其味鹹，氣寒無毒，能入少陰腎臟以治血分實熱；

故凡病因腎起而見小便不通，胃中瘀赤濇昏，及吐血溺血，齒舌出血，牙齦熱痛；
暨蠱毒邪氣固結不解者，宜以此味投治〔普濟方治風眼爛弦，用戎鹽化水點之。
仲景金匱方治小便不通，用戎鹽彈丸大一枚，茯苓半斤，白朮二兩，水煎服之。〕；

俾腎補而熱除，鹹入而堅軟。
經曰：熱淫於內，治以鹹寒，正此謂耳。
出西羌，不假煎煅，方棱明潤色青者良。

<h3>食鹽</h3>
｛補心潤腎，軟堅除熱｝

鹽〔耑入心腎〕之品類甚多，有生海〔江淮南北〕、生池〔山西解州〕、生井
〔四川雲南〕、生土〔戎鹽〕、生階〔光明鹽〕、生石〔石鹽〕、生樹〔水鹽〕、生草
〔蓬鹽〕之各異，然寒氣味則一。

鹽味鹹氣寒，加以皂角末同煎，則味又兼微辛。
五味惟鹹潤下，故凡大小便閉者，得此則通；
五味惟鹹走血，故凡血熱血痛者，得此則入；

五味惟鹹入骨，故補腎藥，必當鹽湯送下，而諸骨筋痛，藉此則堅
〔骨消筋緩，皆因濕熱所致。
經曰：熱淫於內，治以鹹寒。

譬如生肉易潰，得鹽性寒鹹則能堅久不壞。
時珍曰：腎主骨，鹹入骨也。〕；
五味惟鹹潤燥，而辛又能泄肺，故凡痰飲喘逆，得此則降〔時珍曰：吐藥用之者，鹹引水聚也，能取豆腐，與此同義。〕；

五味惟鹹軟堅，故凡結核積聚，得此則消；
五味惟鹹補心，故凡病因心起而見喜笑不休，則當用此沸飲遏止。
〔用鹽煅赤而飲，亦水制火之意。〕

至於癰腫惡毒，眼目暴赤，酒醉顛狂，湯火急迫，凡其因熱而起者，無不藉此以寒勝熱
〔主意〕，而使諸症其悉平矣。
但鹹雖能走血，多食則血即凝；

鹹雖下趨，過鹹則反水上吐，所以霍亂臭毒頭疼腹痛等症，則可引涎上膈而吐之也；
水腫如何忌食，恐其以水助水之意也；
橫生逆生，如何用鹽即便縮入正產

〔千金方用鹽摩產婦腹，并塗兒足底，仍急爪搔之。〕，以其力有上舒之意也；
水蛭、蚯蚓及蠱，如何得此即化〔經驗方浙西將軍張韶病此，每夕蚯蚓鳴於體，一僧用此方而安，蚯畏鹽也。〕，以其寓有以水濟火之意也〔孫真人治喉中生肉，用綿裹筯頭，拄鹽揩之，日五六度。
聖惠方治帝鐘喉風，垂長半寸，煅食鹽頻點之，即消。〕；

多食如何口渴，以其滲去胃中津液也。
<h3>朴硝</h3>

｛消臟腑熱邪固結｝
朴硝〔耑入腸胃，兼入腎〕即皮硝，生於鹵地，刮取，初次煎成為朴，由朴再煎為芒，其性最陰，善於消物，故以硝名。
其味苦而且辛，凡五金八石，用此俱能消除，況人臟腑積聚乎？然必熱邪深固，閉結不解，用以苦鹹以為削伐，則藥與病符，自不見礙。

〔時珍曰：硝稟太陰之精，水之子也；
氣寒味寒，走血而潤下，蕩滌三焦腸胃實熱陽強之病，乃折治火邪藥也。
好古曰：硝利小便而墮胎，然傷寒妊娠可下者，用此兼大黃引之，直入大腹潤燥耎堅瀉熱，而母子俱安。

經云：
有故無殞，亦無殞也。
此之謂歟！以在下言之，則便溺俱陰；

以前後言之，則前氣後血；
以腎言之，總主大小便難，溺濇閉結，俱為水少火盛。
成無己曰：

熱淫於內，治以鹹寒，佐之以苦，故用芒硝、大黃相須為用也。
汪昂曰：
豐城尉家有貓，子死腹中，啼叫欲絕，醫以硝灌之，死子即下；

後有一牛，亦用此法得活。〕如仲景大陷胸湯、大承氣湯、調胃承氣湯之類，雖其用有大黃，可以除熱，然亦不得不假軟堅之藥耳。
若使病非實熱，及或熱結不堅，妄用承氣、朴硝等以為消削，其不傷人性命幾希？〔唐時腊日，賜群臣紫雪紅雪碧雪，皆用此硝鍊成者，通治積熱諸病，有神效，貴在用者的中爾。〕
｛芒硝｝

但朴硝初煎性急，芒硝久煎差緩耳。
大黃為使。
<h3>玄明粉</h3>
｛瀉腸胃實熱｝
玄明粉〔耑入腸胃〕係芒硝再煎而成，其色瑩白，辛甘而冷，功用等於芒硝，皆有軟堅推陳致新之力。

〔陳不除則瀉痢不止，用宜同大黃推蕩，正書所云通因通用之意。
若熱閉不解，亦當用此下奪。〕然煅過多遍，其性稍緩；
不似芒硝，其力迅銳，服之恐有傷血之虞耳。

〔王好古曰：玄明粉治陰毒一切，非伏陽在內不可用，若用治真陰毒，殺人甚速。
時珍曰：神農本草言朴硝鍊餌，服之輕身神仙，蓋方士竄入之言；
後人因此制為玄明粉，煅煉多徧，佐以甘草，去其鹹寒之毒，遇有三焦腸胃實熱積滯，少年氣壯者，量與服之，亦有速效；

若脾胃虛冷及陰虛火動者，服之是速其咎矣。〕若佐甘草同投，則膈上熱痰，胃中實熱，腸中宿熱，又克見其治矣；
兼洗眼目消腫。
〔繡族兄式和用玄明粉搽眼，初覺一二次甚明，召繡同搽，繡揣眼病非熱不得用，是因未允，越後族兄屢擦屢壞，始信余言不謬。〕忌苦參。

<h3>寒水石</h3>
｛解火熱，利水道｝

寒水石〔耑入胃腎〕又名凝水石，又名白水石，生於鹵地，因鹽精滲入土中，年久結聚，清瑩有棱而成也。
味辛而鹹，氣寒無毒，書載能治時行大熱口渴水腫，蓋以性稟純陰故也。
經曰：熱淫於內，治以鹹寒。

又曰：小熱之氣，涼以和之；
大熱之氣，寒以收之。
服此治熱利水，適相宜耳。

〔永類方男女轉脬不得小便，寒水石二兩，滑石一兩，葵子一合，水煎即利。
易簡方湯火傷，用寒水石燒研敷。
經驗方小兒丹毒皮膚熱赤，用寒水石半兩，白土一分，為末，醋調塗。〕

然此止可暫治有餘之邪，及敷湯火水傷；
若虛人熱浮，其切忌焉。
瑩白含之即化者真，否即是偽，但真者絕少。

<h3>雪水</h3>
｛解熱消燥｝

雪水〔耑入胃〕氣稟太陰，水極似土，雖於冬時置而不問，然值傷寒陽毒，瘟疫時毒，丹毒內熾；
並盛夏暑熱內淫，而見燥熱殆甚者，並可用此調治〔宗奭曰：
腊雪水大寒之水也，故治以上諸病。〕；

且能以解燒酒諸毒；
是以書載凡治熱症，可用塊置於兩乳之間。
且云宋徽宗因食冰過甚致病，醫士楊介仍以冰煎諸藥以治其源，深得用冰義耳；

因知病因冰起，還以冰解之也。
<h3>孩兒茶</h3>

｛清上膈熱痰｝
孩兒茶〔耑入心肺〕味苦微濇，性涼無毒，功耑清上膈熱，化痰生津，收濕涼血生肌。
凡一切口瘡喉痹，時行瘟瘴，煩燥口渴，並一切吐血衂血便血尿血血痢；

及婦人崩淋經血不止，陰疳痔腫者，服之立能見效。
出南番，是細茶末入竹筒，埋土中，日久取出，搗汁熬成；
塊小潤澤者上，大而枯者次之；

真偽莫辨，氣質莫考，用宜慎之。
<h3>熊膽</h3>

｛涼心平肝｝
熊膽〔耑入心肝，兼入脾大腸〕味苦性寒無毒，功耑涼心平肝。
惟其涼心，所以能治心痛疰忤熱邪等症；

惟其平肝，所以能治目赤翳障，惡瘡痔漏等症。
且能入脾而治黃疸濕邪，入大腸而治久痢疳䘌濕熱，并治小兒風痰壅塞，發作驚癎；
要皆除熱涼血，而病自愈耳。

凡此只可作丸，勿煎湯。
通明者佳
〔但以米粒之多點水出，運轉如飛者良。〕，性善辟塵，撲塵水上，投膽少許，則塵豁然而開；

又取少許，研滴水中，掛如線，直至水底不散者真。
<h3>鱧魚膽</h3>

｛鱧魚肉補脾利水｝
鱧魚膽〔耑入心脾〕即屬烏鱧，又名七星魚者是也。
其物伏土勝水，味甘性寒無毒，凡人身患十種水氣，垂死，可用肉與冬瓜、葱白以治；

且煮湯浴兒，可以稀痘。
〔楊拱醫方摘要曰：除夕黃昏時，用大烏魚一尾，小者二三尾，煮湯浴兒遍身，七竅俱到，不可嫌腥，以清水洗去也；
若不信，但留一手一足不洗，遇出痘時，則未洗處偏多也，此乃異人所傳，不可輕易。〕

｛鱧魚膽瀉心脾熱，治喉痹｝
膽味書雖載甘〔日華曰：諸魚膽苦，惟此膽甘可食，為異也，腊月收取。〕，然嘗之終苦，凡喉痹將死者，點入即愈；
病深者，水調灌之亦可。

<h3>石決明</h3>
｛入肝除熱，磨翳｝

石決明〔耑入肝〕一名千里光，得水中陰氣以生，其形如蚌而扁。
味鹹氣寒無毒，入足厥陰肝經除熱，為磨翳消障之品。
緣熱熾則風必生，風生則血被風阻而障以起，久而固結不解；

非不用此鹹寒軟堅逐瘀清熱祛風，則熱何能祛乎？
故本事真珠母丸與龍齒同用，皆取清散肝經積熱也；
但此須與養血藥同入，方能取效。

且此氣味鹹平，入服消伐過當，不無寒中之弊耳。
亦治骨蒸勞熱五淋〔汪昂曰：
能清肝肺故也。〕；

研細水飛點目，能消外瘴；
痘後眼翳，可同穀精草等分細研，豬肝蘸食即退。
七孔、九孔者良，鹽水煮，麵裹煨熟，為末水飛。

惡旋覆。
<h3>珍珠</h3>

｛除心肝熱邪及脾腎濕熱｝
珍珠〔耑入心肝，兼入脾胃〕即蚌所生之珠也，珠稟太陰精氣而成，故中秋無月，則蚌即無珠也。
此藥馮楚瞻辨論最詳，謂其功用多入陰經。

其色光明，其體堅硬，大小無定，要以新完未經鑽綴者為尚。
味甘微鹹，氣寒無毒，入手少陰心經足厥陰肝經，蓋心虛有熱，則神氣浮遊；
肝虛有熱，則目生翳障

〔目為肝竅〕；
除二經之熱故能鎮心明目也。
耳聾本屬腎虛有熱〔耳為腎竅〕，甘寒所以主之。

逆臚者臚脹也，胸腹氣逆脹滿，以及手足皮膚皆腫也，經曰：
諸濕腫滿，皆屬脾土；
諸滿脹大，皆屬於熱。

此脾虛有熱，兼有積滯所致；
珍珠味甘，既能益脾，寒能除熱，體堅復能磨積消滯，故亦主之。
珠藏於澤，則川自媚；

況塗於面，寧不令人潤澤顏色乎？至於疔毒癰腫，長肉生肌，尤臻奇效。
但體最堅硬，研如飛麵，方堪服食，否則傷人臟腑。
外摻肌肉作疼。

蚌蛤無陰陽牝牡，故珠耑一於陰精也。
<h3>金汁</h3>

｛入解胃腑熱毒｝
金汁〔耑入胃〕係取糞入鐔，埋於土內，三年取出，瑩清如水者是耳。
味苦氣寒，置於土中，時久得其土氣最厚，故能入胃，大解熱毒。

凡濕熱時行，毒勢衝迫，勢危莫制者，用此灌之，下咽稍減，以其氣味相投，故能直入其巢而破其毒耳〔的解〕
。
即初生小兒周時內毒氣方張，用此服一二分，既能化毒，且能免後痘疹，此最靈驗。

但稟體氣寒，體瘦色白者，不可誤用，恐其反奪天真耳，不可不審。
灌花用此最良。
<h3>秋石</h3>
｛滌腎熱｝
秋石〔耑入腎〕本於人溺，因秋露水攪澄晒乾刮取而成，故名秋石。

味鹹氣溫，據書載能滋陰潤臟，退蒸軟堅，治癆止嗽，通溺利便，濇精固氣；
且云經火煅煉，去其鹹寒，轉為溫補，溫而不燥，潤而不滯，清不損元，降不敗胃，為滋陰降火之聖藥。
〔為精火兩衰而用。〕然繡竊謂補處少而清處多，溫處少而寒處多

〔溫止由於火煅，而非溺中濁氣，具有溫補之性也。〕；
虛勞火重，服此似不甚礙
〔以其具有清火之性耳〕，間有微功，亦非補中正劑。

〔補中惟參、耆，補火惟附、桂，滋水惟地、茱，乃補中正劑耳。〕若使氣薄，火衰水泛，縱經煅煉，終不免有虛虛之禍矣。
〔大黃縱經煅煉，亦不能以補命門之火，以其氣質本寒故也。〕
法於秋時取童便，每缸用石膏七錢，桑攪澄，傾去清液，如此二三次，及入秋露水攪澄，如此數次，穢凈鹹減，以重紙鋪上，晒乾，刮去在下重濁，取輕清為秋石。

｛秋水｝再研入罐，鐵盞蓋定，鹽泥固濟，升打，升起盞上者名秋水，味淡而香，乃秋石之精英也。
<h2><br>&emsp;<span class="blue">瀉火</span></h2>
趙養葵曰：真火者，立命之本，為十二經之主。

腎無此，則不能以作強，而伎巧不出矣；
膀胱無此，則三焦之氣不化，而水道不行矣；
脾胃無此，則不能腐水穀，而五味不出矣；

肝膽無此，則將軍無決斷，而謀慮不出矣；
大小腸無此，則變化不行，而二便閉矣；
心無此，則神明昏而萬事不應矣。

治病者，的宜以命門真火為君主，而加意以火之一字，觀此則火不宜瀉也明矣。
而丹溪又言：
氣有餘便是火。

使火而果有餘，則火亦能為害，烏在而不瀉乎？惟是火之所發，本有其基，藥之所主，自有其治，氣味不明，則治罔不差。
｛瀉脾胃火｝
如大黃是瀉脾火之藥，故便閉鞕痛，其必用焉；

石膏、茅根，是瀉脾胃之藥，口渴燥熱，其必用焉。
｛瀉肺火｝
黃芩、生地，是瀉肺火之藥，膈熱血燥，效各呈焉；

火盛則痰與氣交窒，是有宜於栝蔞、花粉；
火盛則水與氣必阻，是有宜於桑白皮；
火盛則骨必蒸，是有宜於地骨皮；

火盛則三焦之熱皆并，是有宜於梔子；
火盛則肺化源不清，是有宜於天冬，麥冬；
火盛則必狂越躁亂，是有宜於羚羊角；

火盛則氣必逆而嗽，是有宜於枇杷葉；
火盛則必挾胃火氣上呃，是有宜於竹茹，此非同為瀉肺之藥乎？
｛瀉心火｝

黃連、犀角，是瀉心火之藥也，燥熱濕蒸，時疫斑黃，治各著焉；
火盛則小腸必燥，是有宜於木通、燈草；
火盛則喉必痹而痛，是有宜於山豆根；

火盛則目必翳而障，是有宜於熊膽；
火盛則心必煩燥懊憹，是有宜於梔子；
火盛則口必渴而煩，是有宜於竹葉；

火盛則肺失其養，是有宜於麥門冬；
火盛則必妄沸，是有於童便、生地；
火盛則憂鬱時懷，是有宜於萱草，此非同為瀉心之藥乎？

｛瀉肝膽火｝
至於青黛、膽草號為瀉肝之火，然必果有實熱實火者方宜；
若止因火而見抽掣，則鉤藤有難廢矣；

因火而見目障，則熊膽其莫除矣；
因火而見骨蒸，則青蒿草其必須矣；
因火而見驚癎骨痛，則羚羊角其必用矣；

因火而見口舌諸瘡，則人中白其必進矣；
因火而見時疾斑毒喉痹，則大青其亟尚矣；
因火而見寒熱往來，則黃芩其必用矣，此非同為瀉肝之用乎？而膽火之必用膽草、大青、青黛者可思。

若在腎火，症見骨蒸勞熱，不得不用黃蘗；
症見咽痛不止，不得不用玄參；
症見楊梅惡毒，不得不用胡連；

症見頭目不清，痰涎不消，不得不用茶茗；
症見火留骨筋，不得不用青蒿草；
症見無汗骨蒸，不得不用地骨皮，此非同為瀉腎藥乎？

而膀胱火起之必用以人中白、童便，及三焦火起之必用以青蒿草、梔子者，又自可驗。
諸火之瀉，當分臟腑如此，但用而不顧其病症之符臟氣之合，則其為禍最速，可不深思而長慮乎。
<h3>黃芩</h3>
黃芩〔耑入心脾肺，兼入肝大腸膀胱。〕書載味苦入心，又載入肺瀉火，入脾除濕，入大腸以治腸澼腹痛〔痢為腸澼，凡痢有寒有熱，痢屬於熱，則其形氣堅強，脈必滑實有力，身則畏熱喜冷，不欲衣被，渴則恣好冷水，愈涼愈快，隨飲隨消，小便熱赤濇痛不堪，下痢純紅，痛則便硬拒按，并或頭疼身熱，筋骨痠痛，此其症之實者也；
痢屬於寒，則其形體薄弱，顏色清白，脈雖緊數，而無力無神，脈即真弦，而中虛似實，血則微紅不鮮，及或雜有紫紅紫白屋漏水形，所下之物，或淺黃色淡，不甚臭穢，痛則不實不堅，或喜揉按，或喜煖熨，或胸腹如飢而不欲食，或胃脘作嘔而多吞酸，或數至圊欲出不出，或口雖渴而不欲飲冷，飲冷而不欲咽，此其症之虛者也。〕，入小腸膀胱以治淋閉；

且治中焦實火，及邪在少陽膽經，得此以為清理，一藥而上下表裏皆治，其功力之泛涉，殆有難為耑主者耳。
不知內火衝激，外邪傳入，皆能恣害，上如胸膈咽喉，下如肚腹二便，中如表裏之所，陰陽之界，無不病症悉形；
以故腹痛腸澼〔痢〕，寒熱往來〔瘧〕，黃疸淋閉，胸高氣喘，癰疽瘡瘍，火嗽喉腥，經閉胎漏，口渴津枯，一皆濕之所淫，熱之所侵，火之所勝。

〔提出濕熱與火，為諸病之要。〕黃芩味苦性寒，枯而大者輕飄上升以清肺，肺清則痰自理矣〔汪昂曰：痰因火動，當先降火。〕；
實而細者沉重下降以利便，便利則腸澼自去；
酒炒則膈熱可除，而肝膽火熄；

生用則實熱堪投，而腹痛斯愈。
〔時珍曰：仲景治少陽症小柴胡湯，太陽少陽合病下痢黃芩湯，少陽症下後心下滿而不痛瀉心湯並用之；
蓋黃芩味苦氣寒，色黃而綠，瀉心火而除脾濕，俾金不受胃火上刑，故能救肺；

少陽之症，雖曰病在半表半裏，為胸脇痞滿，實兼心肺上焦之邪，心煩喜嘔，默默不欲飲食，又兼脾胃中焦之症，故用黃芩以治手足少陽相火，黃芩亦少陽本經藥也。
楊士瀛直指方云：柴胡退熱，不及黃芩。
蓋亦不知柴胡之退熱，乃苦以發之，散火之標也；

黃芩之退熱，乃寒能勝熱，折火之本也。〕且得白朮、砂仁以安胎，得厚朴、黃連以除腹痛，得芍藥以治痢，得柴胡以治寒熱往來，此雖合上與下，表裏皆治，而究止為上中二焦瀉火除熱與濕之味矣。
〔東桓治肺熱，身如火燎，煩燥引飲而晝盛者，宜一味黃芩湯以瀉肺經氣分之火，方用黃芩一兩。〕
但肺虛腹痛屬寒者切忌。

〔時珍曰：肺虛不宜者，苦寒傷脾胃，損其母也。〕黃明者良，中虛者為枯芩，即片芩；
內實者名條芩，即子芩。
上行酒炒，瀉肝膽火，豬膽汁炒，山藥、龍骨為使，畏丹皮、丹砂。

<h3>黃連</h3>
｛大瀉心火實熱｝

黃連〔耑入心，兼入腸胃脾〕大苦大寒，據書所載治功，備極表著；
且以別錄中有厚腸胃一語，互為傳播，以至於今，謬尤莫闢，貽害無窮。
詎知黃連止屬瀉心之品，除濕之味〔好古曰：黃連苦燥，苦入心，火就燥。

瀉心者，其實瀉脾也，實則瀉其子也。〕；
即云腸澼能止，口乾能除，痞滿腹痛能消，癰疽瘡瘍能愈，肝虛能鎮；
與夫婦人陰蝕，小兒疳積，並火眼赤痛，吐血衂血諸毒等症，無不由此調治，亦何莫不因濕熱火退而言；

豈於濕除火退之外，尚有治效之著哉？〔元素曰：黃連其用有六，瀉心臟火，一也；
去中焦濕熱，二也；
諸瘡必用，三也；

去風濕，四也；
赤眼暴發，五也；
止中部見血，六也。

朱震亨曰：
下痢胃口熱噤口者，用黃連、人參煎湯，終日呷之；
如吐，再強飲，但得一呷下咽便好。

劉完素曰：古方以黃連為治痢之最。
蓋治痢惟宜辛苦寒藥，辛能發散，開通鬱結，苦能燥濕，寒能勝熱，使氣宣平而已。
諸苦寒藥多泄，惟黃連、黃蘗性冷而燥，能降火去濕而能瀉痢，故治痢以之為君。

杲曰：
凡眼暴發赤腫痛不可忍者，宜黃連、當歸以酒浸煎之；
宿食不消，心下痞滿者，須用黃連、枳實。〕況此性稟純陰，在人腸胃素厚，挾有燥濕火熱，服之過多，尚有偏性為害，而致胃陽頓絕，生氣澌滅〔宗奭曰：今人多用黃連治痢，蓋執以苦燥之義。

下俚但見腸虛滲泄，微似有血，便即用之，又不顧寒熱多少，惟欲盡劑，由是多致危困。
時珍曰：黃連大苦大寒之藥，用之降火燥濕，中病即當止；
豈可久服，使肅殺之令常行，而伐其生發冲和之氣乎？秦觀與喬希聖論黃連書云：

聞公以眼疾餌黃連至十數兩，猶不已，殆不可也。
醫經有久服黃連、苦參反熱之說；
此雖大寒，其味至苦，入胃則先歸於心，久而不已，心火偏勝則熱，乃其理也。〕；

矧有脾陽素弱，因此一言流播，而可恃為常服者乎？今人一見火熾，不論是寒是熱，是虛是實，輒以取投，以致偏勝貽患，暗受夭折，殊堪嘆惜。
〔時珍曰：
黃連治目及痢為要藥。

古方治痢，香連丸用黃連、木香，薑連散用乾薑、黃連，變通散用黃連、茱萸，薑黃散用黃連、生薑；
治消渴用酒蒸黃連，治伏暑用酒煮黃連，治下血用黃連、大蒜，治肝火用黃連、茱萸，治口瘡用黃連、細辛，皆是一冷一熱，一陰一陽，寒熱互用之意，而無偏勝之害。
汪昂曰：黃連瀉心火，佐以龍膽瀉肝膽火，白芍瀉脾火，石膏瀉胃火，知母瀉腎火，黃柏瀉膀胱火，木通瀉小腸火，黃芩瀉肺火，梔子佐之；

瀉大腸火，黃連佐之；
柴胡瀉肝膽火，黃連佐之；
瀉三焦火，黃芩佐之。

繡按柴胡瀉火，止就肝膽邪鬱而言，若內實火用此，愈增其害矣，不可不知。〕
出四川，瘦小狀類鷹爪，連爪連珠者良。
薑汁炒。

〔心火生用，虛火醋炒用，膽火豬膽汁炒，上焦火酒炒，中焦火薑汁炒，下焦火鹽水炒，或童便炒，食積火黃土炒，濕熱在氣分吳茱萸湯炒，在血分乾漆水炒，眼赤人乳炒。〕黃芩、龍骨為使，惡菊花、玄參、殭蠶、白鮮皮，畏款冬花、牛膝，忌豬肉。
〔亦有不忌者，如臟連丸、黃連豬肚丸之類。〕
<h3>胡黃連</h3>
｛大瀉臟腑骨髓淫火熱邪｝
胡黃連〔耑入臟腑骨髓〕出於波斯國，近時秦隴南海亦有，氣味功用，亦同黃連，因以連名。

但此性耑達下，大伐臟腑骨髓淫火熱邪，凡骨髓勞熱，五心煩熱，三消五痔，溫瘧瀉痢惡毒等症，皆得以治。
〔經曰：心移熱於肺為膈消，是渴而多飲，上消肺熱症也。
又曰：二陽結而為消，是多食善饑，中消胃熱症也；

渴而小便數有膏，為下消腎熱症也。
又按經言痔因飽食，經脈橫解，腸澼為痔。
又言督脈生病痔漏。

又按書言痔有牝痔牡痔脈痔腸痔血痔之分，皆濕熱下流傷於血分，無所施洩，則逼肛門而為痔腫。〕，故同豬胰，以療楊梅惡瘡；
且同乾薑，以治小兒菓積；
同雞肝以治小兒疳眼；

同烏梅以治小兒血痢；
同甘草、豬胰以治黴瘡；
又治婦人胎蒸，較之黃連治功同而稍異耳。

但小兒腎臟不足，脾胃虛寒者，其切忌焉。
心黑外黃，折之塵出如烟者真。
畏惡同黃連。

<h3>知母</h3>
｛治肺久伏熱邪以清化｝

知母〔耑入肺，兼入腎〕辛苦微滑，能佐黃蘗以治膀胱熱邪。
緣人水腫癃閉，本有屬血、屬氣之分；
肺伏熱邪，不能生水，膀胱絕其化源，便祕而渴，此當清肺以利水者也；

熱結膀胱，真陰乾涸，陽無以化，便祕不渴，此當清膀胱以導濕者也。
黃柏氣味純寒，雖能下行以除膀胱濕熱，但肺金不肅，則化源無滋，又安能上達於肺而得氣分俱肅乎？知母味辛而苦，沉中有浮，降中有升，既能下佐黃柏以泄腎水，復能上行以潤心肺〔汪昂曰：黃柏入二經血分，故二藥必相須而行。〕，俾氣清肺肅，而濕熱得解。
是以昔人有云：黃柏無知母，猶水母之無⿰魚叚。

誠以見其金水同源，子母一義，不可或離之義。
〔震亨曰：小便不通，有熱有濕有氣結於下，宜清宜燥宜升，又有隔二隔三之治。
如肺不燥但膀胱熱，宜瀉膀胱，此正治；

如因肺熱不能生水，則清肺，此隔二之治；
如因脾濕不運而津不上升，故肺不能生水，則燥胃健脾，此隔三之治；
瀉膀胱黃柏、知母之類，清肺車前、茯苓之類，燥脾二朮之類。〕故書皆言用此在上則能清肺止渴，卻頭痛，潤心肺，解虛煩喘嗽，吐血衂血，去喉中腥臭；

在中則能退胃火，平消癉；
在下則能利小水，潤大腸，去膀胱肝腎濕熱，腰腳腫痛，并治癆瘵內熱，陰火熱淋崩渴等症。
若謂力能補陰，則大謬矣〔補陰惟地黃為首〕；

景岳謂此性最沉寒，本無生氣，用以清火則可〔的解〕，用以補陰，則何補之有？
第其陰柔巽順，似乎有德，猶之小人在朝，國家元氣受其剝削，而有陰移而莫之覺者，是不可不見之真而辨之早也，讀此可為妄用知母、黃柏一箴。
得酒良，上行酒浸，下行鹽水拌，忌鐵。

<h3>青黛</h3>
｛大瀉肝經鬱火｝

青黛〔耑入肝〕係藍靛浮沫，攪澄，掠出取乾而成。
味鹹性寒，色青，大瀉肝經實火，及散肝經火鬱。
〔衍義曰：一婦患臍腹二陰，遍生濕瘡，熱癢而痛，出黃汗，二便澁，用鰻鱺、松脂、黃丹之類塗之，熱痛愈甚；

其婦嗜酒，喜食魚⿰魚叚發風之物；
乃用馬齒莧四兩，研爛，入青黛一兩，和塗，熱痛皆去，仍服八正散而愈；
此中下焦蓄蘊風熱毒氣，若不出，當作腸風內痔，婦不能禁酒物，果仍發痔。〕

故凡小兒風熱驚癎，疳毒丹熱癰瘡，蛇犬等毒，金瘡血出，𦠉膈蟲食，並天行頭痛，瘟疫熱毒發斑，吐血咯血痢血等症，或應作丸為衣，或用為末乾滲，或同水調敷，或入湯同服，或作餅子投治〔如聖餅子治咯血，用青黛同杏仁研置柿餅中煨食。〕，皆取苦寒之性，以散風鬱燥結之義，即云功與藍等；
而止血拔毒之功，與治膈化蠱之力，似較藍而更勝也。
和溺白垽、冰片，吹口疳最妙。

取嬌碧者，水飛凈石灰用。
藍靛兼有石灰，敷瘡殺蟲最奇；
蠱屬下膈，非此不除。

｛大青｝
藍葉與莖，即名大青，大瀉肝膽實火，以祛心胃熱毒，故於時疾陽毒發斑喉痹等症最利。
〔斑由裏實表虛而得，故斑得以透肌。

斑如疹子者其熱輕，斑如錦紋者其熱重，斑如紫黑者其熱重而胃爛也；
古治赤斑煩疼，有犀角大青湯。〕
｛藍子｝

藍子止能解毒除疳，故於鬼疫蠱毒之症最妙。
<h3>龍膽草</h3>

｛大瀉肝膽實火，兼除腎經濕熱｝
龍膽草〔耑入肝膽，兼入膀胱腎〕大苦大寒，性稟純陰，大瀉肝膽火邪〔時珍曰：
相火寄在肝膽，有瀉無補。

故龍膽之益肝膽之氣，正以其能瀉肝膽之邪熱也。〕，兼入膀胱腎經，除下焦濕熱，與防己功用相同。
故書載治骨間寒熱，驚癎蠱膈，天行瘟疫，熱利疸黃，寒濕腳氣〔腳氣因足傷於寒濕而成；
但腫而痛者為濕腳氣，宜清熱利濕搜風；

拘攣枯細，痛而不腫者名乾腳氣，宜養血潤燥。〕，咽喉風痹，並酒炒；
同柴胡則治赤睛胬肉。
〔汪昂曰：目疾初起，宜發散，忌用涼藥。〕

但此苦寒至極，馮兆張云其等於嚴冬，黯淡慘肅，萬草凋殘，苦寒伐標，宜暫而不宜久，如聖世不廢刑罰，所以佐德意之無窮；
苟非氣壯實熱者，率爾輕投，其敗也必矣。
甘草水浸，暴用。

小豆、貫眾為使，惡地黃。
<h3>玄參</h3>

｛制腎浮遊之火攻於咽喉｝
玄參〔耑入腎〕苦鹹微寒，色黑入腎，書雖載能壯水，以制浮遊無根之火，攻於咽喉〔
腎脈貫肝膈，入肺中，循喉嚨，系舌本。

凡腎水虛損，相火上炎者，多有喉痹咽腫咳嗽吐血等症。〕；
謂其腎水受傷，真陰失守，孤陽無根，發為火病；
得此色黑性潤，微寒以為節制，則陽得陰歸，而咽喉不致腫痛而莫已也。

然此只可暫治，以熄其火；
非若地黃性稟純陰，力能溫腎壯水，以制陽光。
即書有言服此玄參，可以益精明目，消痰除嗽，及治一切骨蒸傳屍發斑

〔發斑有陰有陽，此止就陽毒言耳。〕，懊憹煩渴，瘰癧癰疽等症，皆是從其浮遊火熄起見而言，病無不治；
非真真陰虧損，必藉此以為之壯。
〔玄參其性微寒，故止可以折火，不能以滋陰。〕若使病非火起，則服此寒滑之味，不更使病轉劇乎？是以書載脾虛泄瀉，服此黑參，為大忌耳。

蒸過焙用。
勿犯鐵器，惡黃耆、山茱、薑、棗，反藜蘆。
<h3>射干</h3>
｛瀉火清熱解毒，散血消痰｝
射干〔耑入心脾肝〕形如烏羽烏扇，又以烏羽烏扇為名。

辛苦微寒，書載瀉火解毒，散血消痰。
然究毒之所胎，血之所聚，痰之所積，又皆因火結聚而成〔歸到火處為重〕
；

射干苦能降火，寒能勝熱，兼因味辛上散，俾火降熱除，而血與痰與毒，無不因之而平矣；
是以喉痹咽痛，結核疝瘕，便毒瘧母等症，因於老血結於心脾，痰涎積於太陰厥陰者〔肺脾肝〕，無不可以調治。
如金匱之治欬氣之用射干麻黃，治瘧母鱉甲煎丸用烏扇燒過，千金之治喉痹用烏扇膏〔擂汁醋和噙之〕，治便毒之用射干同生薑煎服，皆取性主善降，功多於上，服則必瀉之意。

若脾胃虛寒，切忌。
泔浸煮熟，炒用。
<h3>天冬</h3>
｛消肺火，以為化源之自｝
天門冬〔耑入肺〕甘苦大寒，據書載瀉肺火及兼補腎，然究止屬苦寒，安能滋腎而補水乎〔的解〕？所云能補水者，以肺本清虛，涼則氣寧而不擾，熱則氣行而不生；

且肺為腎母，肺金失養，則腎亦燥而不寧，腎氣上攻，則肺益燥而受尅，而凡咳嗽吐衂，痰結燥渴，肺癰肺痿等症，靡不因之畢呈
〔肺癰本於五臟蘊火，及胃積熱上蒸，與外感風寒，內傷營血，熱結而成；
痿則本於津液枯竭，不能上輸於肺，及風熱傷衛，而致氣竭力疲。

故癰則為陽實，而痿則為陰虛；
癰則邪傷於營，故唾有血而無沫，而便多下膿垢，痿則邪傷於衛，故唾有沫而無血，而便多下濁沫；
癰則口中辟辟作燥而渴，痿則口中不燥而步武喘鳴，冲擊連聲而痰始應；

癰則胸中隱隱作痛，痿則胸中不痛而氣餒不振；
癰則脈數而實，痿則脈數而虛；
癰則宜表宜下，痿則宜滋宜潤。

治法因於內者，從內酌治；
因於外者，從外酌解；
因於虛者，養血補氣保肺；

因於實者，瀉熱豁痰，開提升降。〕；
得此清肅之品，以為化源之自，則腎未必即補，而補腎之基，未必不於所清而先具也，是以又云補腎。
但其性滑利，脾胃虛寒，及無熱而泄者最忌。

〔苦泄熱，寒勝熱，若無熱而泄，則不得用。〕取肥大明亮者良，去心皮，酒蒸用。
地黃、貝母為使，惡鯉魚、二冬，熬膏良。
<h3>丹皮</h3>
｛瀉腎血分實熱，治無汗骨蒸｝
牡丹皮〔耑入心腎肝〕辛苦微寒，能入手少陰心、足少陰腎、足厥陰肝，以治三經血中伏火。

時珍曰：伏火即陰火也，陰火即相火也。
相火熾則血必枯必燥必滯；
與火上浮而見為吐為衂〔汪昂曰：血屬陰，本靜，因相火所逼，故越出上竅。〕；

虛損與風與痰與火相摶，而見五癆驚癎瘛瘲
〔瘛則筋急而縮，從則筋緩而伸；
或伸或縮，手如拽鋸，謂之瘛瘲，即俗所謂為搐。

驚則外有所觸，心無所主；
癎則卒然昏仆，身軟吐痰，時發時止。
五癆，一曰志癆，二曰心癆，三曰思癆，四曰憂癆，五曰疫癆。〕；

瘀結而見瘡瘍癰毒產難；
並無汗骨蒸
〔陰虛又兼邪鬱，故見無汗骨蒸〕，用此不特味辛而散血中之實熱，且有涼相火之神功。

世人專以黃柏治相火，而不知丹皮之功更勝；
蓋黃蘗惡寒而燥，初則傷胃，久則敗陽，苦燥之性徒存，而補陰之功絕少；
丹皮赤色象離，能瀉陰中之火，使火退而陰生，所以入足少陰而佐滋補之用，較之黃蘗，不啻霄壤矣。

張元素曰：丹皮治無汗之骨蒸，地骨皮治有汗之骨蒸。
神不足者手少陰心，志不足者足少陰腎〔仲景〕，腎氣丸用丹皮，治神志不足也。
〔內經曰：水之精為志，故腎藏志；

火之精為神，故心藏神。〕但補性少而泄性多，凡虛寒血崩，經行過期不盡者，為並禁焉。
｛赤丹皮｝
赤者利血。

｛白丹皮｝
白者兼補氣。
酒拌蒸用。

忌蒜、胡荽，伏砒。
<h3>黃蘗</h3>

｛大瀉腎火，及除膀胱濕邪｝
黃蘗〔耑入腎，兼入膀胱〕昔人同知母用於六味丸中，名為知蘗八味丸；
又同知、蘗各一兩，酒洗焙研，入桂，名為滋腎丸〔時珍曰：知佐黃柏，滋陰降火，有金水相生之義。

古云：黃柏無知母，猶水母之無⿰魚叚也。
蓋黃蘗能制命門膀胱陰中之火，知母能清肺金，滋腎水之化源。〕；
謂其可滋真陰，此說一出，而天下翕然宗之，以至於今，牢不可破。

詎知黃蘗性稟至陰，味苦性寒，行隆冬肅殺之令，故獨入少陰瀉火，入膀胱瀉熱〔好古曰：黃芩、梔子入肺，黃連入心，黃蘗入腎燥濕，所歸各從其類也。
震亨曰：火有二，君火者人火也，心火也，可以濕伏，可以水滅，可以直折，黃連之屬可以制之；
相火者天火也，龍雷之火也，陰火也，不可以水濕折之，當從其性而伏之，惟黃蘗之屬可以降之。〕，凡人病因火亢，而見骨蒸勞熱，目赤耳鳴，消渴便閉；

及濕熱為病，而見諸痿癱瘓
〔癱瘓本有氣虛血虛脾虛腎虛濕痰死血之別，但因熱傷血，血不養筋，而致耎短而拘；
濕則傷筋，筋不束骨而致弛長而痿，宜用蒼朮、黃蘗，名二妙散以治。〕，水瀉熱利，黃疸水腫〔杲曰：長安王善夫病小便不通，漸成中滿，腹堅如石，腳腿裂破出水，雙睛凸出，飲食不下，痛苦莫可名狀，治通利小便滲洩之藥，服遍矣，予診之曰，此乃奉養太過，膏粱積熱，損傷腎水，致膀胱久而乾枯涸，小便不化，火又逆上而為嘔噦，難經所謂關則不得小便，格則吐逆者；

遂處以北方大苦寒之劑，黃蘗、知母各一兩，酒洗焙研，入桂一錢為引，為丸，每服二百丸，少焉前陰如刀刺火燒，湧如瀑泉湧出，床下成流，顧盼之間，腫脹消散矣。〕，痔血瘍風，漏下赤白〔皆濕熱為病〕；
與夫諸痛瘡癢，蚘蟲內攻〔外臺治口舌生瘡，用黃柏含之良；
深師用蜜漬取汁含之，吐蚘；

寇氏衍義治心脾有熱，舌頰生瘡，用蜜炙黃柏、青黛各一分為末，入生龍腦一字摻之吐涎；
越筵散用黃柏、細辛等分為末摻，或用黃柏、乾薑等分亦良；
但用良藥不效者，須察脈症，或因中氣不足，虛火上炎，宜用參、朮、甘草、乾薑、附子之類，或噙官桂引火歸元。〕診其尺果洪大，按之有力，可炒黑暫用，使其濕熱流而下，陰火因爾潛伏，則陰不受煎熬，而陰乃得長矣；

非謂真陰虛損，服此即有滋潤之力也。
〔發明曰：
非真能補也，腎苦燥，急食辛以潤之，腎欲堅，急食苦以堅之也；

相火退而腎固，則無狂蕩之患矣。
按腎本屬水，虛則熱；
心本屬火，虛則寒。〕故於實熱實火則宜

〔時珍曰：東垣、丹溪皆以黃柏為滋腎降火要藥，上古所未言也。
蓋氣為陽，血為陰，邪火前熬，則陰血漸涸，故陰虛火動之病須之；
然必少壯氣盛能食者，用之相宜。〕，而於虛熱虛火，徒有損而無益〔時珍曰：若中氣不足，而邪火熾盛者，久服則有寒中之變。

近時虛損及縱慾求嗣之人，用補陰藥，往往以此二味為君，日日服餌，降令太過，脾胃受傷，真陽暗損精氣不暖，致生他病；
蓋不知此苦寒而滑泄，且苦味久服，有反從火化之害；
故葉氏醫學統旨有四物加知母、黃柏，久服傷胃不能生陰之戒。

汪昂曰：按火有虛火實火燥火濕火相火鬱火之異，虛火宜補；
實火宜瀉；
燥火宜滋潤；

鬱火宜升發；
濕火由濕鬱為熱，多病胕腫，經所謂「諸腹脹大，皆屬於熱，諸病胕腫，皆屬於火是也。
」宜利濕清熱而兼補脾；

相火寄於肝腎，乃龍雷之火，非苦寒所能勝，宜滋腎養血，壯水之主，以制陽光。
又按諸病之中，火症為多，有本經自病者，如忿怒生肝火，焦思生心火之類是也；
有子母相尅者，如心火尅肺金，肝火尅脾土之類是也；

有臟腑相移者，如肺火咳嗽，久則移熱於大腸而泄瀉，心火煩焦，久則移熱於小腸而為淋閉之類是也；
又有別經相移者，有數經合病者，當從其重者而治之。〕；
奈今天下人，不問虛實，竟有為去熱治勞之妙藥；

而不知陰寒之性，能損人氣，減人食，命門真元之火，一見而消亡；
脾胃運行之職，一見而沮喪；
元氣既虛，又用苦寒，遏絕生機，莫此為甚。

川產肉厚色深者良。
生用降實火，蜜炙則不傷胃，炒黑能止崩帶，酒製治上，蜜製治中，鹽製治下。
<h3>桑白皮</h3>
｛瀉肺火，利水通氣｝
桑白皮〔耑入肺〕辛甘性寒，善入肺中氣分，瀉火利水，除痰泄氣。

緣氣與水與痰，止屬病標；
其氣逆不利，與水飲膠結，未有不因火結而成〔羅謙甫曰：是瀉肺中火邪，非瀉肺氣也。
火與元氣不兩立，火去則氣得安矣。〕；

久而不治，則瘀結便祕，喘嗽胸滿，唾血口渴，水腫臚脹，靡不色色而見。
桑白皮辛甘而寒，能於肺中治火利水，俾火去而水自消，水去而火即滅，而氣因爾而治。
〔時珍曰：

桑白皮長於利小水，乃實則瀉其子也；
故肺中有水氣，及肺火有餘者宜之。
十劑云：

燥可去濕，桑白皮、赤小豆之屬是也。
宋醫錢乙治肺氣熱盛，咳嗽而後喘，面腫身熱，瀉白散，用桑白皮炒一兩，地骨皮焙一兩，甘草炒半兩，每服一二錢，入粳米百粒，水煎，食後溫服。
桑白皮、地骨皮皆能瀉火從小便去，甘草瀉火而緩中，粳米清肺而養血，此乃瀉肺諸方之準繩也。〕至書有云：能補元氣之不足。

不過云其氣得自安，若以甘寒之味可以補氣，則當置甘溫於何地乎？況本草十劑篇云：
燥可去濕，桑白皮、赤小豆之屬是也。
故濕則為重，宜燥劑以除之。

〔燥字從濕去重除之後而言，勿泥燥熱之燥看。〕但此性寒而裂〔其裂亦作寒裂〕，雖有甘味，不能以制，故古人有戒勿多用之條，及肺虛火衰水涸風寒作嗽者，為切忌焉。
為線可縫金瘡。
刮去皮取白。

或恐瀉氣，蜜炙用，續斷、桂心為使，忌鐵。
｛桑木｝
桑乃箕木之精，其木能開關利水，扎把燃火，則能去風除痹，故煎藥熬膏宜用。

〔時珍曰：煎藥用桑者，取其能利關節，除風寒濕痹諸痛也。
觀靈樞經治寒痹內熱，用桂酒法，以桑炭炙布巾，熨痹處；
治口僻用馬膏法，以桑鉤鉤其口，及坐桑灰上，皆取此意也。

又癰疽發背不起發，或瘀肉不腐潰，及陰瘡瘰癧，流注膁瘡，頑瘡惡瘡，久不愈者，用桑木炙法，未潰則拔毒止痛，已潰則補接陽氣，亦取桑通關節，去風寒，火性暢達，出鬱毒之意。
其法以乾桑木劈成細片，紮作小把，燃火吹息炙患處，每吹炙片時，以瘀肉腐動為度，內服補托藥，誠良方也。〕
｛桑椹｝

桑椹甘涼色黑，治能除熱養陰止瀉，烏鬚黑髮。
〔月令云：四月宜飲桑椹酒，能理百種風。
又椹可以汁熬燒酒，藏之經年，味力愈佳。〕

｛桑耳｝
桑耳散血除瘀，破癥攻瘕。
｛桑葉｝

桑葉清肺瀉胃，涼血燥濕，去風明目。
〔聖濟錄治吐血不止，晚桑葉焙研，涼茶服三錢，只一服止，後用補肝肺藥。
千金方治頭髮不長，用桑葉、麻葉煮泔水沐之，七次可長數尺。

集簡治風眼下淚，用腊月不落桑葉煎湯，日日溫洗，或入芒硝。
扶桑丸除風濕，烏鬚明目，用黑芝麻同桑葉等分為丸。
震亨曰：

經霜桑葉研末，米飲服，止盜汗。〕
<h3>山梔子</h3>

｛治心肺熱邪曲屈下行｝
梔子〔耑入心肺〕味苦大寒，輕飄象肺，色赤入心，書言能瀉心肺熱邪，使之屈曲下從小便而出〔肺清則氣化行，而膀胱津液，亦得由氣化而化，故曰能利小便，究之皆瀉肺心藥耳。〕，而三焦之鬱火以解，熱厥心痛以平
〔心痛因熱，治當用此。

但丹溪謂心痛久則鬱而成熱，此止就其大勢論耳；
若使痛喜手按，及痛喜飲熱湯，其痛雖久，豈可以作熱治乎？
仍當以臟之陰陽及今所見之兼症兼脈，以分病之是寒是熱，藥之宜溫宜涼，則得之矣，不可以痛久成熱為泥。〕，吐衂血淋血痢之病以息〔梔子止治熱鬱之血耳，若經寒而血不歸，不可妄用。

本草匯曰：治實火之血，順氣為先，氣行則血自歸經；
治虛火之血，養正為先，氣壯則能自攝血。
繡竊見今醫士，不論寒熱虛實，但見病血，即作熱治，妄用梔連芩柏，殊為可惜。〕；

且能治心煩懊，五黃五淋，亡血津枯，口噤目赤風瘡等症，此數語業已道其大要矣。
然更就其輕清以推，則浮而上者其治亦上，故能治心肺之火，而凡在上而見消渴煩燥，懊憹不眠，頭痛目赤腫痛等症，得此以除〔煩屬氣，燥屬血；
仲景梔子豉湯用梔子以治肺煩，用香豉以治腎燥，又用梔子作吐藥，以散在膈之邪，即經所謂高者因而越之是也。

故梔豉湯吐虛煩客熱，瓜蒂散吐痰食宿食。〕；
就其味苦而論，則苦而下者，其治亦下，故能瀉肝腎膀胱之火，而凡在下而見淋閉便結，疸黃疝氣，吐衂血痢，損傷血瘀等症，得此以泄。
〔易簡方治衂血不止，用山梔子燒灰吹之，屢效。

普濟方治小便不通，用梔子仁十四箇，獨蒜頭一個，食鹽少許，搗貼臍及囊，良久即通。
怪症奇方治吃飯直出，用梔子二十四個，微炒去皮，水煎服。
食療本草治下痢鮮血，用梔子仁燒灰，水服一錢匙。

繡按此惟實邪實熱則宜耳。〕
惟其氣浮，故仲景用此以吐上焦之痰滯；
惟其味苦能降，故丹溪用此以降內鬱之邪耳；

但治上宜生，治下宜炒宜黑，雖其上下皆入，而究則由自肺達下，故能旁及而皆治者也。
此惟實邪實熱則宜，若使並非實熱，概為通用，恐不免有損食泄瀉之虞矣。
生用瀉火，炒黑止血，薑汁炒止煩嘔；

內熱用仁，表熱用皮。
<h3>地骨皮</h3>

｛入肺降火，入腎涼血涼骨｝
地骨皮〔耑入肺腎〕即枸杞根也，味甘氣寒，雖與丹皮同治骨蒸之劑，但丹皮味辛，能治無汗骨蒸；
此屬味甘，能治有汗骨蒸。

且丹皮原屬入血散瘀之品，汗者血也，無汗而見血瘀，則於辛於寒最宜；
若有汗骨蒸而更用以丹皮辛散，不竟使奪汗無血乎？
經曰：熱淫於內，瀉以甘寒，地骨皮是也。

按地骨皮入肺降火，入腎涼血涼骨，凡五內熱淫，而見肌肉潮熱，二便癃閉，胸脅痛楚；
與夫於頭而見風痛不休
〔外感之風宜散邪，內生之風宜清熱，熱除而風自熄。〕，於表而見潮熱無定

〔是內薰蒸而達於表。
朱二允曰：能退內潮，人所知也；
能退外潮，人實不知。

病或風寒散而未盡，作潮往來，非柴葛所能治，用地骨皮走表又走裏之藥，消其浮遊之邪，服之未有不愈者，特表而出之。〕，於肺而見消渴咳嗽不寧
〔腎火上蒸〕，靡不用此解除。
今人但知芩、連以治上焦之火，知、蘗以治下焦之火，而不知地骨皮之甘淡微寒，深得補陰退熱之義矣；

時珍常以青蒿佐此退熱，屢有殊功。
李東垣曰：地為陰，骨為裏，皮為表，服此既治內熱不生，而於表裏浮遊之邪，無有不愈，此為表裏上下皆治之藥，而於下為尤切焉。
但脾胃虛寒者禁服。

〔汪昂曰：
腸滑者忌枸杞子，中寒者忌地骨皮。
掘鮮者同鮮小薊煎濃汁，治下疳甚妙。〕

甘草水浸用。
<h3>枇杷葉</h3>

｛瀉肺降氣｝
枇杷葉〔耑入肺〕味苦氣平，諸書皆言瀉肺治嗽。
緣嗽多由胃氣不和，肺氣不順，以致火氣痰塞，因而咳嗽不已。

丹溪云：氣有餘便是火，火起則痰生。
服此味苦而平，則肺金清肅，而氣不得上逆而順矣；
氣順則痰與火皆順〔痰氣火同為一類〕，而逆者不逆，嘔者不嘔，咳者不咳，渴者不渴；

是以昔人用此，合以款冬花、紫苑、杏仁、桑皮、木通等分，大黃減半，蜜丸，以治肺熱火嗽，身如火炎，令其食後夜臥含化一丸，劑未終而病即愈，則知此為清肺治火止嗽之要劑也。
取葉乾重三錢者為氣足，拭凈毛，以免射肺作咳；
或薑炙，或蜜炙，各依方用。

<h3>茶茗</h3>
｛清胃腎火｝

茶茗〔耑入胃腎〕大者為茗，小者為茶。
茶稟天地至清之氣，得春露以培，生意克足，纖芥滓穢不受，味甘氣寒，故能入肺清痰利水，入心清熱解毒，是以垢膩能滌，炙煿能解；
凡一切食積不化〔屬滯，屬濕〕，頭目不清〔屬熱〕，痰涎不消，二便不利，消渴不止，及一切便血吐血衂血血痢，火傷目疾等症，服之皆能有效。

〔湯液云：茶苦寒下行，如何是清頭目？蒙筌曰：熱下降，則上自清矣。〕但熱服則宜，冷服聚痰，多服少睡〔損神〕，久服瘦人〔傷精〕；
至於空心飲茶，既直入腎削火，復於脾胃生寒〔陽臟服之無礙，陰臟服之不宜。〕，萬不宜服。
茶之產處甚多，有以陽羨名者，謂之真巖茶，治能降火以清頭目；

有以臘茶名者，以其經冬過臘，佐劉寄奴治便血最效；
有以松蘿名者，是生於徽，耑於化食；
有以日鑄名者，生於浙紹，耑於清火；

有以建茶名者，生於閩地，耑於辟瘴；
有以苦丁名者，產於六合，耑於止痢；
有以普洱名者，生於滇南，耑於消食辟瘴止痢；

至於蒙山，世所罕有，且有許多偽充，真偽莫辨，然大要總屬導痰宣滯之品。
〔茶與生薑同煎，名薑茶散，能治赤白痢，蓋茶助陰，薑助陽，合用使其寒熱平調。〕雖一日之利暫快，而終身之累斯大，損多益少，服宜慎矣。
<h3>犀角</h3>
｛清胃大熱，兼涼心血｝
犀角〔耑入胃，兼入心〕苦鹹大寒，功耑入胃清熱，及入心涼血。

蓋胃為水穀之海，無物不受，口鼻為陽明之竅，凡毒邪必先由於口鼻而入，以至及於陽明胃腑。
〔時珍曰：五臟六腑皆稟氣於胃，風邪熱毒，必先干之；
飲食藥物，必先入胃。〕

犀角為神靈之獸，食百草之毒，及眾木之棘，角尖精力盡聚，用此苦寒之性，使之耑入陽明，以清諸熱百毒也；
熱邪既去，心經自明，所以狂言妄語，熱毒癰腫，驚煩目赤，吐血衂血蓄血，時疫斑黃，痘瘡黑陷等症，無不由於入胃入心，散邪清熱，涼血解毒之功也。
然痘瘡心火，初用不無冰伏之虞，後用不無引毒入心之患，故必慎用，始無礙耳。

至於蠱毒之鄉，遇有飲食，以犀筯攪之，有毒則生白沫，無毒則無。
若云可以發表取汗，則必毒熱閉表，合以升發等味同投，則見魄汗淋漓；
若微毒單用，則不及矣。

鎊成以熱掌摸之，香者真〔尤須烏而光潤〕，不香者假；
成器多被蒸煮無力。
入湯劑磨汁；

入丸劑剉細，納懷中待熱，搗之立碎。
升麻為使，忌鹽。
<h3>羚羊角</h3>
｛耑瀉肝火，兼清心肺｝
羚羊角〔耑入肝，兼入心肺〕苦鹹大寒，功耑入肝瀉火，兼入心肺二經。

考書所論主治，多屬冗統，惟李時珍剖晰甚明，言羊火畜也，而羚羊則屬木，故其角入厥陰肝經甚捷，同氣相求也；
肝主木，開竅於目，其發病也，目暗障翳，而羚羊角能平之；
肝主風，在合為筋，其發病也，小兒驚癎，婦人子癎，大人中氣搐搦，及筋脈攣急，歷節掣痛，而羚羊角能舒之；

魂者肝之神也，發病則驚駭不寧，狂越僻謬，魘寐卒死，而羚羊角能安之；
血者肝之臟也，發病則瘀滯下注，疝痛毒痢，瘡腫瘰癧，產後血氣，而羚羊角能散之；
相火寄於肝膽，在氣為怒，病則煩懣氣逆，噎塞不通，寒熱及傷寒伏熱，而羚羊角能降之；

羚之性靈，而筋骨之精在角，故又能辟惡而解諸毒；
碎佛牙而燒烟，走蛇虺也。
本經別錄甚著其功，而近俗罕能發揚，惜哉，時珍之論如此。

但此雖能清肝及肺，若使過用久用，則更有伐生之氣耳。
多兩角，一角者勝〔若一邊有節而疎，乃山驢山羊，非羚羊也。〕；
剉研極細，或磨用。

<h3>人中白</h3>
｛瀉肝膀胱火｝

人中白〔耑入肝膀胱〕即溺白垽之物，故以白名。
味鹹氣平，能瀉肝經膀胱火邪，使之盡從小便而出；
蓋膀胱係溺白之故道，用此正以由其故道耳。

今人病口舌諸瘡，用之有效，降火之驗也〔張杲醫說云：李士常苦鼻衂，僅存喘息，張思順用人中白散，即時血止；
又延陵鎮官魯棠鼻衂如傾，白衣變紅，頭空空然，張潤之用人中白藥，治之即止，並不再作，此皆散血之驗也。〕，故可以治癆熱消渴，痘瘡倒陷，牙疳口瘡等症。
但僅堪以滌熱清火，而不可以言補耳。

煅研用。
〔刮取白，新瓦上煅。〕
<h3>童便</h3>
｛清火降血｝
童便〔耑入膀胱，兼入肺胃肝心〕係孩童津液濁氣，滲入膀胱而出，味鹹氣寒無毒，為除癆熱骨蒸，咳嗽吐血，婦人產後血衂暈悶絕之聖藥。

褚澄遺書云，降火甚速，降血甚神，飲溲溺百不一死，非真不死，甚言功力之優也。
〔又言人喉有竅，則咳血殺人；
喉不停物，毫髮必欬，血既滲入，愈滲愈咳，愈欬愈滲。〕經云：

飲入於胃，游溢精氣，上輸於脾；
脾氣散精，上歸於肺；
通調水道，下輸膀胱。

故人服小便入胃，亦隨脾之氣上歸於肺，下通水道而入膀胱，乃尋其舊路也，故能治肺病引火下行。
凡人精氣清者為氣，濁者為血；
濁之清者為津液，濁之濁者為小便，與血同類也；

故味鹹而走血，鹹寒能伏虛熱，使火不上炎，血不妄溢，是以能療諸血證也。
凡人久嗽失音，勞渴煩燥，吐衂損傷，皮膚皴裂，人咬火燒，絞腸痧痛，難產胞衣不下，法當乘熱飲之〔薛己云：予在居庸，見覆車被傷七人，仆地吟呻，俱令灌此，皆得無事。
凡一切傷損，不問壯弱，及有無瘀血，俱宜服此；

若脇脹，或作痛，或發熱煩燥口渴，惟服此一味，勝似他藥。
他藥雖效，恐有瘀血，反致誤人，童便不動臟腑，不傷氣血，萬無一失，軍中多用此，屢試有效。〕；
蓋熱則尚存真氣，其行自速，冷則惟有鹹味寒性矣。

若救陰卻癆，必以童便為優，蓋取混元之氣，清純而不淆雜耳。
〔但胃寒食少者切忌。〕
今人類用秋石，雖亦能入腎除熱，但經水澄火煉，真元之氣全失，其功不及童便多矣。

況多服久服，則鹹能走血，令血凝氣滯為病；
矧有陽氣素虛，食少腸滑者，其可用之為治乎？取童子十歲以下，相火未動，不食葷腥酸鹹者佳；
去頭尾，取中間一節，清徹如水者用。

痰用薑汁，瘀用韮汁，冬月用湯溫之。
<h2><br>&emsp;<span class="blue">下氣</span></h2>
氣者人身之寶，周流一身，傾刻無間；

稍有或乖，即為病矣。
治之者，惟有保之、養之，順之、和之，使之氣常自若，豈有降伐其氣而使不克自由哉？
然河間謂人五志過極，皆為火；

丹溪謂人氣有餘便是火，則是氣過之極，亦為人身大患也。
是以氣之虛者宜補，氣之降者宜升，氣之閉者宜通，氣之鬱迫者宜寬，氣之鬱者宜泄，氣之散者宜歛，氣之脫者宜固，氣之實而堅者，則又宜破、宜降、宜下而已。
蓋氣之源，發於腎，統於脾；

而氣之出，由於肺；
則降之藥，每出於肺居多，而腎與脾與肝，止偶見其一二而已。
如馬兜鈴非因入肺散寒清熱，而降其氣乎？蘇子非因入肺寬胸消痰，止嗽定喘，而下其氣乎？杏仁非因入肺開散風寒，而下其氣乎？枇杷葉非因入肺瀉熱而降其氣乎？

葶藶非因入肺消水而下其氣乎？桑白皮非因入肺瀉火利水而通其氣乎？
旋覆花非因入肺消痰除結而下其氣乎？栝蔞、花粉，非因入肺消痰清火，而下其氣乎？
續隨子非因入肺，而瀉濕中之滯乎？枳殼非因入肺寬胸開膈，而破其氣乎？

若在枳實降氣，則在胸膈之下；
三棱破氣，則在肝經血分之中；
赭石則入心肝二經，涼血解熱，而氣得石以壓而平；

郁李則入脾中下氣，而兼行水破瘀；
山甲則破癰毒結聚之氣，而血亦消；
蕎麥則消腸中積滯之氣；

炒熟萊菔子則下肺喘而消脾滯；
至於沉香、補骨脂，是引腎真火收納歸宅，黑鉛是引腎真水收納歸宅，皆能下氣定喘。
凡此皆屬降劑，一有錯誤，生死反掌，治之者可不熟思而詳辨乎？

<h3>荊三棱</h3>
｛破肝經血分之氣｝

三棱〔耑入肝〕味苦氣平，皮黑肉白，大破肝經血分之氣；
故凡一切血瘀氣結，瘡硬食停，老塊堅積，靡不藉此味苦，入以血分，行其氣滯，俾血自氣而下。
但此若以血藥同投，則於血可通；

以氣藥同入，則於氣可治；
仍須和以補氣健脾之味方良。
〔汪昂曰：昔有人患癥癖死，遺言開腹取之，得病塊如石，文理五色，削成刀柄，因刈三棱，柄消成水；

繡按其人患癖，腹內血塊雖有，但云削成刀柄，不無誑誕。〕若使專用尅伐，則胃氣愈虛，氣反不行，而積增大矣。
出荊地，色黃體重，若鯽魚而小者良。
｛草三棱｝

今世所用皆草三棱。
醋浸炒，或麵裹煨。
<h3>旋覆花</h3>
｛下肺氣，消痰結｝
旋覆花〔耑入肺大腸〕即本經所名金沸草者是也，其性雖兼辛溫，凡陰虛勞嗽，風熱燥欬，不可誤用，用之其嗽必甚。

究之味苦而鹹，性主下降，凡心脾伏飲，脇下脹滿，胸上痰結，唾如膠漆，風氣濕痹，皮間死肉，服之即能有效；
更能續筋敷傷。
〔筋斷，搗汁滴傷處，以滓敷上，半月即愈。

時珍曰：凡藤蔓之屬，象人之筋，所以多治筋病。
旋覆花藤細如筋，可啖，故能續筋敷傷。〕
是以仲景之治傷寒汗下後，心下痞堅，噫氣不除，有旋覆代赭石湯〔噫氣即噯氣也。

經曰：五氣所病，心為噫。
又曰：寒氣客於胃，厥逆從下上散，復出於胃，故為噫。
噫氣多屬胃氣虛弱，三焦失職，清無所歸，濁無所降，然亦有痰有火有食。

仲景立此方以治傷寒汗下後胃虛，內用人參、甘草以扶正，薑、棗以和中，旋覆花旋轉陰中阻格之陽升而上達，赭石使戀陽留滯之陰降而下行，然後參、甘、大棗，可收補虛之功，生薑、半夏，可奏開痞之效。〕；
並金匱半產漏下，有旋覆花湯；
胡洽治痰飲在兩脅脹滿，有旋覆花湯；

皆取苦能下氣故耳。
惟其性專主下，故書皆載病衰弱大腸虛寒者切忌，以其不禁再下故也。
五月五日採花晒乾，去皮蒂蕋殼用。

<h3>杏仁</h3>
｛散肺氣分風寒，下氣除喘｝

杏仁〔耑入肺〕既有發散風寒之能，復有下氣除喘之力。
緣辛則散邪，苦則下氣，潤則通祕，溫則宣滯行痰；
杏仁氣味俱備，故凡肺經感受風寒，而見喘嗽欬逆，胸滿便祕，煩熱頭痛；

與夫蠱毒瘡瘍，狗毒麵毒錫毒金瘡，無不可以調治。
〔按醫餘云：索麵、豆粉，近杏仁則爛，是杏仁能消其積也。
狗咬傷瘡，寇氏方用爛嚼杏仁以塗，即愈，是杏仁能解狗毒也。

諸瘡腫痛，用杏仁去皮研攄取膏，入輕粉、麻油調搽神效，是杏仁能治瘡瘍毒也。
目中翳遮，但瞳子不破，聖濟錄用杏仁三升去皮，麵裹作三包，糠火煨熟，去麵研爛，壓去油，每用一錢，入銅綠一錢，研勻點之，是杏仁能治目翳也。〕東垣論杏仁與紫菀，均屬宣肺除鬱開溺，而一主於肺經之血〔紫菀〕，一主於肺經之氣〔杏仁〕。
杏仁與桃仁俱治便祕，而一治其脈浮氣喘便祕，於晝而見〔杏仁〕；

一治其脈沉狂發便閉，於夜而見〔桃仁〕。
馮楚瞻論杏仁、栝蔞均屬除痰，而一從腠理中發散以祛，故表虛者最忌〔杏仁〕；
一從腸胃中清利以除，故裏虛者切忌

〔栝蔞〕。
諸藥貌雖相同，而究實有分辨，不可不細審而詳察也。
但用杏仁以治便祕，須用陳皮以佐，則氣始通。

〔杲曰：脈浮者屬氣，用杏仁、陳皮；
脈沉者屬血，用桃仁、陳皮。
肺與大腸為表裏，賁門在胃口之上，上主往來；

魄門即肛門，主收納，為氣之通道，故並用陳皮佐之。〕至書所言久服令人鬚眉髮落，亦是耗氣之故；
今人以此混治陰虛喘嗽，及於亡血家妄投，其亦未明耗氣損血之義也乎。
去皮尖炒研，發散連皮尖研，雙仁者殺人。

得火良，惡黃耆、黃芩、葛根。
<h3>枳殼</h3>

｛除胸膈以下滯氣｝
枳殼〔耑入肺胃，兼入大腸〕苦酸微寒，功耑下氣開胸，利肺開胃。
凡人或因風寒食滯，熱積濕停氣鬱，而見咳嗽胸滿，便閉痰癖，癥結嘔逆，水腫脇痛，瀉痢痔腫，腸風濕痹等症，治皆能除。

至書有云枳殼益氣明目，似屬誑誕；
但人臟腑，本貴清，利清利則氣自益而目自明，枳殼體大氣散〔的解〕，較之枳實，功雖稍遜，而利氣寬胸，謂之益氣，非其宜乎？〔王好古曰：枳實佐以參、朮、乾薑，則益氣；
佐以硝、黃、牽牛，則破氣；

此本經所以言益氣，而復言消痞也。〕但多用，則能以損胸中至高之氣。
雖束胎、瘦胎，亦有進用枳殼之味〔昔湖陽公主難產，方士進瘦胎飲，用枳殼四兩，甘草二兩，五月後，日服一錢。
潔古改以枳朮，名束胎丸。〕，然必氣實可投；

若使氣虛而用，則不免有虛虛之禍矣。
〔寇宗奭謂瘦胎、束胎二藥，予甚不然，蓋孕婦全賴血氣以養胎，血氣充實，胎乃易生；
彼公主奉養太過，氣實有餘，故可服之，若概施則誤矣。

時珍曰：八九月胎氣盛，壅滯，用枳殼、蘇梗以順氣，胎前無滯，則產後無虛也；
氣弱者，大非所宜矣。〕
陳者良。

<h3>枳實</h3>
枳實〔耑入脾胃〕氣味與枳殼苦酸微寒無異，但實小性酷，下氣較殼最迅，故書載有推牆倒壁之功；

不似枳殼體大氣散，而僅為利肺開胸寬腸之味耳。
是以氣在胸中，則用枳殼；
氣在胸下，則用枳實；

氣滯則用枳殼；
氣堅則枳實。
雖古有云枳殼治氣，枳實治血，然氣行則血自通，究皆利氣之品，而非通血之劑耳。

故同白朮則可調脾，同大黃則可推蕩。
〔時珍曰：蓋自飛門至魄門，皆肺主之，三焦相通，一氣而已。〕若氣虛痞滿而用枳實、枳殼，則與抱薪救火者無異矣。
<h3>蕎麥</h3>
｛降氣寬腸消積｝
蕎麥〔耑入腸胃〕味甘性寒，治能降氣寬腸，消積去穢；

凡白帶白濁泄痢，痘瘡潰爛，湯火灼傷，氣盛濕熱等症，是其所宜。
且炒焦熱水衝服，以治絞腸痧腹痛；
醋調塗之，以治小兒丹毒赤腫亦妙；

蓋以味甘入腸，性寒瀉熱，氣動而降，能使五臟滓滯，皆鍊而去也。
〔俗言一年沉積在腸胃者即去也。〕若使脾胃虛弱，不堪服食，食則令人頭眩。
作麵和豬羊肉食，食則令人鬚眉脫落；

又不可合黃魚以食，皆是其性動降之故。
〔時珍曰：蕎麥最降氣寬腸，故能鍊腸胃滓滯，而治濁帶洩痢腹痛上氣之疾，氣盛有濕熱者宜之。〕
｛麥稈｝

麥稈燒灰淋汁，即鹼，用化石灰，能去靨肉。
<h2><br>&emsp;<span class="blue">平瀉</span></h2>
平瀉者，從輕酌瀉之意也。

凡人臟氣不固，或犯實邪不瀉，則養虎貽患；
過瀉則真元有損；
故僅酌其微苦微寒，至平至輕之劑以進。

如瀉脾胃虛熱，不必過用硝、黃，但取石斛輕淡以瀉脾，茅根以瀉胃，柿蒂以歛胃蘊熱邪，粳米、甘米甘涼以固中而已。
瀉肺不必進用黃芩、知母，但用沙參清肺火熱，百部除肺寒鬱，百合清肺餘熱，薏苡仁清肺理濕，枇杷葉清肺下氣，金銀花清肺解毒而已。
瀉肝不必進用膽草、青黛，但用鱉甲入肝清血積熱，消勞除蒸，旱蓮草入肝涼血，青蒿草清三焦陰火，伏留骨節，白芍入肝歛氣，鉤藤入肝清熱除風而已。

瀉心不必黃連、山梔，但用麥冬清心以寧肺，連翹清心以解毒，竹葉清心以滌煩，萱草清心以醒憂利水，鬱金入心以散瘀，丹參入心以破血而已。
瀉腎不必進用黃柏、童便、知母，但用丹皮以除無汗骨蒸，地骨皮以除有汗骨蒸而已。
至於調劑陰陽，則或用以陰陽水止嗽消渴，解毒則或用以薺苨，散瘀行血則或用以蒲黃、沒藥、苦酒，開鬱則或用以木賊、蒙花、穀精草而已。

凡此雖屬平劑，但用之得宜，自有起死回生之力，未可忽為淺常已也。
<h3>沙參</h3>

｛肺火薰蒸｝
沙參〔耑入肺〕甘苦而淡，性寒體輕，故能入肺以泄熱，及瀉肺火；
凡久嗽肺萎，金受火尅者，服此最宜。

蓋以熱氣薰蒸，非用甘苦輕淡，不能以制焚爍之勢，故嗽必藉此止。
若寒客肺中作嗽，切勿妄用，以嗽既屬寒成，復以寒藥為治，不更使寒益甚乎。
至書有言補肺養肝，及益脾腎，皆是從肺子母受累推究而出；

服此肺不受刑，子母皆安，即肝亦不受累，諸臟並見安和耳，非真能以補陰也。
〔熱在於肺宜用，肺熱清而陰不受累，故書言人參補五臟之陽，沙參補五臟之陰。〕
凡書所載藥性補瀉，類多如斯，不獨沙參為然。

似人參而體輕鬆白實者良，生沙地長大，生黃土者瘦小。
惡防己，反藜蘆。
<h3>薏苡仁</h3>
｛清肺熱，除脾濕｝
薏苡仁〔耑入肺脾胃〕書載上清肺熱，下理脾濕，以其色白入肺，性寒瀉熱，味甘入脾，味淡滲濕故也。

然此升少降多，凡虛火上乘，而見肺痿肺癰；
因熱生濕，而見水腫濕痹，腳氣疝氣，泄痢熱淋；
並風熱筋急拘攣等症，皆能利水使筋不縱弛。

〔筋為厥陰所主，而亦藉於陽明胃土以為長養。
蓋陽明胃土，內無濕熱以淫，則肺上不薰蒸焦葉，而宗筋亦潤，宗筋潤則筋骨束而機關利；
所以痿厥多因肺熱焦葉，機關不利，而治痿則獨取於陽明；

故薏苡清熱除濕，實為治痿要藥。
震亨曰：
寒則筋急，熱則筋縮；

急因於堅強，縮因於短促；
若受濕則弛，弛則引長。
然寒與濕，未嘗不挾熱，三者皆因於濕；

然外濕非內濕啟之不能成病，故濕之為病，因酒而魚肉繼之，甘滑陳久燒炙并辛香，皆致濕之因也。
筋急寒熱皆有，因熱筋急，當用薏苡清熱除濕；
因寒筋急，法當散寒除濕，似不宜用薏苡瀉熱之劑；

汪昂不然衍義之說，亦非確論。〕非若白朮氣味苦溫，寒性不見，號為補脾要藥矣，此止清熱利水之味。
用於湯劑，性力和緩，須倍他藥。
若津枯便祕，陰寒轉筋，及有孕婦女，不宜妄用，以性耑下泄也。

｛薏苡根｝
殺蚘取根同糯米炒熟，或鹽湯煮過用。
<h3>麥冬</h3>
｛清心肺火｝
麥冬〔耑入心肺〕有類天冬，然麥冬甘味甚多，寒性差少；

天冬所主在肺，而麥冬所主，則更在肺而在心。
是以書載功能消痰止嗽〔治嗽須分外感內傷，如外感則聲盛而濁，先緩後急，日夜無度，痰涎稠粘而喘急；
內傷則聲怯而槁，先急後緩，或早甚，或暮甚，清痰小氣而喘乏；

外感則其發必暴，或為寒熱，或為氣逆，或為鼻塞聲重頭痛，輕者脈亦相緩，重者脈見弦洪；
內傷其發有漸，或素有勞積虛損，日漸以甚，其症或為寒熱潮熱，或為形容瘦減，或兩顴常赤，或氣短喉乾，其脈輕亦微數，重必細數弦緊。〕，解熱除煩，去痿除嘔。
〔痿按經言肺熱葉焦，皮毛虛弱急薄以着，則生為足弱不能以行之症；

心熱火炎下厥，而生脛縱不能任地之症；
肝熱口苦血乾，而成拘攣筋痿之症；
脾熱胃乾而渴，肌肉不仁，發為肉痿之症；

腎熱腰脊不舉，骨枯髓減，發為骨痿之症；
獨肺熱而葉焦，高源化絕，而諸臟不得仰肺灌溉，故痿獨推於肺，而治痿又責重於陽明。〕
而又載同人參則能復脈生津〔名生脈散〕，非合心肺而皆治乎？蓋肺朝於百脈，脈屬心，心燥則肺失養而脈絕，心清則氣即充而脈復；

麥冬氣稟清肅，能於心中除煩
〔肺清則水得生而心不煩〕；
譬如人當盛暑，則燔灼不寧，若值秋風一至，則炎熱頓解，而無燥鬱不堪之候矣。

〔東垣曰：人參甘寒，瀉火熱而益元氣；
麥冬苦寒，滋燥金而清水源；
五味酸溫，瀉丙火而補庚金，益五臟之氣也。〕至於乳汁不開，用此則能通活；

熱血妄行，用此則能即止；
他如膈上之稠痰，得此則消；
心下之支滿，得此則除；

脾有積熱則化，胃有火嘔則止，色因血枯即潤，嗽久不止即愈，誠保肺之津梁，清心之指南也。
但氣寒而虛人禁用。
肥大者良，去心用，入滋補藥酒浸。

地黃、車前為使，惡款冬，畏苦參、青葙、木耳。
<h3>百部</h3>

｛除肺寒，泄腸熱，殺蟲止嗽｝
百部〔耑入肺〕甘苦微溫，功耑殺蟲；
能除一切蠱毒，及傳屍骨蒸，樹木蛀蟲，疳積疥癬〔蟲觸烟即死〕；

然亦能治寒嗽及泄肺熱，以其氣味甘溫故也。
李時珍云：
二冬亦屬治嗽，但二冬性寒治熱；

此則氣溫治寒耳。
百部雖云微溫，而苦過於甘，於氣總屬有礙，似於虛人不宜〔苦傷氣〕，不可不知。
根多成百，故以百名，取肥實者，竹刀劈去心皮，酒浸焙用。

<h3>百合</h3>
｛清心肺餘熱｝

百合〔耑入心肺〕甘淡微寒，功有利於肺心，而能歛氣養心，安神定魄。
〔朱二允曰：
百合之甘歛，勝於五味之酸收。〕然究止屬清邪除熱利濕之品，因其氣味稍緩，且於甘中有收，故於心肺最宜，而不致與血有礙耳；

是以餘熱未靖，坐臥不安，咳嗽不已〔朱二允曰：久嗽之人，肺氣必虛，虛則宜歛。〕，涕淚不收
〔涕淚係肝肺之邪，有寒有熱，當察其因，不可概作熱治，但此專就熱言。
經曰：

肺為涕，肝為淚，心為汗，脾為涎，腎為唾。〕，胸浮氣脹，狀有鬼神，用此治其餘孽，收其殘虜，安養撫恤，恩威不驟，故能安享無事，豈非寧神益氣之謂乎？仲景用此以治百合病症，義亦由此。
但初嗽不宜遽用。
花白者入藥。

<h3>石斛</h3>
｛入脾除虛熱，入腎濇元氣｝

石斛〔耑入脾腎〕生於石上，體瘦不肥，色黃如金，旁枝如釵。
甘淡微苦鹹平，故能入脾而除虛熱，入腎而濇元氣，及能堅筋骨，強腰膝；
凡骨痿痹弱，囊濕精少，小便餘瀝者最宜；

以其本生於石，體堅質硬，故能補虛弱，強筋助骨也。
但形瘦無汁，味淡難出，非經久熬，氣味莫泄，故止可入平劑〔或熬膏用之為良〕，以治虛熱。
補性雖有，亦惟在人諒病輕重施用可耳。

取光潤如金釵股，短中實者良。
｛水斛｝
長而虛者名水斛，不堪入藥。

去頭根，酒浸用。
惡巴豆，畏殭蠶。
<h3>鉤藤</h3>
｛治心熱，祛肝風｝
鉤藤〔耑入心肝〕味甘微苦，氣平微寒，為手少陰心、厥陰肝經要藥。

緣肝主風，心主火，風火相煽，則風因火而愈熾，火亦因風而益盛；
其在小兒，則病必在驚癎瘛瘲，眼翻抽掣〔筋急而縮為瘛，筋緩而弛為瘲，伸縮不已為瘛瘲，俗謂之搐搦是也。〕；
大人則病必見頭旋目眩；

婦人則病必見赤白帶下；
故必用此輕平宣泄以為下降，則風靜火熄，而驚風熱自爾其克除矣。
〔藤類象筋，故抽掣病由筋生者，必為之用。〕此惟小兒風熱，初熱病未見甚者，用之得宜；

若使風火至極，勢難驟遏，則此輕平疎泄，效難克奏，又當細審所因，用以重劑以為投服，則藥始與病當，而無病重藥輕之弊矣。
取藤細多鉤者良
〔鉤尤有力〕，但久煎則無力。

<h3>白茅根</h3>
｛清胃火，消瘀血，利水道｝

茅根〔耑入胃肝〕味甘性寒，清熱瀉火，消瘀利水。
凡苦寒之藥，未有不傷氣敗胃；
此藥味甘性純，專理血病，凡一切吐血衂血，血瘀血淋，血崩血閉，並噦逆喘急煩渴，黃疸水腫等症，因熱因火而成者，服之熱除而血即理，火退而氣與水即消矣

〔吐血由於心肝火旺逼而上行，與衂血由於肺火所致，皆當用此水煎溫服，或為末，米泔水調服。〕；
且能解酒毒〔恐爛五臟，用茅根汁飲一升。〕，潰癰疽；
及癤毒諸瘡，或用根搗敷，或用此煮汁調敷毒等藥，或以酒煮亦無不可。

此藥甘不泥膈，寒不傷中，為治虛羸客犯中州之劑。
〔時珍曰：良藥也，世人以微而忽之，惟事苦寒之劑，傷中和之氣，烏足知此哉。〕至云能以補中益氣，雖出本經，然亦不過因其胃熱既除而中氣自復，豈真補益之謂哉？經解之說，似未可信。
茅以白者為良。

｛茅針｝
初生茅針，可以生噉，甚益小兒，功用亦同。
｛屋上敗茅｝

屋上敗茅，止衂敷瘡最妙。
<h3>青蒿</h3>

｛清肝腎三焦陰火伏留骨節｝
青蒿〔耑入肝腎三焦〕性稟芬芳，味甘微辛，氣寒無毒，陰中有陽，降中有升，能入肝腎三焦血分，以療陰火伏留骨節。
故凡骨蒸勞熱，及風毒熱黃，久瘧久痢，瘙癢惡瘡，鬼氣屍疰等症，當須服此〔時珍曰：月令通纂言伏內庚日，釆蒿懸門庭，可辟邪；

冬至元日，各服三錢亦良；
則青蒿之治鬼疰，蓋亦有所伏也。〕；
以其苦有泄熱殺蠱之能，陰有退熱除蒸之用，辛有升發舒脾之功；

而又於胃中氣不犯，以其得春升之令最早也。
其形有類山茵陳，又能清上虛熱，以治目疾；
且燒灰淋汁，點治惡瘡瘜肉黶瘢；

生搗可敷金瘡，止血止痛。
但性偏寒不溫，雖曰於胃不犯，亦止就其血虛有熱，服之得宜而言；
若使脾胃素虛，及見泄瀉，則於此終屬有忌矣。

童便浸葉用，熬膏良。
｛青蒿子｝
｛青蒿根｝

使子勿使葉，使根勿使莖。
<h3>萱草</h3>

｛清心利水除煩｝
萱草〔耑入心脾〕何以萱名？以其草屬蔚茂，值可以解憂〔詩曰：焉得萱草。
言樹之背。〕；

苗如葱葉，烹食可以適口〔即鹿葱〕；
味甘而氣微涼，能以去濕利水，除熱通淋，止渴消煩，開胸寬膈，令人心平氣和，無有憂鬱，是以命名。
〔時珍曰：

萱草即今東人採其花晒乾而貨之，名為黃花菜。
又曰：萱屬水性，下走陰分，一名宜男，寧無微意存焉。〕但氣味輕淡，服之功未即臻；
不似氣味猛烈藥，一入口而即見其有效也。

<h3>山楂</h3>
｛消食磨肉，伐胃戕脾｝

山楂〔耑入脾胃〕甘酸鹹平，何書既言健脾，又曰能伐脾胃生化之氣，得非自相矛盾乎？使明其理以推，則知所謂健脾者，因其脾有食積，用此酸鹹之味，以為消磨，俾食行而痰消，氣破而泄化，謂之為健，止屬消導之健矣。
如係冒昧之輩，便以補益為名，以為用藥進步，詎知實而用此輕平消導，得此則健；
虛而用此，保無書云伐生之說乎。

按楂味酸與鹹，最能消化肉食〔與麥芽消穀食者，絕不相同。〕
，凡煮老雞硬肉，但投楂肉數枚，則易爛。
〔其消肉積之功可推。〕且人多食，則嘈煩易饑；

服參太過，但用山楂即解，豈非戕脾伐生之驗歟。
〔時珍曰：
凡脾弱食物不化，胸腹酸利脹悶者，於每食後嚼二三枚絕佳；

但不可多用，恐反尅伐也。〕至於兒枕作痛，力能以止；
痘瘡不起，力能以發，猶見通瘀運化之速。
〔兒枕痛猶於惡露積於太陰，故合沙糖調服，以行其瘀。〕有大小二種，小者入藥，去皮核〔核亦能以化食磨積〕，搗作餅子，日乾用。

〔時珍曰：生食多令人嘈煩易飢，損齒，齒齲人尤不宜也。〕出北地，大者良。
<h3>粳米</h3>

｛固中清熱除煩｝
粳米〔耑入脾胃，兼入心脾〕即人常食之米也，稟天地中和之氣，味甘性平〔時珍曰：
北粳涼，南粳溫；

赤粳熱，白粳涼，晚白粳寒；
新粳熱，陳粳涼。
凡人嗜生米，久成米瘕，治之以雞屎白焉。〕，人非此物不能養生，故性耑主脾胃，而兼及他臟。

凡五臟血脈，靡不因此而灌溉；
五臟積液，靡不因此而充溢；
他如周身筋骨肌肉皮膚，靡不因此而強健；

故凡白虎、桃花、竹葉石膏等湯，靡不用此以為固中清熱。
然米既有早晚之不同，復有地土出處之各異〔穎曰：新米乍食動風，陳者下氣，病人尤宜。〕，早米受氣既早，性雖溫而質多粘，食之反能戀膈〔脾有濕滯者最忌〕；
晚米受氣既遲，其性稍涼，服之不無稍清；

而白晚性滯，尤覺滋害；
出於高地，則米硬而質潔；
出於窪處，則米潤而性陰；

然總於中是固。
諸方用此佐助，蓋恐藥性苦寒，得此甘緩同入，俾胃氣不致頓損，而熱與煩亦得與之俱安矣。
此雖常食之物，服之不甚有益，而一參以藥投，則其力甚巨，未可等為泛常而忽視也。

<h3>米醋</h3>
｛散瘀解毒，下氣消食｝

米醋〔耑入肝〕本濕熱之氣而成，味則酸苦，氣溫。
酸主歛，故書多載散瘀解毒，下氣消食；
且同木香磨服，則治心腹血氣諸痛；

以火淬醋入鼻，則治產後血暈；
且合外科藥敷，則治癥結痰癖，疸黃癰腫；
暨口嗽以治舌瘡；

麵以散損傷積血；
及殺魚肉菜蕈諸毒。
〔時珍曰：無非取其酸收之義，而又有散瘀解毒之功。〕

至醋既酸，又云能散癰腫，以消則內散，潰則外散，收處即是散處故耳〔的解〕。
且多食傷筋軟齒〔收縮太過，則筋受傷。
時珍曰：酸屬木，脾病毋多食酸；

酸傷脾，肉䐢而唇揭。〕，以酸入筋，過歛則於筋有傷；
過酸則木強水弱，而於齒多軟。
〔宗奭曰：食酸齒軟，猶造靴皮者，須得醋而紋皺，故知其性收歛，不負酸收之意。〕

米造，陳久者良。
〔鏡源曰：米醋煮製四黃、丹砂、膽礬、常山諸藥。〕
<h3>陰陽水</h3>
｛調劑陰陽不和｝
陰陽水〔耑入腸胃〕即湯沸半杯，合井冷水半杯，而並用之也。

緣人陰陽不和，則吐瀉並作，而霍亂不寧，斯時病屬倉卒，寒熱難分，陰陽莫測；
若使投以偏劑
〔如單服薑湯之類以斃〕，則不免有誤治之失矣，惟急用此投治，則陰陽克協，故借有形調和之質，以平無形不和之氣也。

若使心腹絞痛，止有吐瀉之勢，而無吐瀉之實者，是為乾霍亂，即為絞腸痧〔心腹絞痛，不得吐瀉者，名乾霍亂；
吐瀉有物，名濕霍亂。
蓋病在上則吐，在下則瀉，邪在中，則吐瀉並作。〕，則又另有法在〔如古方用鹽熬熱，童便調飲，極為得治；

但不可用穀食米湯下咽，以致立斃。〕，而非此水所能治矣。
<h3>鱉甲</h3>

｛瀉肝分積熱，除勞嗽骨蒸｝
鱉甲〔耑入肝〕味鹹氣平，色青，書雖載屬補肝〔青入肝〕，與龜載屬補腎〔黑入腎〕
各別，然究皆屬除熱削肝之品〔介蟲皆屬陰寒，故能除熱。〕，非真滋肝藥也。

凡厥陰血分積熱，而見勞嗽骨蒸，寒熱往來，溫瘧瘧母；
及腰腹脇堅，血瘕痔核，經阻產難，瘍癰瘡腫，驚癎斑痘等症，服此鹹平，能以消除。
〔諸症皆就陰虛邪入而論，故用鱉甲入陰除熱散結。〕若肝虛無熱，切忌。

鱉以七肋、九肋者佳，以其得陽之數耳；
其用必取乎肋，以肋屬肝故耳。
但食品中惟鱉叵測，如三足兩頭，並項強腹赤，皆有大毒，能以殺人，不可不慎。

<h2><br><span class="orange">卷五  血劑</span></h2>
<h2><br>&emsp;<span class="blue">溫血</span></h2>
人身氣以衛外，血以營內。

有氣以統血，則血始能灌溉一身。
而凡目得藉血以視，耳得藉血以聽，手得藉血以攝，掌得藉血以握，足得藉血以步者，靡不本其氣之所運；
有血以附氣，則氣始能升降出入，而凡伎巧能強，治節能出，水穀能腐，謀慮能斷，二便能通，萬事能應者，靡不本其血之所至；

此有血不可無氣以統，而有氣不可無血以附也。
第血有盛於氣，則血泣而不流，故有必用溫煖之藥以行之；
氣勝於血，則血燥而不通，故有必賴清涼之藥以行之；

若使氣血並勝，挾有積熱，而致瘀塊不消，根深蒂固，經年累月不愈者，則又不得不賴破氣損血之藥以下；
俾氣血無乖，而病自可以愈。
又按血盛於氣，則氣失其所司，而血愈寒愈滯，故凡用藥治血，必得其氣稍厚以為之主；

而凡味厚氣薄之品，自不得以相兼。
如血有凝於肝，症見惡寒戰慄，其可不用肉桂以治乎；
風鬱血閉，其可不用川芎以治乎；

肌膚灼熱，吐衂腸風，其可不用荊芥以治乎；
經閉不通，其可不用蒼耳子以治乎；
陰腫崩瘕，其可不用海螵蛸以治乎；

目翳不散，其可不用穀精草、兔屎以治乎；
風痹乳阻，其可不用王不留行以治乎；
惡露不凈，其可不用大小薊以治乎；

血暈血滯，其可不用沙糖以治乎；
此肝經血滯之當溫也。
若使肝經血滯，而更見有脾氣不運，則伏龍肝似不能離；

肌肉不生，則白蠟似不能捨；
水腫癥瘕，則澤蘭似不能卻；
蠱毒惡氣，則百草霜不能去；

子腫不消，則天仙藤似不能別；
胃滯不通，則韮菜汁似不可廢；
血脈不通，周身痛痹，則酒釀似不能除；

肌肉不生，目翳不開，則爐甘石似不能少；
血脫不固，潰瘍肉消，則赤石脂似不能削；
是症有兼脾胃如此。

且或見有心腹卒痛，則延胡索不得不用；
神氣不暢，則安息香不得不急；
骨碎血瘀，則骨碎補不得不進；

是症有兼心肺者又如此矣。
若於肝經血滯，而更見有鼻衂血脫之不得不用烏墨以止，筋骨血瘀之不得不用續斷以通，肺痿血痢之不得不用雞蘇以散，腎寒血瘀之不得不用陽起石以宣，目赤精遺之不得不用白蒺藜以解，督脈不通之不得不用鹿茸以溫，瘀塊堅硬，痃癖尪羸之不得不用海狗腎以軟，是症有兼腎經者又如此矣。
至於心經血滯，而症見有痃癖冷痛，在書已有桂心可用；

見有癰瘍痛迫，在書已有乳香可除；
凡此止就溫血大概，略為分晰，而究其要，則又在臨症審脈，分別無差，庶於用藥治血之理，自不致有天淵之隔矣。
<h3>雞蘇</h3>
｛溫利下焦血分瘀滯｝
雞蘇〔耑入腸胃〕即龍腦薄荷也，又名水蘇〔生於水旁〕，係野生之物，味辛微溫，功有類於蘇薄。

但蘇薄其性稍涼，水蘇其性稍溫；
蘇薄其性主升，水蘇其性主降；
蘇薄多於氣分疎散，水蘇多於血分溫利。

故凡肺氣上逆，而見頭風目眩；
與血瘀血熱，而見肺痿血痢，吐衂崩淋，喉腥口臭邪熱等病者，皆當用此宣泄
〔太平和劑局方有龍腦薄荷丸〕，俾熱除血止，而病自可以愈矣。

但表疏汗出，其切忌焉。
方莖中虛，似蘇葉而微長，齒面皺，氣其辛烈。
<h3>澤蘭</h3>
澤蘭〔耑入肝脾〕苦甘而辛，即今婦人採置髮中除垢者是也。
玩書所論澤蘭，與本經蘭草同為一類，其生澤旁，紫莖素枝，赤節綠葉，對節生有細齒；

但蘭草則莖圓節長，葉光有岐；
澤蘭則莖微節方，短葉有毛之為異耳。
二物並於嫩時皆可刈佩，以其花葉皆香，置於髮中，能以辟垢省頭，故雖呼為香草，俗則呼為孩兒菊；

與於山蘭，其花雖香，而葉絕無氣者，迥不相同。
〔時珍曰：蘭草、澤蘭，一類二種，雖生水旁下濕處，但以莖圓節長，而葉光有岐者，為蘭草；
莖微方節短，而葉有毛者為澤蘭。

朱文公離騷辨證云：必花葉俱香，燥濕不變，方可刈佩；
今之蘭蕙花雖香，而葉無氣，質弱易萎，不可刈佩。
汪昂曰：

本經既言澤蘭，則非山蘭明矣；
是離騷之秋蘭，當屬本經之澤蘭無疑也。
吳草蘆曰：

蘭為醫經上品之藥，有枝有莖；
今所謂蘭無枝無莖，因黃山谷稱之，遂謬指為離騷之蘭耳。〕
｛蘭草入氣，利水除痰｝

蘭草莖圓葉光，其性耑主入氣；
雖書載有久服益氣，輕身不老膚語，然究止屬利水除痰，殺蠱辟惡，而為消渴良藥。
即內經所謂數食肥甘，傳為消渴，治之以蘭，以除陳氣是也。

〔東垣治消渴生津飲，用蘭葉，蓋本於此。
又此草浸油塗髮，去風垢，令香潤，史記所謂羅襦襟解，微聞香澤者是也。〕
｛澤蘭入肝脾，行水和血｝

澤蘭莖方葉毛，雖書載有和血舒脾，長養肌肉之妙；
然究皆屬入脾行水，入肝治血之味。
是以九竅能通，關節能利，宿食能破，月經能調，癥瘕能消，水腫能散，產後血淋腰痛能止，吐血衂血，目痛風癱，癰毒撲損能治〔時珍曰：蘭草、澤蘭，氣香而溫，味辛而散，陰中之陽，足太陰厥陰經藥也。

脾喜芳香，肝宜辛散；
脾氣舒，則三焦通利而正氣和；
肝鬱散，則營衛流行而病邪解；

蘭草走氣道，澤蘭走血分；
正如赤白茯苓芍藥，補瀉皆不同也。〕，觀此則書所云舒脾和血，不過因其水消血除之意，豈真舒脾和血之味也乎？入補氣補血之味同投，則消中有補，不致損真，誠佳品也。
防己為使。

〔根名地笋。〕
<h3>大小薊</h3>

｛破血逐瘀｝
大小薊〔耑入肝〕雖書載屬甘溫，可以養精保血〔別錄〕；
然究精之養，血之保，則又賴於血榮一身，周流無滯；

若使血瘀不消，而致見有吐衂唾咯崩漏之症；
與血積不行，而致見有癰疼腫痛之病；
則精血先已不治，安有保養之說乎？

用此氣味溫和，溫不致燥，行不過散；
瘀滯得溫則消，瘀塊得行斯活；
惡露既凈，自有生新之能；

癰腫潛消，自有固益之妙；
保養之說，義由此起，豈真具有補益之力哉？〔恭曰：大小薊皆能破血。〕但小薊力微，不如大薊力迅；
小薊只可退熱涼血，若大薊則於退熱之中，猶於氣不甚傷也。

〔恭曰：大薊葉療癰腫，而小薊耑主血，不能消癰也。〕能理血疾，不治外科。
若脾胃虛寒，飲食不思，泄瀉不止者，切勿妄服。
兩薊相似，花如髻，大薊莖粗而葉皺，小薊莖低而葉不皺，皆用莖。

<h3>沙糖</h3>
沙糖〔耑入肝〕本於蔗所成。

｛甘蔗除熱潤燥｝
甘蔗氣稟冲和，味甘氣寒，已為除熱潤燥之味，其治則能利腸解煩，消痰止渴。
｛沙糖導血通滯｝

至於沙糖，經火煅煉，性轉為溫，色變為赤，與蔗又似有別〔時珍曰：
沙糖本草言其性寒，蘇恭謂其冷利，皆昧此理。〕，故能行血化瘀；
是以產婦血暈，多有用此與酒冲服，取其得以入血消瘀也；

小兒丸散用此調服，取其溫以通滯也；
烟草用以解毒，亦取其有開導之力也。
然性溫則消則下，故虛熱過服則有損齒消肌之病；

味甘主緩主壅，故痰濕過服，則有戀膈脹滿之弊，此又不可不深思而熟察耳。
〔時珍曰：沙糖性溫，殊於蔗漿，故不宜多食；
與魚笋之類同食，皆不益人；

今人每用為調和，徒取其適口，而不言陰受其害也。〕
｛白糖溫補脾肺｝
白糖因晒浮結而成〔種類造法不一〕，體輕味甘色白，主治亦頗相似；

然紫入血，而白入氣。
久食反有熱壅上膈之虞，書言能以清熱，似非正談〔時珍曰：
石蜜糖比之紫沙糖性稍平，功用相同，入藥勝之；

然不冷，利若久食則助熱損齒生蟲之害也。〕；
試以口燥之會食此，其燥益甚；
口冷之會食之，其冷即除，且致轉為燥渴生痰，於此可覘大概矣，又奚必過為辨論哉？

<h3>穀精草</h3>
｛入肝散結，通血明目｝

穀精草〔耑入肝，兼入胃〕本穀餘氣而成，得天地中和之氣；
味辛微苦氣溫，故能入足厥陰肝及足陽明胃，按此辛能散結，溫能通達。
凡一切風火齒痛，喉痹血熱，瘡瘍痛癢，肝虛目翳，澀淚雀盲，至晚不見；

並疳疾傷目，痘後星障，服之立能有效。
且退翳明目，功力駕於白菊；
而去星明目，尤為專劑。

〔時珍曰：穀精體輕性浮，能上行陽明分野，凡治目中諸病，加而用之，甚良；
明目退翳，似在菊花之上也。〕
試看望月沙係兔所食，此草而成望月沙，亦能治眼，則知此更為眼家要藥矣。

取嫩秧花如白星者良。
<h3>王不留行</h3>

｛入肝行血不留｝
王不留行〔耑入肝胃〕在古已命其名，謂此雖有王命，其性走而不守，不能以留其行也。
又按古書有云：穿山甲、王不留，婦人服之乳常流。

亦云行血之力也，觀此數語，已得氣味主治大要矣。
又著其味曰辛、曰甘、曰平、其氣曰溫，其功則能入足厥陰肝經血分，去風除痹，通經利便，下乳催生，散癰腫，拔竹刺，與瞿麥同功；
則知氣味疎泄，洵爾至極，又安能有血而克止乎？

何書又言止血定痛，能治金瘡，似與行血之意又屬相悖。
〔頌曰：張仲景治金瘡，有王不留行。
貞元廣利方治諸風痓，有王不留行湯，皆最效。〕詎知血瘀不行，得此則行；

血出不止，得此則止；
非故止也，得其氣味以為通達，則血不於瘡口長流，而血自散各經，以致其血自止，其痛即定，豈必以止為止哉〔意義彰明〕？
但古人表著治功，多有如此立說，以留後人思議，不可不細審焉。

花如鈴鐸，實如燈籠子，殼五棱，取苗子蒸，漿水浸用。
<h3>天仙藤</h3>

｛活血利水｝
天仙藤〔耑入肝脾〕即青木香、馬兜鈴藤也，味苦氣溫，觀書所論主治，止屬妊娠子腫
〔始自兩足，漸至喘悶似水，足趾出水，謂之子氣。〕，及腹痛風癆等症，而於他症則未及焉；

即其所治之理，亦不過因苦主於疎泄，性溫得以通活，故能活血通道，而使水無不利，風無不除，血無不活，痛與腫均無不治故也。
昔有天仙藤散〔天仙藤、香附子、陳皮、甘草、烏藥等分為末，用木瓜、生薑、蘇葉煎湯服。〕，以治子腫，其亦可以知其概矣。
葉似葛，圓而小，有白毛，根有鬚，四時不凋者是。

<h3>骨碎補</h3>
｛破瘀逐血，補骨｝

骨碎補〔耑入腎，兼入心。〕味苦而溫，功耑入腎補骨，且能入心破血。
是以腎虛耳鳴
〔耳屬腎〕，久瀉〔腎司開閤之權，久瀉多責於腎〕，跌仆損傷骨痛，牙痛血出，無不用此調治〔泄瀉，研末入豬腎煨食；

牙痛，炒黑為末擦牙；
折傷，粥和末裹傷處。〕，俾其腎補骨堅，破瘀生新，而病即除。
至命其名曰骨碎補，以其骨碎能補骨故耳。

雖與補骨脂相似，然總不如補骨脂性耑固腎通心，而無逐瘀破血之治也。
去毛，蜜拌蒸用。
<h3>桂心</h3>
｛溫血分寒，除冷止痛｝
桂心〔耑入心〕本於肉桂，去外粗皮，取當中心者，為桂心。

味甘辛熱，耑溫營分之裏藥，凡九種心痛〔九種，一蟲、二疰、三風、四悸、五食、六飲、七冷、八熱、九去來痛，後人又祖其義別之有九，曰飲、曰食、曰氣、曰血、曰冷、曰熱、曰悸、曰蠱、曰痓，皆明邪乘手少陰之絡而成。〕，腹內冷痛痃癖等症，皆能奏效。
以其所治在心，故治亦在於裏，而不在於軀殼之外耳；
非若肉桂，未去外層皮肉，其治在於通經達絡，以除風寒濕痹，而不專入心腹之內也。

<h3>乳香</h3>
｛入心行氣，活血止痛｝

乳香〔耑入心，兼入脾胃腎〕即書所云薰陸香者是也，香竄性溫不潤，諸書曷言於血有補？詎知血因氣逆，則血凝而不通，以致心腹絞痛；
毒因氣滯，則血聚而不散，以致痛楚異常；
乳香香竄入心，既能使血宣通而筋不伸〔楊瘦清云：

凡人筋不伸者，敷藥宜加乳香，其性能伸筋。〕；
復能入腎溫補，使氣與血互相通活，俾氣不令血阻，血亦不被氣礙，故云功能生血，究皆行氣活血之品耳。
非如沒藥氣味苦平，功專破血散瘀，止有推陳之力，而無致新之妙。

是以書載乳香功能活血調氣，托裏護心〔用入瘡孔，能使毒氣外出，不致內攻也。〕，生肌止痛，治心腹諸痛，口噤耳聾〔口噤，燒咽以薰。〕，癰腫折傷癲狂。
〔治癲狂，用靈仙、辰砂、乳香、棗仁酒下，恣飲沉醉，聽睡；
或加人參內入，名寧志膏。〕

但遇癰疽已潰，及膿血過多者，不可妄投，恐其復開走洩之路，其意已可見矣；
豈若當歸辛潤，而為補血第一要藥也。
出諸番，如乳頭，明透者良；

惟粘難研，水飛過，用鉢坐熱水研之；
或用燈心同研，則易細。
市人多以楓香偽售，勿用。

<h3>酒</h3>
｛通經活脈，辟穢｝

酒〔耑入脾胃與表〕性種類甚多，然總由水穀之精，熟穀之液醞釀而成，故其味有甘有辛，有苦有淡；
而性皆主熱〔弘景曰：大寒凝海，惟酒不冰，明其性熱，惟冠群物。〕，入胃則氣逆，上壅滿胸，則肝浮膽橫，等於勇士，不可遏矣。
若引經用為嚮導，則其勢最速，辛則通身達表，引入至高巔頂之分〔火氣上炎者忌〕，甘則緩中〔熱鬱寒滯者忌〕，苦則降下〔氣衰血弱者忌〕，淡則通利小便而速下也。

〔水衰血枯者忌。〕熱酒傷中，溫飲和胃，怡神壯色，通經活脈，且霧露嵐瘴，風寒暑濕邪穢，得此亦可暫辟。
〔博物志云：王肅、張衡、馬均三人冒霧晨行，一人飲酒，一人飽食，一人空腹，空腹者死，飽食者病，飲酒者健，此酒勢辟惡，勝於作食之效也。〕若恣飲不節，則損胃爍精，動火生痰，發怒助慾，濕熱生病，殆不堪言〔震亨曰：本草止言酒熱，而有毒不言。
其濕中發熱，近於相火，醉後振寒戰慄可見矣。

又性喜升，氣必隨之，痰鬱於上，溺濇於下；
恣飲寒涼，其熱內鬱，肺氣大傷，其始也病淺，或嘔吐，或自汗，或瘡疥，或鼻齄，或泄利，或心脾痛，尚可散而去之；
其久也病深，或消渴，或內疽，或肺痿，或鼓脹，或失明，或哮喘，或癆瘵，或癲癎，或痔漏，為難名之病，非具眼未易處也。〕；

至於夜飲，更屬不宜，蓋夜氣主收歛，氣密則固，若用酒宣發，醉飲就枕，熱壅三焦，傷心損目，亂其清明，勞其脾胃，停濕動火，致病甚多。
至入藥共釀，合薑則療厥逆客忤，色紫則理瘛瘲偏風，葱、豉則解煩熱而散風寒，桑椹則益五臟以明耳目，狗肉汁則大補元陽，葡萄肉則甚消痰癖，牛膝、乾地則滋陰，枸杞、仙靈皮則扶陽痿等。
社酒指納嬰兒口中，可令速語；

噴屋及壁，則逐蚊蠅；
燒酒則散寒結，然燥金涸血，敗胃傷膽。
水酒藉麯釀醞，其性則熱；

酒藉水成，其質則寒；
少飲未至有損，多飲自必見害；
如陰虛酷好，其臟本熱，加以酒熱內助，其熱益增，不致逼血妄出不止；

陽虛酷好，其臟本寒，加以酒寒內入，其害益甚，不致飽脹吞酸吐瀉不止。
〔此旨歷無發明，惟景岳於損傷篇內極說。〕
｛酒糟｝

糟罨跌傷，行瘀止痛，亦敺蛇毒，及盦凍瘡。
醇而無灰陳久者良，畏枳椇、葛花、赤豆花、菉豆粉、鹹鹵。
〔得鹽則解，以水制火意

。〕
<h3>韮菜</h3>

｛活血通滯｝
韮菜〔耑入肝腎腸胃〕味辛微酸，氣溫無毒。
按辛則能散，溫則能行；

滯氣客於腸胃，則血因氣而益阻；
胃氣不通於五臟，則腰膝冷而痃癖生；
肝主疎泄，腎主閉藏，肝腎虛則啟閉非時；

經曰：足厥陰病則為遺尿，及為白淫。
服此氣行血散，肝補腎固，而病安有不愈乎，故書有云韮味最利病人，凡一切血瘀氣滯等症，俱能使之立效。
〔震亨曰：心痛有食熱物，及怒鬱，致死血留於胃口作痛者，宜用韮汁、桔梗加入藥中，開提氣血；

有腎氣上攻以致心痛者，宜用韮汁和五苓散為丸，空心茴香湯下，蓋韮性急能散胃口氣血滯也。
又反胃宜用韮汁二盃，入薑汁、牛乳各一盃，細細溫服；
蓋韮汁消血，薑汁下氣消痰和胃，牛乳能解熱潤燥補虛也。

單方總錄曰：食不得入，是有火；
食久反出，是無火也。
士材又謂此不必拘，但察脈大有力，嘔吐酸臭，當作熱治；

脈小無力，嘔吐清水，當作寒醫；
色之黃白而枯者為虛寒，紅赤而澤者為實熱；
能合色脈，庶乎無誤。〕如犬蛇傷，用此搗爛如泥，加鹽少許，作厚箍頻換則安；

被刑杖及打血凝，薄敷運動即散；
久病下痢不止，同鯽魚煮食即止。
但火甚陰虛，用之為最忌焉。

忌蜜、牛肉。
〔汪昂曰：今人多以韮炒牛肉，其味甚佳，亦未見其作害。
又按經曰：毒藥攻邪，五穀為養，五畜為益，五菜為充，五菓為助，氣味合而明之，以補精益氣。

五菜，韮薤葱葵藿也；
五菓，桃李棗杏粟也。
使韮果忌牛肉，則經何以又不言其有忌乎。〕

｛韮子｝
韮子功治略同，但治遺精白濁更勝。
〔素問曰：足厥陰病則遺尿，思想無窮，入房太甚，發為筋痿；

及為白淫，男隨溲而下，女子綿綿而下。
韮子之治遺精漏泄，小便頻數，女人帶下者，能入厥陰補下焦肝及命門之不足；
命門者藏精之府，故同治云。〕蒸暴炒研用。

〔救急易方，煙薰蟲牙用瓦片煅紅，安韮子數粒，清油數點，待烟起，以筒吸引至痛處，良久，以溫水漱吐，有小蟲出為效，未盡，再薰。〕
<h3>墨</h3>

｛止血宣滯｝
墨〔耑入肝腎〕曷能以止血；
以其色黑味辛氣溫而止之也。

蓋黑能勝紅，紅見黑而即止，以火不勝水者故耳；
辛能散血，血散則血歸經而不外溢，是以遇辛而即止也；
溫能行血，血行則血周流經絡，而血不聚於所傷之處，是以得溫而即止也。

〔揭出行血止血義蘊。〕故凡血熱過下，如瘟疫鼻衂，產後血暈，崩脫金瘡，並絲纏眼中，皆可以治。
如止血則以苦酒送韮汁投；
消腫則以豬膽汁釅醋調；

並眼有絲纏，則以墨磨雞血速點；
客忤中腹，則磨地漿汁吞，各隨病症所用而治之耳。
但瘟疫熱病初衂，遽用此以止血，則非所宜。

<h3>百草霜</h3>
｛治血，止血，殺蠱｝

百草霜〔耑入肝，兼入腎〕即灶突上烟煤及釜裏鍋煤也，因燒雜草，故名。
味辛氣溫，觀其所主，與伏龍肝相似。
凡血見黑即止，蠱毒惡氣，得辛溫則散；

故本經耑主蠱毒中惡，吐血血暈，以酒或水或醋，細研溫服；
亦塗金瘡，止血生肌；
至於傷寒發斑〔斑有陽毒、陰毒〕，疸膈瘧痢，咽喉口舌白禿諸瘡，亦須用此，以取火化從治之義。

<h3>兔屎</h3>
｛除熱結毒積，目翳｝

兔屎〔耑入肝〕即名望月沙者是也。
兔稟太陰之精，復餌穀精草，明目之藥，是以屎能明目，以除目中浮翳。
且癆瘵五疳痔漏蟲食痘瘡等症，服之皆治，亦由熱結毒積而成，得此寒以解熱，辛以散結，圓以象目，故能服之有功。

〔時珍曰：
兔屎能解毒殺虫，故治目疾，疳癆瘡痔方中，往往用之，諸家本草，並不言及，亦缺漏也。
按沈存中良方云：江陰萬融病癆，四體如焚，寒熱煩燥，孫元規使人遺藥，服之遂平，叩之則明月丹也。〕若陰氣上乘，目障不清，未可用焉。

兔肉另詳。
<h3>海螵蛸</h3>

｛入肝活血，入腎除寒逐濕｝
海螵蛸〔耑入肝，兼入腎〕即烏賊魚骨，稟水中之陽氣，味鹹氣溫。
〔腹中有墨，書字逾年乃滅，常吐黑水自罩其身，人即於黑水處取之。〕凡諸血病因於寒濕，而見陰戶腫痛，丈夫陰腫，下痢疳疾，暨血瘕血崩血閉，腹痛環臍，目翳淚出，聤耳出膿等症，服此鹹能走血，溫能除寒逐濕，則血脈通達，而無諸血障害之弊矣；

故直入厥陰肝經血分活血〔時珍曰：按素問云，有病胸脅支滿者，妨於食，病至則先聞腥臊臭，出清液，先唾血，四肢清，目眩，時時前後血，病名曰血枯；
得之年少時有所大脫血，或醉入房中，氣竭肝傷，故月事衰少不來。
治之以四烏鰂骨，一藘茹，為末，丸以雀卵，大如小豆，每服五丸，飲以鮑魚汁，所以利腸中及傷肝也，觀此則其厥陰血分無疑矣。

又云：經閉有有餘不足二病，有餘者血滯，不足者肝傷，烏鰂所主者肝傷血閉不足之病，正與素問相合。〕，兼入少陰腎經，以治寒濕。
歷觀諸書載用螵蛸同麝為末，以治耳底出膿；
同冰片少許以治赤白目翳；

同乾胭脂為末油調，以治小兒臍瘡出血及膿；
同蒲黃等分為末，以塗舌腫，出血不止，皆是宣通血分之滯，無他術也。
取骨魚鹵浸炙黃用，惡附子、白芨、白蘝，能淡鹽。

<h2><br>&emsp;<span class="blue">涼血</span></h2>
血寒自當用溫，血熱自當用涼；
若使血寒不溫，則血益寒而不流矣；

血熱不涼，則血益結而不散矣；
故溫血即為通滯活瘀之謂，而涼血亦為通滯活瘀之謂也。
第書所載涼血藥味甚多，然不辨晰明確，則用多不合。

如血閉經阻，治不外乎紅花；
毒閉不解，治不外乎紫草，此定法也。
然有心胃熱極，症見吐血，則又不得不用犀角；

心脾熱極，症見喉痹，不得不用射干；
肝胃熱極，症見嘔吐血逆，不得不用茅根；
腸胃熱極，症見便血，不得不用槐角、地榆；

心經熱極，症見驚惕，不得不用辰砂。
且癰腫傷骨，血瘀熱聚，無名異宜矣；
毒盛痘閉，乾紅晦滯，豬尾血宜矣；

目盲翳障，血積上攻，夜明沙、穀精草、青魚膽宜矣；
瘀血內滯，關竅不開髮餘宜矣；
肝木失制，嘔血過多，側柏葉宜矣；

火伏血中，肺癰失理，凌霄花宜矣；
肝胃血燥，乳癰淋閉，蒲公英宜矣。
至於腸紅脫肛，血出不止，則有炒卷柏可治；

血瘕疝痹，經閉目赤，則有赤芍藥可治；
諸血通見，上溢不下，則有生地黃可治；
心腎火熾，血隨火逆，則有童便可治；

肝腎火起，骨蒸血結，則有童便可治。
其他崩帶驚癎，噎膈氣逆之有賴於代赭石；
濕熱下注，腸胃痔漏之有賴於刺猬皮；

血瘀淋滴，短濇溺痛之有賴於琥珀；
心肝熱極，惡瘡目翳之有賴於龍膽；
齒動鬚白，火瘡紅發之有賴於旱蓮草，亦何莫不為通瘀活血之品。

但其諸藥性寒，則凡血因寒起，當知所避，慎不可妄見血閉，而即用以苦寒之味以理也。
<h3>生地黃</h3>

｛涼血解熱｝
生地黃〔耑入心肝腎，兼入小腸〕性未蒸焙，掘起即用。
甘苦大寒，故書皆載其性鮮補，但入手少陰心、足少陰腎、足厥陰肝，並足太陰脾、手太陽小腸，力專清熱瀉火，涼血消瘀。

〔錢仲陽導赤散，生地與木通同用，能瀉丙丁之火。
別錄治婦人崩中血不止，及產後血上薄心，胎動下血，鼻衂吐血，皆搗汁飲之。〕
故凡吐血咯血，𪖔血畜血溺血，崩中帶下，審其症果因於熱成者，無不用此調治

〔血出於鼻，是由清道；
血出於口，是出濁道。
血出於咳於衂，是由於肺；

血見於嘔，是出於肝；
血見於吐，是出於胃；
血由痰涎而帶，是出於脾；

血見於咯，是出於心；
血見於唾，是出於腎。
血由耳出，其名曰衈；

血由鼻出，其名曰衂；
血由肌膚而出，其名曰血汗；
血由口鼻俱出，其名曰大衂；

皆當詳其虛實以治。〕；
並或傷寒陽強，痘症毒盛血燥，與折跌傷筋而見血瘀血痹之症者，無不採其同入，以為活血生新之用。
第書有言服此長肉生肌，止是熱除血活以後長養之語；

久服輕身不老，止是病去身安力健之詞，未可因此認為辟穀成仙屬實也。
若使血因寒滯，而猶用以生地，不更使寒益甚，而血愈出不返乎。
掘生肥大者，洗凈搗汁以飲，或用酒製，以免傷胃。

忌鐵。
<h3>紅花</h3>

｛涼血通瘀｝
紅花〔耑入心包肝〕辛苦而溫，色紅入血，為通瘀活血要劑。
〔血之下而清者，營虛有熱；

血之下而濁者，熱與濕蒸。
血色鮮者屬火發，血色黑者屬血燥極。
血與泄物並下者，屬有積；

或因脈絡受傷，血從尿出者，屬陰虛火動；
或因房勞過度，營血妄行，血色黑黯，面色枯白，尺脈沉遲者，屬下元虛寒。
陽虛陰走，嘔吐而見血色紫凝者，屬熱甚銷鑠，故見稠濁；

熱甚水化，故血見黑而紫。
血從汗者屬火，喜傷心，喜則氣散，故血隨氣以行。
血在糞前者為近血，其血由於大腸；

血在糞後者為遠血，其血自於肺胃，由氣虛腸薄，故血滲入而下出也；
血自口鼻上出，為陽盛陰衰，有升無降。〕蓋血生於心包，藏於肝，屬於衝任，一有外邪內侵，則血滯而不行。
紅花汁與血類，故凡血燥而見喉痹不通，痘瘡不起，肌膚腫痛〔因血熱血瘀，作腫作痛。〕，經閉便難〔經閉本有血滯血枯之分，但此止就血滯論。〕，血暈口噤，子死腹中，治當用此通活。

〔時珍曰：
紅花汁與之同類，故能行男子血脈，女子經水，多則行血，少則養血。
按養疴漫筆云：

新昌徐氏婦病產暈已死，但胸膈微熱，有名醫陸氏曰：血悶也，紅花數十斤乃可活。
遂亟購得，以大鍋煮湯，盛二桶於窗格之下，畀婦寢其上薰之；
湯冷再加，少傾指動，半日乃蘇。〕但用不宜過多，少用則合當歸能生，多用則血能行，過用則能使血下行不止而斃。

｛胭脂紅｝
胭脂係紅花染出，可治小兒聤耳〔紅藍花三錢半，枯礬五錢，為末，以綿杖繳淨吹之；
無花則用枝葉；

一方去礬。〕，并解痘瘡毒腫。
〔有痘瘡挑破，以油胭脂敷之良。〕
<h3>紫草</h3>
｛入心包肝，涼血解毒｝
紫草〔耑入心包肝〕甘鹹氣寒，色紫質滑，耑入厥陰血分涼血；

血涼則九竅通，二便利；
故凡血熱毒閉，而見心腹急痛，水腫不消，五疸瘑癬惡瘡，及痘瘡血熱毒盛，二便閉澀者，治當用此；
俾血得寒而涼，得鹹而降，得滑而通得紫而入，血涼毒消，而二便因以解矣。

〔活幼書云：紫草性寒，小兒脾實者可用，脾虛者反能作瀉。〕
奈世誤以為宣發之藥，不論毒閉與否輒用，殊失用藥意義矣。
瀉者忌服。

茸得陽氣之早，用宜取茸為正，酒洗用。
〔紫草去頭鬚，本經云：能補中益氣。
似非。〕

<h3>旱蓮草</h3>
｛入肝腎涼血｝

旱蓮草〔耑入肝腎〕即書所云鱧腸草、金陵草者是也，味甘而酸，性平色黑，功耑入肝入腎，為止血涼血要劑。
是以血痢煎膏用之，其血即止；
鬚白汁塗，變白為黑；

火瘡發紅，其紅即退；
齒牙動搖，擦之即固；
合冬青子，名二至丸，以補肝腎。

但性陰寒，雖善涼血，不益脾胃〔經疏〕，若不同以薑汁、椒紅相兼修服者，必腹痛作瀉。
苗如旋覆，實似蓮房，斷之有汁，須臾而黑。
熬膏良。

<h3>赤芍</h3>
｛瀉肝血熱｝

赤芍〔耑入肝〕與白芍主治略同，但白則有歛陰益營之力，赤則止有散邪行血之意；
白則能於土中瀉木，赤則能於血中活滯。
故凡腹痛堅積，血瘕疝痹，經閉目赤

〔邪聚外腎為疝，腹內為瘕。〕，因於積熱而成者，用此則能涼血逐瘀〔成無己曰：
白補而赤瀉，白收而赤散。
酸以收之，甘以緩之，故酸甘相合，用補陰血逆氣而除肺燥。〕，與白芍主補無瀉，大相遠耳。

大明指為赤白皆補，其說不切；
日華子指為赤能補氣，白能治血，其說尤不切耳，不可不知。
至云產後忌用，亦須審其脈症，及臟偏勝若何耳，不可盡拘。

〔如臟陽脈症俱實者，雖在產後，亦所不忌；
臟陰脈症俱虛，即在產前，不得妄施，凡治病以能通曉脈症虛實為是。〕惡芒硝、石斛，畏鱉甲、小薊，反藜蘆。
<h3>地榆</h3>
｛清下焦血熱血崩｝
地榆〔耑入肝腸胃〕苦酸微寒，性沉而濇。

諸書皆言因其苦寒，則能入於下焦血分除熱，俾熱悉從下解；
又言性沉而濇，凡人症患吐衂崩中，腸風血痢等症〔腸風下血，清而色鮮，四射如濺，乃風性使然。
素問所謂久風入中，則為腸風飧泄是也。

若肛門射血如線，或點滴不已者，乃五痔之血耳。〕，得此則能濇血不解。
按此不無兩岐，詎知其熱不除，則血不止，其熱既清，則血自安；
且其性主收歛，既能清降，又能收濇，則清不慮其過泄，濇亦不慮其或滯，實為解熱止血藥也。

但血熱者當用，虛寒者不宜用；
久病者宜用，初起者不宜用。
作膏可貼金瘡，搗汁可塗虎犬蛇蟲傷毒，飲之亦可。

似柳根，外黑裏紅，取上截炒黑用。
梢反行血。
得髮良，惡麥冬。

<h3>卷柏</h3>
｛生涼血，炒止血｝

卷柏〔耑入肝〕原屬草部，並非側柏，生於石上，形如拳卷，故以卷名，即俗所謂萬年松者是也。
氣堅質厚，味甘性溫，入足厥陰肝經血分。
其治有分生熟，生則微寒，力能破血通經，故治癥瘕淋結等症；

炙則辛溫，能以止血，故治腸紅脫肛等症。
性與側柏葉懸殊，治亦稍異〔側柏葉仗金氣以制木，借炒黑以止血。〕，不可不辨。
鹽水煮半日，井水煮半日，焙用。

<h3>銀柴胡</h3>
｛入腎涼血｝

銀柴胡〔耑入腎，兼入胃〕味甘微寒無毒，功用等於石斛，皆能入胃而除虛熱；
但石斛則兼入腎，濇氣固筋骨，此則入腎涼血之為異耳。
故和劑局方用此治上下諸血，及於虛癆方中參入同治，如肝癆之必用此為主。

且不類於北胡，蓋北胡能升少陽清氣上行〔升清發表，必有外邪者方用。
，此則氣味下達
〔入腎涼血〕，與彼迥不相符；

若用北胡以治虛癆，則咳嗽發熱愈無寧日
〔陰火愈升愈起〕，可不辨而混用乎？出銀州者良，故以銀胡號之。
<h3>蒲公英</h3>
｛消胃熱，涼肝血，療乳癰乳巖｝
蒲公英〔耑入胃肝〕即黃花地丁草也，味甘性平，能入陽明胃厥陰肝涼血解熱，故乳癰乳巖為首重焉；

且能通淋〔淋症多屬熱結，用此可以通解。〕，擦牙染鬚塗刺
〔莖斷有白汁。
凡螳螂諸蟲游諸物上，必遺精汁，乾久則有毒，人手觸之成疾，名狐尿刺，慘痛不眠，百療難效；

取汁厚塗即愈，千金方極言其功。〕，及解食毒疔毒。
緣乳頭屬肝，乳房屬胃，乳癰乳巖，多因熱盛血滯，用此直入二經，外敷散腫臻效〔同忍冬煎入少酒服，搗敷亦良。〕，內消須同夏枯、貝母、連翹、白芷等藥同治。
況此屬土，花黃，故於食滯可解，毒氣可散，又能入腎涼血，故於鬚髮可染。

獨莖一花者是，有椏者非。
<h3>凌霄花</h3>

｛瀉肝血熱｝
凌霄花〔耑入肝〕即紫葳花，肝經血分藥也。
味甘而酸，氣寒無毒，凡人火伏血中，而見腸結血閉，風癢崩帶癥瘕，一切由於血瘀血熱而成者，所當用此調治。

蓋此耑主瀉熱，熱去而血自活也；
是以肺癰之藥，多有用此為君〔凌霄為末，和密陀僧，唾調敷，亦治酒齄。〕；
妊娠用此克安者，以其內有瘀積，瘀去而胎即安之意也。

所云孕婦忌服者，恐其瘀血既無，妄用恐生他故也。
此為女科血熱必用之藥，但當相症施治耳。
藤生，花開五瓣，黃赤有點，不可近鼻，聞傷腦。

<h3>槐角</h3>
｛除熱散結清火｝

槐角〔耑入胃大腸，兼入肝〕即槐實，味苦酸鹹，氣寒無毒，入手足陽明大腸胃，及入足厥陰肝。
凡因肝經熱鬱而致風眩煩悶，痔血腸風，並陰瘡濕癢，目淚不止者，服此治無不效〔肛邊發露肉珠，狀如鼠乳，時出膿血，曰牡痔；
肛邊腫痛，生瘡突出，腫至五六日，自潰出膿血者，曰牝痔；

肛邊生瘡，顆顆發㿔，癢而復痛，更衣出清血者，曰脈痔；
腸內結核，痛而有血，寒熱往來，登厠脫肛者，曰腸痔；
因便而清血隨下者，曰血痔；

又因糞前有血，名外痔；
糞後有血，名內痔；
穀道胬肉，名舉痔；

頭上有孔，名痔漏；
瘡內有蟲，名蟲痔。
大法用槐角、地榆、生地涼血，芩、蓮、梔、柏清熱，防風、秦艽祛風濕，當歸、人參和血生血，枳殼寬腸，升麻升提，治腸風略同；

不宜耑用涼，須當兼補劑收功。〕；
以其氣皆純陰，為涼血要藥，故能除一切熱，散一切結，清一切火也。
至書所云能疏肝經風熱者，非是具有表性，得此則疎實，因熱除而風自息之意；

凡書所著治功，多有如此立說，不可不細體會而詳究耳。
去單子及五子者，銅槌搥碎，牛乳拌蒸。
〔十月上已採，漬牛胆中，乾百日，食後吞一枚，明目補腦，髮白還黑；

腸風痔血，尤宜服之。〕
｛槐花｝
槐花味苦獨勝，其涼大腸血分更甚，凡大小便血，及目赤腫痛舌衂，並皆用之。

〔舌衂炒研滲之。〕若虛寒無火切忌。
陳者良。
<h3>側柏葉</h3>
｛涼血止血｝
側柏葉〔耑入肺肝〕苦濇微寒，書言養陰滋肺燥土；

然稟受西金，堅勁不凋
〔魏子才六書精蘊云：萬木皆向陽，而柏獨西指，故字從白，白者西方也。
陸佃埤雅云：

柏之指西，猶針之指南也。
柏有數種，入藥惟取葉扁而側生者，故曰側柏。
寇宗奭曰：

予官陝西，登高望柏千萬樹，皆一一西指，蓋此木至堅，不畏霜雪，得木之正氣，他木不及，所以受金之正氣，所制一一西指也。〕，服此大能伐胃，雖有止血涼血之功，而氣味與血分無情，不過仗金氣以制木，借炒黑以止血耳
〔汪昂曰：肢節大痛，畫靜夜劇，名白虎歷節風，亦風寒濕所致。〕，別錄稱為補益，似屬未是。
但塗湯火傷損，生肌殺蟲，炙罨凍瘡。

｛側柏汁｝
汁染鬚髮最佳。
酒浸或炒或生用，桂、牡蠣為使，惡菊花，宜酒。

〔元旦飲椒柏酒以辟邪。〕
<h3>辰砂</h3>

｛清心熱，鎮驚安神｝
辰砂〔耑入心〕即書所云丹砂、朱砂者是也，因砂出於辰州，故以辰名。
體陽性陰，外顯丹色，內含真汞，不熱而寒，離中有坎也；

不苦而甘，火中有土也；
嬰兒姹女，交會於中，故能入心解熱，而神安魄定。
〔杲曰：丹砂統陰，納浮游之火而安神明，凡心熱者，非此不能除。〕是以同滑石、甘草，則清暑；

同遠志、龍骨，則養心氣；
同丹參則養心血；
同地黃、枸杞則養腎；

同厚朴、川椒則養脾；
同南星、川烏之類則祛風。
且以人參、茯神濃煎，調入丹砂，則治離魂病〔夏子益奇疾方云：

凡人自覺本形作兩人，並行並臥，不辨真假者，離魂病也。
類編云：
錢丕少卿夜多惡夢，通宵不寐，自慮非吉，遇鄧州推官胡用之，曰：昔常如此，有道士教戴辰砂如箭簇者，涉旬即驗，四五年不復有夢。

因解髻中一絳囊遺之，即夕無夢，神魂安靜。〕；
以丹砂末一錢，和生雞子黃三枚，攪勻頓服，則妊娠胎動即安，胎死即出。
慎勿經火，及一切烹鍊，則毒等於砒磠；

況此純陰重滯，即未烹鍊，久服𤶭悶，以其虛靈之氣被其鎮墜也。
辰砂明如箭簇者良，惡磁石，畏鹽水，忌一切血。
〔頌曰：鄭康成註周禮，以丹砂、石膽、雄黃、礬石、磁石為五毒，古人惟以攻瘡瘍；

而本經以丹砂為無毒，故多鍊治，服食鮮有不為藥患者，豈五毒之說勝乎？當以為戒。〕
<h3>無名異</h3>

｛解熱活血｝
無名異〔耑入肝〕即俗所名乾子者是也，味甘而鹹，微寒無毒，諸書皆言能治癰腫損傷接骨，金瘡合口，其義何居？以其鹹有入血之能，甘有補血之力，寒能勝熱之義者故耳。
是以人於受杖時，每服三五錢，其於傷處，不甚覺痛，用醋磨塗腫處即消；

要皆外治之品，非內服之味也。
生川廣，小黑石子也，一包數百枚。
<h3>豬尾血</h3>
｛涼血活血｝
豬尾血〔耑入肝，兼入心脾〕即豬尾尖之處剖刮而出者也。

凡人血燥不活，用以辛溫以為搜剔，則血益燥而不活矣；
按豬本屬陰物，血亦更屬陰味，以至陰之物，而治至陰之血，則熱自得陰化而熱以解；
然必得一活動以為疏剔，則血不為熱凝。

惟豬通身皆窒，食飽即臥，其活止在一尾，而尾尖則又活中之至活者也；
故吳費建中
〔著有救偏瑣君〕治痘凡逢毒盛而見乾紅晦滯，紫豔乾燥之象，輕則用以桃仁、地丁、紅花、赤芍，重則用以豬尾尖血，取一盞、二盞入藥同投，兼佐冰片，開洩腠理，通達內外，誠發千古未發之奇祕也〔費建中治痘血瘀氣滯，用大黃一兩，青皮一錢半，桃仁四錢，紅花錢半，赤芍錢半，木通八分，荊芥錢半，葛根錢半，生地兩半，牛蒡二錢，白項地龍二十一條，紫花地丁一兩五錢，蟬蛻六分，山楂一兩五錢，蘆根三兩，名必勝湯，此是勢急之際，用以大劑；

若毒勢未急，或分作三劑以投；
若血瘀之極，必加豬尾血；
大渴不已，加石膏，總在相症酌治耳。〕；

瘀血一活，則一身之血與之俱活，凡治痘而見乾紅晦滯，內症具備，其可不藉此血以為通活之具乎。
但血因虛而燥，因寒而凝，而不用以辛溫、辛熱以為通活，則血愈見其有礙者矣。
取雄豬尾血者佳。

<h3>兔肉</h3>
｛涼血解熱｝

兔肉〔耑入肝，兼入大腸〕人言可治虛癆，人多食而不忌，不知兔肉性寒，久食絕人血脈，損元氣陽事，令人痿黃，故時珍載之以為涼血解熱利腸之劑。
〔藏器曰：大抵久食絕人血脈，損元氣陽事，令人痿黃；
八月至十月可食，餘月傷人神氣。

兔死而眼合者殺人。〕況虛癆一症，脾腎兩虛，即在醫者用藥挽救，亦難兩全無弊；
若復加兔肉甘寒，又安能力補脾腎，而為虛癆要藥乎？今人不察，動用兔肉治療，以致陽氣日虛，而陰氣日竭。
余因先慈曾患虛癆，服藥將愈，後食兔肉而病復發，故特拈出，以為妄食兔肉者戒。

<h3>青魚膽</h3>
｛涼肝血，開目翳｝

魚膽〔耑入肝膽〕本屬苦寒，可以點目去障，以膽入膽故也。
至於青魚之膽，氣味亦同，且色青入肝，開竅於目，故膽有點目治鯁之功。
目睛生汁注眼，能黑夜視物，以其好噉螺蜆，螺蜆能明目也。

又味苦氣寒，能涼血熱，故又主塗痔瘡，擦火瘡，吹喉痹，功與熊膽相同。
臘月收，陰乾。
<h3>夜明沙</h3>
｛入肝活血明目｝
夜明沙〔耑入肝〕即名天鼠屎也，其屎因食蚊蟲而化；

蚊蟲善食人血，是即蚊蟲之眼，故能入肝經血分活血，為治目盲障翳之聖藥。
〔肝之竅在目。〕凡人目生障翳，多緣肝有血積，以致上攻於目，其或見為驚疳瘧鬾，血氣腹痛，得此辛以散邪，寒以勝熱，則血自活，而病無不可愈〔本草稱下死胎〕；
以其蚊善食血〔吳鶴皋曰：

古人每用蝱虫、水蛭治血積，以其善吃人血故耳。〕，故即可以食血者，治其血耳。
〔加石決明、豬肝煎，名決明夜靈散，治雞盲眼。〕并能燒烟辟蚊〔同鱉甲燒〕，是即以蚊治蚊之意。
淘凈焙用，惡白薇、白蘝。

<h3>血餘</h3>
｛涼血逐瘀｝

血餘〔耑入肝心，兼入腎〕味苦微溫，據書載補腎壯氣，然總不如地、茱、參、耆為補精補氣之最耳〔素問曰：腎之華在髮。
王冰註云：腎主髓，腦者髓之海，髮者腦之華，腦減則髮素。
滑壽註云：水出高源，故腎華在髮。

髮者血之餘，血者水之類也，今方家叫髮為血餘，蓋本此也。
葉世傑草木子云：精之榮以鬚，氣之榮以眉，血之榮以髮。
類苑云：髮屬心，稟火氣而上生；

鬚屬腎，稟水氣而下生；
眉屬肝，稟木氣而側生。
故男子腎氣外行而有鬚，女子宧人則無鬚，而眉髮不異也。〕

；
又載功能療驚癎，理咳嗽，固崩帶，止血暈血痢血淋，舌血鼻血，暨轉胞不通，及塗瘡疥，入膏敷毒，治皆有效〔時珍曰：髮者血之餘，埋之土中，千年不朽；
煎之至枯，復有液出；

誤食入腹，變為瘕蟲；
煅治服餌，令髮不白，此正神化之應驗也。〕，然總皆屬通關開竅，涼血散瘀生新之品。
〔子母祕錄治小兒斑疹，用髮灰飲，服二錢；

治小兒兩角生瘡，用髮灰三錢，飲汁服。〕
若胃虛用之，多有吐瀉之弊。
皂莢洗，煅用。

<h2><br>&emsp;<span class="blue">下血</span></h2>
血為人身之寶，安可言下？然有血瘀之極，積而為塊，溫之徒以增熱，涼之或以增滯，惟取疎動走泄，苦鹹烈毒之品，以為驅逐，則血自爾不凝。
按書所載破血下血，藥類甚眾，要在審症明確，則於治方不謬，如症兼寒兼熱，內結不解，則宜用以莪朮、桃仁、鬱金、母草以為之破，取其辛以散熱，苦以降結之意也；

瘀氣結甚，則宜用以斑蝥、乾漆以為之降，取其氣味猛烈得以驟解之意也。
寒氣既除，內結滋甚，則宜用以丹參、郁李、沒藥、薑黃、三七、紫菀、紫參、貫眾以為之下，取其苦以善降，不令內滯之意也；
寒氣既除，瘀滯不化，則宜用以蒲黃、蘇木以為之疎，取其氣味宣泄，不令鬱滯之意也。

至有借食人血以治血，則有蝱蟲、水蛭可用；
借其鹹味引血下走，則有茜草、血竭、瓦楞、紫貝、䗪蟲、鱉甲可取；
借其質輕靈活不滯，則有蓮藕、花蕊石可投；

借其陰氣偏佈可解，則有螃蟹、蚯蚓可啖；
借其酸濇鹹臭以解，則有皂礬、五靈脂可入；
惟有苦溫而破，則又更有劉寄奴等味。

但劉寄奴、自然銅、古文錢、三七、血竭、沒藥、䗪蟲，則於跌仆損傷而用，蚯蚓則於解毒而用，丹參則於血瘀神志不安而用，水蛭、蝱蟲、桃仁，則於蓄血而用，花蕊石則於金瘡血出而用，五靈脂、益母草、蒲黃，則於婦人血滯而用，茜草則於婦人經閉不解而用，瓦楞子則為婦人塊積而用，斑蝥則為惡瘡惡毒而用，鬱金則為血瘀胞絡痰氣積聚而用，莪朮則為血瘀積痛不解而用，郁李仁則為下氣行水破血而用，乾漆則為鏟除老血蠱積而用，紫貝則為血蠱水積而用，貫眾則為時行不正而用，鱉甲則為勞熱骨蒸而用，紫參則為血痢癰腫而用，薑黃則為脾中血滯而用，蘇木則為表裏風起而用，皂礬則為收痰殺蟲除濕而用，生藕則為通調津液而用也。
至於斑蝥、乾漆、三七、水蛭、蝱蟲、䗪蟲、螃蟹、瓦楞子、花蕊石，尤為諸劑中下血、敗血之最，用之須當審顧，不可稍有忽略，以致損人元氣於不測中也。
<h3>三七</h3>
｛入陽明厥陰血分化而為水｝
三七〔耑入肝胃，兼入心大腸，又名山漆。

時珍曰：或云能合金瘡，如漆粘物也。〕
甘苦微寒而溫，世人僅知功能止血住痛，殊不知痛因血瘀則痛作，血因敷散則血止；
三七氣味苦溫，能於血分化其血瘀，試以諸血之中入以三七，則血旋化為水矣，此非紅花、紫草類也。

故凡金刃刀剪所傷，及跌仆杖瘡血出不止，嚼爛塗之，或為末滲其血，即止〔時珍曰：受杖時，先服一二錢，則血不衝，杖後尤宜服之。〕；
且以吐血衂血，下血血痢，崩漏經水不止，產後惡露不下，俱宜自嚼，或為末，米飲送下即愈；
并虎咬蛇傷血出可治〔與血竭同〕；

此為陽明厥陰血分之藥，故能治一切血病。
一種庭砌栽植者，以苗搗敷，腫毒即消，亦取散血之意。
〔一種春生苗，夏高三四尺，葉似菊艾，而勁厚有岐尖，莖有赤棱；

夏秋開黃花，蕊如金絲，盤紐可愛，而氣不香，花乾則吐絮如苦蕒絮；
根葉味甘，治金瘡跌傷出血，及上下血病甚效，云是三七，而根大如牛蒡根，與南中來者不類，恐是劉寄奴之屬，甚易繁衍。〕廣產形如人參者是〔時珍曰：此藥近時出自南人軍中，用為金瘡要藥，云有奇功。〕，有節非，研用良。
<h3>茜草</h3>
｛入心包肝行血｝
茜草〔耑入心包肝〕味酸鹹寒，色赤，功用略有似於紫草。

但紫草則止入肝涼血，使血自為通活；
此則能入肝與心包，使血必為走泄也。
故凡經閉風痹黃疸〔疸有黃疸、穀疸、酒疸、黃汗、女勞疸，皆有寒濕、熱濕之別，此則耑就蓄血以論，大抵寒濕宜用茵陳附子、茵陳四逆，熱濕宜用梔子大黃，血瘀宜用桃仁承氣之類。〕，因於瘀血內阻者，服之固能使瘀下行；

如值吐崩尿血，因於血滯而見艱澀不快者，服之更能逐瘀血止，總皆除瘀去血之品；
與於紫草血熱則涼之意，貌同實異，不可混也。
但血虛發熱者忌用。

｛茜根可染｝
根可染絳。
忌鐵。

<h3>紫參</h3>
｛瀉肝血瘀｝

紫參〔耑入肝，兼入胃膀胱，又名牡蒙。〕味苦而辛，氣寒無毒，功耑入肝逐瘀破血，裬   兼入胃腑膀胱，使血自為通利。
故凡寒熱血痢，癰腫積塊，心腹積聚，因於血瘀阻滯而成者，無不可以調治；
以其味苦則泄，味辛入肝，寒則勝熱，而使血從二便出矣。

仲景治下痢腹痛，而用紫參湯以除，亦取散其積血之意。
〔聖惠方治吐血不止，用紫參、人參、阿膠炒，等分為末，烏梅湯服一錢；
一方，去人參，加甘草，以糯米湯服。

普濟用五參丸，治面上酒刺，用紫參、丹參、人參、苦參、沙參各一兩，為末，胡桃仁杵和為丸，茶下。〕
但市人罕識其真，用以紫菀為代，雖其寒熱不同，而其疎利則一。
反藜蘆。

〔古方治婦人腸覃病烏啄丸，所用牡蒙，即此物也。〕
<h3>鬱金</h3>

｛入心散瘀通滯｝
鬱金〔耑入心〕辛苦而平，諸書論斷不一，有言此屬純陰，其論所治，皆屬破氣下血之說；
有言性溫不寒，其論所治，則有療寒除冷之謂；

究之體輕氣竄，其氣先上行而微下達。
凡有宿血凝積，及有惡血不堪之物，先於上處而行其氣；
若使其邪其氣其痰其血在於膈上而難消者，須審宜溫宜涼，同於他味，兼為調治之

〔震亨曰：鬱金屬火與土，其性輕揚上行。
治吐血衂血唾血血腥，及經脈逆行，並宜鬱金末加韮汁、薑汁、童尿同服，其血自消；
痰中帶血者，加竹瀝；

又鼻血上行者，鬱金、韮汁加四物服之。〕；
如敗血衝心，加以薑汁、童便；
去心瘋癲，明礬為丸，硃砂為衣；

與受蠱毒，加以升麻之類。
〔經驗方治失心癲狂，用真鬱金七兩，明礬三兩，為末，薄糊丸，白湯下。
又婦人癲狂十年，至人授此，初服心胸間有物脫去，神氣洒然，再服而甦；

此驚憂，痰血絡聚心竅所致；
鬱金入心去惡血，明礬化頑痰故也。
又范石湖文集云：嶺南有挑生之害，於飲食中行厭勝法，魚肉能反生於人腹中，而人以死，則陰役其家，初得覺胸腹痛，次日刺人，十日則生在腹中也；

凡胸膈痛，即用升麻或膽礬吐之；
若膈下痛，即以米湯調鬱金末二錢服，即瀉出惡物；
或合升麻、鬱金服之，不吐則下。〕

若使惡血惡痰惡瘀惡淋惡痔，在於下部而難消者，俟其辛氣既散，苦氣下行，即為疎泄，而無鬱滯難留之弊矣。
此藥本屬入心散瘀〔龐安常傷寒論方云：
斑痘始有白泡，忽搐入腹，紫黑無膿，用鬱金一兩，甘草二錢半，水半杯，煮乾，去甘草，切片，焙，研末，入冰片五分，每用一錢，以生豬血五七滴，新汲水下。〕，因瘀去而金得泄，故命其名曰鬱金。

書云此藥純陰而寒者，因性主下而言也；
有云是藥性溫而言者，因氣味辛香主上而言也；
各有論說不同，以致理難畫一耳，因為辨論正之。

出川廣，圓如蟬肚，外黃內赤，色鮮微香帶甘者真，市人多以薑黃偽充。
<h3>莪朮</h3>

｛瀉肝氣分之血｝
莪朮〔耑入肝〕辛苦氣溫，大破肝經氣分之血。
蓋人血氣安和，則與血通，血與氣附；

一有所偏，非氣盛而血礙，即血壅而氣滯。
三棱氣味苦平，既於肝經血分逐氣；
莪朮氣味辛溫，復於氣分逐血。

故凡氣因血窒而見積痛不解，吐酸奔豚，痞癖癥瘕等症者，須當用此調治〔按之應手為癥，是因傷食所得；
假物成形為瘕，是因傷血所得；
見於肌膚，可見為痞，是因傷氣所得；

結於隱癖，不見為癖，是因積聚所得。
五積，肝積曰肥氣，在左脇下，形如覆杯，有頭有足，如龜鱉狀；
心積曰伏梁，起於臍上，大如手臂，上至心下；

脾積曰痞氣，在胃脘，覆大如盤；
肺積曰息奔，在右脇下，覆如大杯；
腎積曰奔豚，發於少腹，上至心下，如豚奔走之象，或上或下，亦無定時。

經曰：大積大聚，毒可犯也，衰其大半而止；
過者死。
故去積，須以甘溫調養。

又曰：壯者氣行則已，怯者則着而成病。
潔古云：
壯人無積，惟虛人則有之。

故養正則邪自除。〕，俾氣自血而順，而不致閉結不解矣。
但蓬朮雖屬磨積之味〔血積宜用桃仁、山甲、乾漆、大黃、蝱蟲、蓬朮、瓦楞子，痰積宜用半夏、南星、白朮、枳實、礞石、硝石、風化硝、白芥子、海石、蛤粉、水積宜用大戟、甘遂、蕘花、芫花，酒積宜用乾葛、神曲、砂仁、豆蔻、黃連、乾薑、甘遂、牽牛，茶積宜用薑黃、茱萸、椒、薑，癖積宜用三棱、莪朮、巴霜、大黃，肉積宜用山楂、阿魏、硝石，蠱積宜用雄黃、錫灰、梹榔、雷丸、蕪夷、使君子、鶴虱，瘧積宜用桃仁、鱉甲、草菓。〕，若虛人服之，最屬可危，須得參、朮補助為妙。
大者為廣朮〔頌曰：此物極堅硬難搗。〕，灰火煨透，乘熱搗之，或醋磨酒磨，或煮熟用。

<h3>薑黃</h3>
｛破脾中氣血下行｝

薑黃〔耑入脾〕味辛而苦，氣溫色黃，功用頗類鬱金〔苦寒，色赤〕、三棱〔苦平，皮黑肉白〕、蓬朮〔味苦，色黑〕、延胡索〔辛苦，色黃〕。
但鬱金入心，專瀉心包之血；
莪朮入肝，治氣中之血；

三棱入肝，治血中之氣；
延胡索則於心肝血分行氣，氣分行血；
此則入脾，既治氣中之血，復兼血中之氣耳。

陳藏器曰：此藥辛少苦多〔藏器曰：性熱不冷。〕，性氣過於鬱金，破血立通，下氣最速。
凡一切結氣積氣，癥瘕瘀血，血閉癰疽，並皆有效，以其氣血兼理耳。
〔時珍曰：古方五痹湯，用片子薑黃，治風寒濕氣手臂痛。

戴原禮要訣云：
片子薑黃能入手臂治痛，其兼理血中之氣可知。〕若血虛腹痛臂痛，而非瘀血凝滯者，用之反劇。
蜀川產者，色黃質嫩，有鬚，折之中空有眼，切之分為兩片者，為片子薑黃。

〔和劑方治胎寒腹痛，啼哭吐乳，大便色青，狀若驚搐，出冷汗；
薑黃一錢，沒藥二錢，乳香二錢，為末，蜜丸芡子大，每服一丸，鉤藤湯下。
經驗方心痛難忍，用薑黃一兩，桂三兩，為末，醋湯服一錢，立效。〕廣生者，質粗形扁如乾薑，僅可染色，不可入藥，服之有損無益。

<h3>蒲黃</h3>
｛生用宣瘀通滯，炒用止血｝

蒲黃〔耑入肝〕味甘氣平，功用無他，但以生用、熟用炒黑，分其治法耳。
以生而論，則凡瘀血停滯，腫毒積塊，跌仆傷損，風腫癰瘡，溺閉不解，服之立能宣泄解除。
〔時珍曰：一婦舌脹滿口，以蒲黃頻滲，比曉乃愈。

宋度宗舌腫滿口，御醫用蒲黃、乾薑末，等分，搽之愈；
觀此，則蒲黃之涼血可知矣；
蓋舌為心苗，心包相火，乃其臣使，得乾薑是陰陽相濟也。

失笑散用此同五靈脂，治血氣滯痛。〕以熟焦黑，則凡吐血下血腸風血尿血痢，服之立能止血；
然此止屬外因，可建奇功；
若內傷不足之吐衂，則非此所能治者矣。

<h3>丹參</h3>
｛破心包血瘀，安神志｝

丹參〔耑入心包絡，兼入肝。〕味苦色赤，性平而降〔時珍曰：五參五色配五臟，故人參入脾，曰黃參；
沙參入肺，曰白參；
玄參入腎，曰黑參；

牡蒙入肝，曰紫參；
丹參入心，曰赤參；
其苦參則右腎命門藥也，故人捨紫參而稱苦參，未達此義。〕，書載能入心包絡破瘀一語，已盡丹參功效矣。

然有論其可以生新安胎，調經除煩，養神定志，及一切風痹，崩帶癥瘕，目赤疝痛，瘡疥腫痛等症；
〔時珍曰：
按婦人明理論云「四物湯治婦人病，不問產前產後，經水多少，皆可通用，惟一味丹參散主治與之相同。」蓋丹參能破宿血，補新血，安生胎，落死胎，止崩中帶下，調經脈，其功大類當歸、地黃、芎藭、芍藥故也。〕
｛四物湯亦有產前產後不得妄用，為醫者勿拘死法可耳｝
總皆由其瘀去，以見病無不除，非真能以生新安胎，養神定志也。

凡妊娠無故大便不實者，切忌。
畏鹽水，忌醋，反藜蘆。
<h3>益母草</h3>
｛入心包肝逐瘀｝
益母草〔耑入心包肝〕一名茺蔚，辛微苦寒，功能入肝心包絡，消水行血，去瘀生新，調經解毒，為胎前胎後要劑。

是以無胎而見血淋血閉血崩帶下血痛〔帶下者，因病生於帶脈之意也，帶脈橫於腰間。
凡病人下白，則為白帶，屬氣虛，宜補中益氣；
下赤則為赤帶，屬血虛，宜養血滋陰而兼調氣。〕，既胎而見胎漏，臨產而見難產，已產而見血暈，疔腫乳癰等症，服此皆能去瘀生新。

〔時珍曰：益母草根莖花葉實，並皆入藥，若治肝經風熱，明目益精調經，則用子；
若治腫毒瘡瘍，消水行血，婦人胎產諸病，則宜並用為良。
蓋因根莖花葉專於行血，而子則行中有補也。〕

蓋味辛則於風可散，血可活；
味苦則於瘀可消，結可除；
加以氣寒，則於熱可療；

並能臨症酌施，則於母自有益耳。
外此番痧腹痛嘔之用此濃煎恣飲，亦取能散惡血。
〔若其病非惡血，則非所宜。〕然氣味辛散，瞳子散大者，其切忌之。

｛益母子｝
益母子主治略同，但行中有補。
非若益母草，徒以消水行血為事也。

小暑端午及或六月六日採取良〔濟陰返魂丹，六月六日採花葉實，為末蜜丸，治胎產百病。
近效方搗汁熬膏良。〕，忌鐵，子微炒用。
<h3>劉寄奴</h3>
｛活血通瘀｝
劉寄奴〔耑入肝〕因何而有是名，據書載是劉裕小字寄奴，曾射一蛇，目見童子搗藥，問之，答為寄奴所傷，被裕罵而收藥，每遇金瘡敷之，即愈，故以寄奴是名；

但此雖非屬真，而藥味苦微溫，多能破瘀通經，除癥下脹，及止金瘡血出，大小便血，湯火傷毒。
緣血之在人身，本貴通活；
滯而不行，則血益滯而不出，而癥瘕脹滿愈甚；

行而不止，則血亦滯而不收，而使血出益甚。
寄奴總為破血之品，故能使滯者破而即通，而通者破而即收也〔抉盡破血止血實義〕；
古書止言治功，而不詳繹其義，殊覺疎漏。

但性多走泄，不可過服，令人吐利不止。
莖葉花子皆可用。
<h3>蘇木</h3>
｛涼血破瘀｝
蘇木〔耑入心胃〕甘鹹辛涼，功用有類紅花，少用則能和血，多用則能破血；

但紅花性微溫和，此則性微寒涼也。
故凡病因表裏風起，而致血滯不行，暨產後血暈脹滿以死，及血痛血瘕，經閉氣壅癰腫，跌撲損傷等症，皆宜相症合以他藥調治；
如疎風則與防風同用，行血則與乳香同用〔海藥方〕。

但性平疎泄，產後惡露己盡，大便不實者，均應禁用。
出蘇方交愛〔交州、愛州〕，忌鐵。
<h3>沒藥</h3>
｛入心破血，宣瘀止痛｝
沒藥〔耑入心，兼入肝〕苦平兼辛，諸書亦載能補心膽與肝，蓋謂瘀血不除，則新血安生。

乳香氣味辛溫，既能行氣活血，又有沒藥之苦以破其瘀，則推陳致新，自有補益之妙〔宗奭曰：沒藥大概通滯血，血滯則氣壅瘀，氣壅瘀則經絡滿急，經絡滿急故痛且腫。
凡打撲踠跌，皆傷經絡，氣血不行，瘀壅作腫痛也。〕，是以古方，乳香必同沒藥兼施〔生肌散每每相兼而用〕，謂其可止疼痛，義由此也。
今人不明藥品氣味，動以書載補益，豈不誤甚。

出南番色赤類琥珀者良，治同乳香。
<h3>郁李仁</h3>

｛入脾下氣，行水破血｝
郁李〔耑入脾，兼入膀胱大腸。〕世人多合胡麻同用，以為潤燥通便之需。
然胡麻功止潤燥，煖中活血；

非若郁仁性潤，其味辛甘與苦，而能入脾下氣，行水破血之劑也。
故凡水腫癃急便閉，關格不通，得此體潤則滑，味辛則散，味苦則降，與胡麻實異，而又可以相需為用者也。
〔按宋史錢乙傳云：

一乳婦因悸而病，既已目張不得瞑。
乙曰：煮郁李酒飲之，使醉即愈。
所然者，目系內連肝膽，恐則氣結膽橫不下，郁李仁去結，隨酒入膽，結去膽下，則目能瞑矣，此蓋得肯綮之妙者也。〕然此止屬治標之劑，多服恐滲液而益燥結不解耳。

去皮尖，蜜浸研。
<h3>乾漆</h3>

｛鏟除老血，久積伏蠱｝
乾漆〔耑入肝脾〕味辛氣溫，有毒〔弘景曰：生漆毒烈，人以雞子和服之去蟲，猶自嚙腸胃也。〕，有降無升，耑破日久凝結之血，及削年深堅結之積。
緣人感受風寒暑濕，鬱而為病，則中外不舒？胃中有物，留滯不消，久而生蟲；

血積不化，結而為瘀；
由是陽氣竭澤，津液枯槁，癱瘓風痹；
因之不免用此辛溫毒烈之性，鏟除瘀積，中氣得復，絕傷皆續，而緩急和矣。

按血見漆化水，故能化蠱破血，千金三蠱方皆賴以之為君。
〔震亨曰：漆性急而飛，用之中節，積滯去後，補性內行，人不知也。〕本經言能輕身者，以其蠱去而身自輕之謂也；
所謂中氣可復，絕傷可續者，亦因瘀去而中自復，與傷自續之謂也。

但無積血者切忌，以其傷營血，損胃氣耳。
炒令烟盡為度。
〔試漆訣云：微扇光如鏡，懸絲急似鉤，撼成琥珀色，打着有浮漚。〕若患漆瘡，以生蟹汁、紫蘇解之。

〔相感志云：漆得蟹而成水，蓋物性相制也。
凡人畏漆者，嚼蜀椒塗口鼻則可免。〕
<h3>血竭</h3>
｛入肝血分破瘀｝
血竭〔耑入肝〕係南番樹木之液，猶人之膏脂者是，味甘而鹹，性平色赤。

按五味惟甘主補，鹹主消；
血竭味甘，雖能和血收口，止痛生肌；
然味鹹則消，卻能引膿；

性耑入肝經血分破瘀，故凡跌仆損傷，氣血攪刺，內傷血聚，並宜同酒調服通氣。
乳香、沒藥雖主血病，而亦兼入氣分；
此則耑入血分，而不兼及氣分者也。

但性最急迫，引膿甚利，不可多服〔的解〕，凡血病無積瘀者，不必用之。
以染透指甲燒灰不變色者佳，藥肆偽造甚多〔有用松香同藥染成，有以海母亂真。〕，真者絕少。
同眾藥搗用〔則作飛塵〕，得密陀僧良。

<h3>桃仁</h3>
｛入心包肝破血通瘀｝

桃仁〔耑入心包肝〕辛苦甘溫，為厥陰心包肝血分主藥。
夫血者陰也，有形者也，周流乎一身，一有凝滯，則為癥瘕瘀血血閉，或婦人月水不通，或跌撲損傷積血，及心下宿血堅痛，皆從足厥陰受病，以其為藏血之臟也；
苦能泄滯，辛能散結，甘溫通行而緩肝，故並主之，所以為畜血必需之藥。

〔成無己曰：肝者血之源，血聚則肝氣燥。
肝苦急，急食甘以緩之。
桃仁之甘以緩肝，以散血，故張仲景抵當湯用之以治傷寒八九日，內有蓄血，發熱如狂，小腹滿痛，小便自利者。

又有當汗失汗，熱毒深入吐血，及血結胸煩燥譫語者，亦以此湯主之。
與蝱蟲、水蛭、大黃同用。〕且桃為五木之精，能鎮辟不祥，故主辟邪；
味苦而辛，故能殺小蟲。

雖云苦能去滯，甘能生辛，但苦重甘微，氣薄味厚，沉而下降，故瀉多補少，散而不收；
用之不當，及過用多用，使血下不止，損傷真陰，不可不慎。
〔張璐曰：

大抵氣血喜溫而惡寒，寒則泣不能流，溫則消而去之，此軒岐密旨。
但世之名於醫者，一見血症，每以寒涼濟陰為務，其始非不應手而取效於一時，屢發屢折，而既病之虛陽愈衰，必致嘔逆喘乏，奪食泄瀉；
尚以藥力未逮，猛進苦寒，有陰不濟陽而上溢者，尚為戈戟；

況陽不統陰而亡脫者，尤為砒鴆。
蓋因陽藥性暴，稍有不順，下咽立見其害；
不若陰柔之性，至死不知其誤而免旁人之譏謗也。

噫！
醫之弊，僅可為知己道，難為俗人言耳。〕行血連皮尖生用，潤燥去皮尖炒用，俱研碎；
或燒存性用。

雙仁者有毒不可食。
香附為使。
〔詵曰：能發丹石毒，生者尤損人。

瑞曰：桃與鱉同食，患心腹痛，服朮人忌之。〕
<h3>蓮藕</h3>

｛入心脾血分，消瘀清熱｝
蓮藕〔耑入心脾〕出瘀泥而不染，其根通達諸竅，聯綿諸絡，允為交搆黃宮，通調津液之上品。
味甘性寒，入心脾血分，冷而不泄，澀而不滯，故凡產後血積煩悶，酒後煩渴〔藕汁蜜和服〕，盛怒血淋〔以灰髮二錢，藕汁調服〕，痛脹霍亂，虛渴失血血痢；

並金瘡折傷，酒毒蟹毒〔搗爛，熱酒調服〕；
一切屬熱屬瘀，服之立為解除〔若非熱非瘀，服之增病〕，以其有破血止熱之力也。
煮熟甘溫，益胃補心實腸，久服令人心懽；

并搗塗拆裂凍瘡。
〔熱搗塗患處。〕孟詵曰：
產後忌生冷，獨藕不忌，謂其能散瘀血也。

〔散字作通字看，不作表散言。〕
噤口痢服能止，結糞自下，胃氣自開者，亦以熱除血解而言。
〔冷痢噤口者忌服。〕

熟服止瀉實腸者，以其有溫補之力也。
益脾補心者，以其味甘入胃，多孔象心之謂也。
〔時珍曰：藕生於卑污，而潔白自若，質柔而穿堅，居下而有節，孔竅玲瓏，絲綸內隱；

生於嫩弱，而發為莖葉花實，又復生芽，以續生生之脈，四時可食，令人心懽，可謂靈根矣；
故其所主者，皆心脾血分之疾，與蓮之功稍不同云。
弘景曰：

宋時太官作血䘓，音勘，庖人削藕皮誤落血中，其血渙散不凝，故醫家用以破血，多效。
䘓者血羹也。〕
｛藕粉｝

但世搗澄藕粉，多以豆麥菱粉偽充，真者絕少。
｛藕節｝
藕節味濇，同生地汁、童便，善止一切吐衂血症。

忌鐵。
〔相感志云：藕以鹽水俱食則不損口，同油煠麵米菓食則無渣，煮忌鐵器。〕
<h3>自然銅</h3>
｛散血瘀，接骨止痛｝
自然銅〔耑入骨〕因何用能接骨？蓋緣骨被折傷，則血瘀而作痛；

得此辛以散瘀破氣，則痛止而傷自和也，而骨安有不接乎？且性秉堅剛，於骨頗類，故能入骨而接，是以有合乳香、沒藥、䗪蟲、五銖古錢、麻皮灰、血竭、胎骨作丸，煎當歸、地黃、續斷、牛膝、丹皮、紅花濃湯送下，以治跌撲損傷最效。
但中病即已，不可過服，以致真氣走泄耳〔震亨曰：自然銅世以為接骨之藥，然此等方儘多，大抵宜補氣補血補胃；
俗工惟在速效，迎合病人之意。

而銅非不可用。〕；
若產後血虛者忌服。
產銅坑中，火煅醋淬七次，細研〔新出火者，其火毒、金毒相煽，挾香藥熱毒，雖有接骨之功，燥散之禍，甚於刀劍。〕，甘草水飛用。

<h3>古文錢</h3>
｛破瘀開結散滯｝

古文錢〔耑入肝腎〕氣味辛涼，雖曰屬銅有毒，然歷久氣化，其毒無多。
〔時珍曰：
古文錢但得五百年之外者即可用。〕考其主治，有曰能治目赤翳障，婦人生產橫逆者，是能開其血氣壅塞之路〔宗奭曰：予少時常患赤目腫痛，數日不能開，客有教以生薑一塊，洗淨去皮，以古青銅錢刮汁點之，初甚苦熱淚蔑面，然終無損。

後有患者，教之往往疑惑，信士點之，無不一點遂愈，更不須再；
但作瘡者不可用也。〕；
有曰能治心腹痛者，是能散其血氣凝結之意也；

有曰能治月解不來者，是能解其胞脈也；
有曰能治五淋者，是能通其衝任熱壅也；
有曰能治跌撲損傷者

〔火煅醋淬四十九次〕，是能入其受傷凝滯之所，而消其血瘀也。
故治目赤翳障，則須用以生薑汁塗刮青點目，生內障生花不用；
治婦人逆產五淋，則須煮汁以服；

治便毒初起，則與胡桃肉同嚼食二三枚即消，以金伐木者故耳。
或煮湯，或刮青，或醋服，各依本方製用。
<h3>花蕊石</h3>
｛通瘀止血｝
花蕊石〔耑入肝〕雖產硫黃山中，號為性溫，然究味酸而濇，其氣亦平，故有化血之功耳。

是以損傷諸血，胎產惡血血運，並子死腹中，胞衣不下，服之體即疏通，瘀血化為黃水；
金瘡血流，敷即合口，誠奇方也。
〔頌曰：

近世以合硫黃同煅，研末敷金瘡，其效如神。
人有倉卒金刃，不及煅治者，但刮末敷之亦效。〕但此原屬劫藥〔時珍曰：花蕊石嘗試其味酸濇，其功專於止血，能使血化為水，酸以收之也。
東垣所謂胞衣不出，濇劑可以下之；

蓋赤石脂亦下胞胎，此義同。〕，下後止後，須以獨參湯救補，則得之矣；
若使過服，則於肌血有損，不可不謹。
以罐固濟，頂火煅過，出火毒，研細水飛，晒乾用。

<h3>皂礬</h3>
｛收痰除濕，去毒殺虫，破血分積垢｝

皂礬〔耑入脾，兼入肝，即綠礬〕等於白礬，味亦酸鹹而濇，有收痰除濕，去蠱殺蟲之功，但力差於白礬而稍緩耳。
且此色綠味酸，燒之則赤，用以破血分之積垢，其效甚速；
如金匱之治女勞黑癉硝石礬石丸，專取皂礬以破積瘀之血；

且治喉痹，用此以取酸涌化涎之力〔同米醋研食之，咽汁立瘥〕；
惡瘡疥癬，用以收燥濕解毒之功；
腸風瀉血，用此以收消散濕熱之後，又有收濇之功也。

然而諸治之外，又善消積滯；
凡腹中堅積，諸藥不能化者，以紅礬同健脾消食藥為丸，投之輒消。
〔按張三丰仙傳云：治脾土衰弱，肝木氣盛，木來尅土，心腹中滿，或黃腫如土色，宜伐木丸；

方用蒼朮二斤，米泔水浸，同黃酒麵麯四兩，炒赤色，皂礬一斤，醋拌晒乾，火煅為末，醋糊丸；
每服三四十丸，好酒米湯下，日三服；
時珍常以此加平胃散，治賤役中腹滿，果驗。〕

但胃弱人不宜多用，服此者終身忌食蕎麥，犯之立斃。
青瑩凈者良，煅赤用，畏醋。
<h3>五靈脂</h3>
｛入肝行血，破瘀止痛｝
五靈脂〔耑入心肝〕即北地寒號蟲鳥矢也〔時珍曰：曷旦乃候時之鳥也，五臺諸山甚多，其狀如小雞，四足有肉翅，夏月毛采五色，自鳴若曰鳳凰不如我；

至冬毛落如鳥雛，忍寒而號，曰得過且過；
其矢恆集一處，氣甚臊惡，粒大如豆，採之有如糊者，有粘塊如糖者，人亦以砂石雜而貨之，凡用以糖心潤澤者為真。〕，以其受五行之靈，其矢狀如凝脂，故有五靈脂之號。
其氣腥臭難聞，其味苦酸而辛；

惟其腥穢難聞，故能入血凝臭穢之處而療其病；
惟其味苦酸而辛，故能入心與肝而泄其滯；
是以心中血氣刺痛，婦人產後少腹兒枕塊痛，及痰挾血成窠囊，血凝作痛，目翳往來不定等症，皆為血分行氣必需之藥。

〔宗奭曰：
有人病目中翳往來不定，此乃血所病也，肝受血則能視，目病不治血，為背理也，用五靈脂之藥而愈。
又有人被蛇毒所傷，良久昏憒，僧以酒調藥二錢灌之，遂甦，仍以滓敷咬處，少頃，復灌二錢，其苦皆去；

問之，乃五靈脂一兩，雄黃半兩，同為末耳。
又李仲南云：五靈脂治崩中，非止治血之藥，乃去風之劑；
風動物也，衝任經虛，治風傷襲營血，以致崩中暴下，與荊芥、防風治崩義同，方悟古人識見深遠如此，此亦一說；

但未及肝血虛滯亦自生風之意，按衝為血海，任為胞胎，任脈通，衝脈盛，則月事以時下，無崩漏之患，且易生子。〕若女子血崩，經水過多，赤帶不止，宜半生半炒，酒調服之；
亦治氣逆癲癎，及解蟲毒藥毒。
但此氣味俱厚，辛羶不堪，綱目指為甘溫，張氏謂非正論，改為性寒，不為無見，故僅可治有餘之滯；

若使氣血不足，服之大損真氣；
腥更使人動吐，所當避也。
酒飛去砂石，晒乾入藥，行血宜生，止血宜炒。

惡人參。
<h3>瓦楞子</h3>

｛瀉肝經血分積塊｝
瓦楞子〔耑入肝〕即今所謂蚶子殼者是也，味鹹而甘，性平，故治多主消血化痰除積，為婦人血塊癥瘕，男子痰癖積聚要藥。
〔積者陰氣也，五臟所生，其始發有常處，其痛不離其部，上下有所終始，左右有所窮處，謂之積。

聚者陽氣也，六腑所成，其始發無根本，上下無所留止，其痛無常處，謂之聚。
積聚之症，非止根於偶爾食積不化之可用以化氣消導之劑；
緣經有言：卒然飽食多飲，則腸滿；

起居不節，用力過度，則絡脈傷。
傷於陽絡，則血外溢，血外溢則衂血；
傷於陰絡，則血內溢，血內溢則後血；

傷於腸胃之絡，則血溢於腸外，腸外有寒汁沫與血相搏，則并合凝聚不得散，而積成矣。
且以胃之大絡，名曰虛里，貫膈絡肺，出於左乳之下，其動應衣，是即陽明宗氣所出之道。
凡人飲食不節，漸以留滯，而致痞積成於左脅膈膜之外者，即此候也。〕是以昔人有云，此與鱉甲、蝱蟲同為一類，皆能消瘧除積，但蝱蟲其性最迅，此與鱉甲其性稍緩耳。

煅紅醋淬三次用。
<h3>斑蝥</h3>

｛破惡氣惡毒｝
斑蝥〔耑入下部〕最屬惡物，聞人捕捉，即於尾射出惡氣，令人臭不可聞；
近人肌肉則潰，入胎則墮，其毒概可知矣。

〔神農本草經云：春食芫花為芫青，夏食葛花為亭長，秋食荳花為斑蝥，冬入地中為地膽。
按芫青青綠，花尤毒，亭長黑身赤頭，斑蝥斑色，地膽黑頭赤足。〕其味辛，其氣寒，其性下走而不上
〔專走下竅，直至精溺之處，蝕下敗物，痛不可當。〕，故書言外用止可以蝕死肌，敷疥癬惡瘡；

內治止可以破石淋，拔瘰癧疔腫，下犬傷惡毒而已，取其以毒攻毒也，然惟實者可用。
其拔瘰癧毒，則以斑蝥法製，使令毒根從便出，如粉片血塊爛肉之形
〔楊登甫曰：瘰癧之毒，莫不有根，大抵治以斑蝥、地膽為主，制度如法，能令其根從小便出如粉片血塊爛肉。〕；

次以木通、滑石、燈心草輩導之。
但下犬毒之初，先於患人頭上拔去血髮二三莖，以斑蝥七枚，去翅足炙黃，用蟾蜍搗汁服之；
瘡口於無風處嗍去惡血，小便洗凈，髮炙敷之；

服後小便當有瘀毒泄出，三四日當有狗肉三四十枚為盡，如數少，再服七枚；
若愈後，忌聞鐘聲，復發則不可治矣。
去頭足糯米炒熟，生用則吐瀉，人亦有用米取氣不取質者。

畏巴豆、丹參，惡甘草、芫花。
<h3>水蛭</h3>

｛破血墮胎｝
水蛭〔耑入肝〕即馬黃蜞，生於陰濕之處，善食人血，味鹹與苦，氣平有毒，與蝱蟲功用相似，通利水道，破血墮胎；
故月閉血瘕，積聚無子，並腫毒惡瘡折傷，皆能有效。

然煅之存性，見水復能化生，嚙人臟腑；
破瘀之藥甚多，何須用此。
如犯之者，止用黃泥作丸吞之，必入泥而出，以土制水故也。

〔時珍曰：
昔有途行飲水，及食水菜，誤吞水蛭入腹生子為害，噉咂臟血，腸痛黃瘦者，惟以田泥或擂黃土飲數升，則必盡下出也，蓋蛭在人腹得土氣而下耳。〕
凡用須預先熬黑，七日，置水中不活者方用。

畏石灰、食鹽。
〔柯琴曰：水蛭水物，陰於食血；
蝱蟲飛物，猛於食血。〕

<h3>蝱蟲</h3>
｛破血墮胎｝

蝱蟲〔耑入肝〕微苦微鹹，氣寒有毒，善囓牛馬豬血，因其性以為用，故以之治一切血結諸病。
故凡病血蓄而見身黃脈結，腹痛如狂，小便利，並堅瘕積塊瘧母，九竅閉塞者，服之自克有效，以苦泄結，鹹走血故也。
且色青入肝，服之宜入肝臟血分而散之矣〔河間云：蝱食血而治血，因其性而為用也。〕，仲景合水蛭，用此以治太陽蓄血如狂，亦是此意。

但性屬惡毒，以此治病，是猶刑罰之治盜賊，非得已也。
去翅足炒用，惡麻黃。
<h3>䗪蟲</h3>
｛涼血破積，軟堅接骨｝
䗪蟲〔耑入肝〕即屬地鱉，又名土鱉者是也，味鹹性寒，其物生於土中，伏而不出，善攻隙穴；

以刀斷之，中有汁如漿，鬥接即連，復能行走，故書載跌撲損傷，續筋接骨，義由此耳，真奇物也。
且人陰血貫於周身，雖賴陽和，亦忌燥烈；
若熱氣內鬱，則陰陽阻隔而經絡不通，因而寒熱頓生；

得此鹹寒入血軟堅，則凡血聚積塊癥瘕，靡不因是而除，而血脈調和，營衛暢達，月事時至；
又安有血枯血閉，而不見其生育者乎？故又能治諸般血症而使挾孕而有子也。
是以古人用此以治跌撲損傷，則多合自然銅、龍骨、血竭、乳香、沒藥、五銖錢、黃荊子、麻皮灰、狗頭骨以治；

下腹痛血痛血閉，則合桃仁大黃以治〔頌曰：
張仲景治雜病方，及久病積結，有大黃䗪虫丸，又有大鱉甲丸，及婦人藥並用之，以其有破堅下血之功。〕，各隨病症所因而用之耳。
陰乾臨時研入，畏皂莢、菖蒲、屋遊。

<h3>螃蟹</h3>
｛除血熱血滯，化血為水｝

螃蟹〔耑入胃肝〕最屬陰寒，故書所述利弊，大令人駭；
如蟹與柿同食，則令人泄瀉及發癥瘕；
與孕婦食，則能使胎即下，而爪尤甚；

以蟹燒烟，則能集鼠於庭
〔弘景曰：以黑犬血灌蟹三日燒之，諸鼠畢至。〕；
同銀硃燒烟，則能使臭蟲即斃；

蟹近於漆，則能化漆為水；
筋骨損斷，用蟹搗爛微炒，納入瘡中，則能使筋即連。
他如胸中熱結，喎辟面腫，及蓄血發黃，婦人乳癰硬腫，小兒顱解，凡因熱結熱滯而成者，無不用之立效；

其化血為水，逐熱消瘀，未有若是其神者矣。
總緣性屬鹹寒，外骨內肉，生青熟赤，陽包陰象，陰氣純佈，故克見其迅利耳。
若血因寒滯，及腹中疼痛，喜熱惡寒者，其切忌焉。

醃蟹宜入蒜頭，則不沙蔽；
中蟹毒者，宜搗藕節，熱酒調服。
〔宗奭曰：此物極動風，風疾人不可食，屢見其事。〕

<h2><br><span class="orange">卷六  雜劑</span></h2>
<h2><br>&emsp;<span class="blue">殺蟲</span></h2>
病不外乎虛實寒熱，治不越乎攻補表裏；

所以百病之生，靡不根於虛實寒熱所致，即治亦不越乎一理以為貫通，又安有雜治雜劑之謂哉？惟是虛實異形，寒熱異致，則或內滯不消而為傳屍鬼疰，外結不散而為癰疽瘡瘍；
在蟲既有虛實之殊，寒熱之辨，而毒亦有表裏之異，升降之別；
此蟲之所必殺，而毒之所以必治也。

至於治病用藥，尤須審其氣味冲和，合於人身氣血，相宜為貴；
若使辛苦燥烈，用不審顧，禍必旋踵，謹於雜劑之中，又將惡毒之品，另為編帙，俾人一覽而知，庶於本草義蘊，或已得其過半云。
又按蟲之生，本於人之正氣虧損而成；

體實者，其蟲本不易生，即生亦易殄滅；
體虛者，其蟲乘空內蓄，蓄則即為致害；
害則非易治療。

考之方書所載，治蟲藥品甚多，治亦錯雜不一；
如黃連、苦參、黑牽牛、扁蓄，是除濕熱以殺蟲也；
大黃、朴硝，是除熱邪以殺蟲也；

苦楝子、青黛、藍子，是除鬱熱以殺蟲也；
雷丸、蘆薈、蚯蚓，是除熱積以殺蟲也；
貫眾是除時行熱毒以殺蟲也；

青葙子是除肝經風熱以殺蟲也；
故其為藥，皆寒而不溫。
蒼耳子、松脂、密陀僧，是除風濕以殺蟲也，故其為藥，稍溫而不涼。

川椒、椒目，是除寒濕、水濕以殺蟲也，故其為藥，溫燥而不平。
蘇合香、雄黃、阿魏、樟腦、蛇退，是除不正惡氣以殺蟲也，故其為藥，最辛最溫。
水銀、銀硃、輕粉、鉛粉、黃丹、大楓子、山茵陳、五倍子、百藥煎，是除瘡疥以殺蟲也，故其為藥，寒熱皆有。

紫貝、桃仁、乾漆、皂礬、百草霜，是除血瘀以殺蟲也，故其藥亦多寒熱不一。
厚朴、檳榔，是除濕滿瘴氣以殺蟲也，故其為藥苦溫而平。
穀蟲、鶴虱、使君，是除痰食積滯以殺蟲也，故其為藥，又溫而又寒。

獺肝是補肝腎之虛以殺蟲也，故其藥味鹹而氣溫。
至於榧實則能潤肺以殺蟲，烏梅則能斂肺以殺蟲，百部則能清肺散熱以殺蟲，皆有不甚寒燥之虞。
且蟲得酸則止，凡烏梅、五倍子等藥，非是最酸之味以止其蟲乎？得苦則下，凡大黃、黃連、苦楝根、蘆薈、苦參，非是至苦之味以下其蟲乎？得辛則伏，凡川椒、雄黃、乾漆、大楓子、阿魏、輕粉、樟腦、檳榔，非是最辛之味以伏其蟲乎？得甘則動，凡用毒蟲之藥，必加甘蜜為使，非是用以至甘之味以引其蟲乎？至於寒極生蟲，可用薑、附以為殺；

蟲欲上出，可用藜蘆上涌以為殺；
熱閉而蟲不下，可用芫花、黑牽牛以為殺；
蟲食齲齒，可用胡桐淚、莨菪、韮子、蟾酥以為之殺；

蟲食皮膚而為風癬，可用川槿皮、海桐皮以為殺；
九蠱陰蝕之蟲，可用青葙子、覆盆葉以為之殺；
癆瘵之蟲，可用敗鼓心、虎糞骨、獺爪、鸛骨以為之殺；

但用多屬辛苦酸濇，惟使君、榧實治蟲，按書偏以甘取，義實有在，自非精於醫道者，所可與之同語也。
<h3>鶴虱</h3>

｛入肝除瘀凝滯，殺蟲｝
鶴虱〔耑入肝〕氣味苦平〔即杜牛膝子〕，功專入肝除逆；
故凡一身痰凝氣滯，得此苦以疎泄，則痰氣頓解，而蟲自無安身之地矣。

況蟲得苦則伏，如小兒蚘嚙腹痛，用以鶴虱研末，納於肥肉汁中投服，其蟲自下〔蟲痛面白唇紅，時作時止〕，非其蟲因苦逐，曷克有是。
但藥肆每以胡蘿蔔子代充，不可不辨。
〔千金方曰：

人腹生蟲，大率有九，一曰伏蟲，長四分，為群蟲之主；
二曰蚘蟲，長一尺，生發多，則貫心而殺人；
三曰白蟲，即寸蟲，長一寸，子孫相生，其母轉大，長至四五丈，亦能殺人；

四曰肉蟲，狀如爛杏，令人煩滿；
五曰肺蟲，狀如蠶，令人咳嗽；
六曰胃蟲，狀如蝦蟆，令人嘔吐胃逆喜噦；

七曰弱蟲，又名膈中，狀如瓜瓣，令人多唾；
八曰赤蟲，狀如生肉，令人長鳴；
九曰蟯蟲，形極微細，有如菜蟲，居於廣腸之間，多則為痔，劇則為癩，因人瘡痍，即生癰疽癬瘻，瘑疥齲蟲，無所不為。〕

<h3>雷丸</h3>
｛除熱，消積殺蟲｝

雷丸〔耑入胃〕味苦而鹹，性寒小毒，本竹餘氣所結，得霹靂而生，故有雷丸之號。
功耑入胃除熱，消積化蟲；
故凡濕熱內鬱，癲癎狂走，汗出惡風，蟲積殆甚，腹大氣脹，蟲作人聲者，服之即能有效〔蟲在肝，令人恐怖，眼中赤壅；

蟲在心，令人心煩發燥；
在脾使人勞熱，四肢腫急；
在肺使人咳嗽氣喘。〕；

以其秉性純陰，兼味至苦，感其霹靂，故能去其邪魅也。
所云惟利男子，不利婦人，亦以婦人屬陰，故於陰物不宜耳〔志曰：久服飲人陰痿。〕；
究之果屬腎熱，亦又何礙？但無蟲積，不得妄用。

皮黑肉白者良，若肉紫黑者殺人；
甘草水浸一宿，酒拌蒸，或泡用。
厚朴、芫花為使，惡葛根。

〔繡按綱目述楊勔腹有小聲應人，後讀至本草雷丸不應，知為應聲蟲害，其說不無可疑。〕
<h3>蘆薈</h3>

｛除熱殺蟲｝
蘆薈〔耑入肝，兼入脾心，即波斯國木脂〕大苦大寒，功專殺蟲除疳，安心明目，最為小兒驚癎疳積上品〔蘆薈、使君子等為末，米飲下。〕；
且能吹鼻殺腦疳，及除鼻癢。

〔劉禹錫傳信方云：予少年曾患癬，初在頸項間，後延上左耳，遂成濕瘡浸淫；
用諸藥徒令蜇蠚，其瘡轉甚；
偶遇楚州賣藥人，教用蘆薈一兩，炙甘草末半兩，研末，先以溫漿水洗癬，拭淨傅之，立乾便瘥，真神奇也。〕

然苦雖能殺蟲，寒能療熱，而氣甚穢惡〔氣血得香則順，得臭則逆，所當慎投。〕，僅可施之藜藿；
若胃虛少食人得之，入口便大吐逆，遂致奪食泄瀉，因而羸瘦怯弱者多矣。
如黑錫，味苦色綠者真。

<h3>阿魏</h3>
｛入脾胃消痞，除穢殺蟲｝

阿魏〔耑入脾胃〕出西番波斯國中，阿虞木枝梗汁，味辛，氣平而溫，且極臭烈，故書載能殺蟲辟惡。
又其味既兼辛與溫，則氣更活不滯，故書載治痞辟穢；
是以溫瘧鬼魅，蠱毒傳屍，惡氣痞積等症，服之最為得宜。

〔王璆百一選方治久瘧，用真阿魏、丹砂糊丸，人參湯下。〕但人血氣，聞香則順，遇臭則逆；
故胃虛氣弱之人，雖有痞積，但當溫胃和氣，俾痞自消，切勿用此臭烈以傷胃氣。
至辨真偽，則但取少許，安置銅器一宿，沾處白如銀色者真；

以真最屬難得，古人己有黃芩無假，阿魏無真之說矣。
用缽細研，熱酒器上裛過入藥。
<h3>大楓子</h3>
｛性熱殺蟲｝
大楓子〔耑入肝脾〕本屬毒藥耳，按據諸書皆載味辛性熱，其藥止可取油以殺瘡疥；

若用此以大風病，則先傷血而失明矣。
〔故以大楓子名。〕故凡血燥之病，宜用苦寒以勝，縱有瘡疥宜辛宜熱，而血有受損，不更使病益劇乎？即或效以驟成，功以劫致，然烈毒之性，不可多服；
惟用外敷，不入內治，其功或不沒也。

凡入丸藥湯藥，俱宜除油為妙。
<h3>榧實</h3>

｛潤肺，殺蟲化水｝
榧實〔耑入肺〕甘濇微苦，體潤而滑，性平無毒；
按據諸書有言，氣味苦寒，能瀉濕熱，為肺家之菓；

又云性溫散氣，能去腹中邪氣，及殺諸蟲，皆無定論。
余按榧實甘潤，是其本質，凡肺不潤而燥者，得此則宜，故有解燥除熱之功，非書所云能除濕熱之意乎？又其燥熱內擾，則蟲自爾見蝕，而五痔腹脹等症自爾悉形，服此燥氣悉除，腸胃頓清，其氣自爾不結，非書所謂溫能溫能散氣之意乎？
又書有載有毒無毒，在人食既無病，又能以此療病，毒何由見，非書所云無毒之說乎？

又其苦濇兼備，既能清燥潤肺，復於蟲蝕性味不合，令其即化為水，非書所云有毒說乎？究之止屬潤肺解熱殺蟲之品，其言有毒，止是毒蟲之毒，而非毒人之毒也；
其言無毒，因非毒人之毒，而為毒蟲之毒也。
故凡一切肺燥而見咳嗽不寧，腹中不和，五痔惡毒，並小兒黃瘦便祕不解等症，服之無不奏效。

〔好食茶葉面黃，每日食榧子七枚，以愈為度。
治寸白蟲，日食榧子七枚，滿七日，蟲皆化為水。〕昔東坡詩云：驅除三彭蠱，愈我心腹疾。
義正是矣。

但多食則有滑腸之虛；
炒食味即香酥甘美，更有引火入肺大腸受傷之慮，不可不細察耳。
忌鵝肉，反菉豆，能殺人。

〔物類相感志云：榧煮素羹，味更甜美；
豬脂炒榧，黑皮自脫；
榧子同甘蔗食，其渣自軟。〕

<h3>水銀</h3>
｛殺諸蟲瘡疥｝

水銀〔走而不守〕從石中迸出者為石汞，從丹砂中出者為硃裏汞，究皆丹砂液也。
性稟至陰，辛寒有毒，質重着而流利；
得鹽礬為輕粉，加硫黃為銀硃，煬成鑵同硫黃打火昇煉，則為靈砂，同皂礬則為升降靈丹；

藥之飛騰靈變，無有過是，故以之殺諸蟲疥瘡也。
然其陰之性，近於男子陰器則必消痿無氣，入耳能蝕人腦至盡
〔頭瘡切不可用〕，入肉令百節攣縮，外敷尚防其毒害，內服為害，不待言而可知矣。

〔今人有水銀燒成丹砂，醫人不曉，誤用不可不謹。〕得棗肉入唾同研則散，得鉛則凝，得硫黃則結〔時珍曰：水銀陰毒之物，無似之者；
而大明言其無毒，本經言其久服成仙，甄權言其還丹元母，抱朴子以為長生之藥，六朝以下，貪生者服食至成廢篤而喪厥軀，不知若干人矣？方士固不足道，本草其可妄言哉，水銀但不可服食耳，而其治病之功，不可掩也；
同黑鉛結砂則鎮墜，又鉛同硫黃結砂，則拯救危病，此乃應變之兵，在用者能得肯綮而執其樞要耳。〕，得紫河車則伏，得川椒則收。

〔水銀失在地者，以花椒茶末收之。〕
<h3>銀硃</h3>

｛殺蟲治瘡｝
銀硃〔外治〕係水銀同煅煉成硃，性燥味辛，方書用以殺蟲治瘡，亦是以毒解毒而已；
用以食服，古人切戒，謂其性捍烈，良非所宜。

〔與輕粉同。〕且同蟹殼燒之，則臭蟲絕跡，和棗肉熏之，則瘡疥頓枯，於此可徵其概矣。
<h3>輕粉</h3>

｛殺蟲治疥，卻瘀消積｝
輕粉〔耑入筋骨〕係水銀加鹽礬昇煉而成〔水銀一兩，白礬二兩，食鹽一兩，入鐵器內，盆覆封固升鍊。
又法，水銀一兩，皂礬七錢，白鹽五錢，同上昇法，一兩汞可昇粉八錢。

按水銀金之魂魄，綠礬鐵之精華，二氣同根，是煉製成粉，無鹽則色不白也。〕，雖是化純陰而為辛燥，然陰毒之性猶存，故能殺蟲治瘡，劫痰消積，烈毒之性，走而不守；
今人用治楊梅瘡毒，雖能劫風痰濕熱，從牙齦而出，暫得寬解〔劉完素曰：銀粉能傷牙齒。
蓋上下齒齦屬手足陽明之經，毒氣感於腸胃，而精神氣血水穀既不勝其毒，則毒即循經上行，而至齒齦嫩薄之分。〕，然毒氣竄入筋骨，血液耗損，久久發為結毒，遂成廢人。

仍須用水銀昇鍊，入三白丹引拔毒之藥，同氣搜逐癘風；
醉仙丹、通天再造散，用以搜剔毒邪，仍從齒縫而出；
再以錢氏利驚丸、白餅子並用，取痰積從大便而出矣。

〔時珍曰：
黃連、土茯苓、陳醬、黑鉛，可制其毒。〕畏磁石、石黃，忌一切血。
〔本出於丹砂故也。

閨閣事宜作女人面脂，用輕粉、滑石、杏仁去皮尖等分，蒸過，入腦麝為末，以雞子清調勻，名太真紅玉膏，洗面畢傅之，旬日色如紅玉。〕
<h3>穀蟲</h3>

｛消食積｝
穀蟲〔耑入腸胃〕味苦性寒，出於糞中，故仍取其入腹消積，俾其不傷正氣也；
其法漂凈炙黃，為末調服。

又用蝦蟆數十隻，打死置於鐔內，取穀蟲入內食盡，然後淘除穢惡，取穀蟲焙乾；
凡小兒疳積，腹大腳弱，翳膜遮睛，及大人熱結譫語，毒利作嘔，並宜服之，無不立效。
是以鼻齒疳瘡，取此有尾者燒灰一錢，同褐衣灰和勻，頻吹最效。

與利骨取牙，用白馬腦上肉一二斤，待生蛆，與烏骨白雞一隻食之，取糞陰乾，每一錢入硇砂一錢，研勻，用少許擦疼處，片時即落；
皆取穢以入穢，遇骨與肉鑽入之意，無他義也。
<h2><br>&emsp;<span class="blue">發毒</span></h2>

內經曰：營氣不從，逆於肉裏，乃生癰腫。
又曰：諸痛瘡癢，皆屬心火。
又觀丹溪有言：癰疽皆因陰陽相滯而生。

則是癰疽之發，固合內外皆致，而不僅於肉裏所見已也；
但其毒氣未深，等於傷寒，邪初在表，其藥止宜升發，而不遽用苦寒，俾其毒從外發；
若稍入內為殃，則毒勢纏綿不已，而有毒氣攻心必死之候矣。

予按發毒之藥，品類甚多，凡三陽升麻、柴、葛、羌、防、白芷、荊芥、薄荷、桔梗等藥，何一不為發毒散毒之最；
山甲、皂角等藥，何一不為驅毒、追毒之方。
至於蜈蚣則能驅風通瘀散結，蛇退則能驅風辟惡，野菊花則能散火逐氣，王不留行則能行氣宣滯，皆為祛散惡毒之劑。

外有蟾酥、蟾蜍，力能透拔風邪火毒，象牙力能拔毒外脫，楓香力能透毒外出，人牙力能入腎推毒，胡桐淚力能引吐熱毒在膈，輕粉、黃丹、銀硃，力能制外癰疽瘡疥，螻蛄、萞麻，力能通水開竅，拔毒外行。
若在芙蓉花，則藥雖屬清涼，而仍兼有表性，是以用此以為敷毒箍毒之方。
餘則治毒之劑，審其性有苦寒之味者，應另列於解毒之中，不可入於發毒劑例；

俾人皆知毒從外發，不得竟用內藥內陷云。
<h3>萞麻子</h3>

｛有收拔惡毒，開竅通利之力｝
萞麻子〔耑入經絡諸竅〕甘辛有熱，性味頗類巴豆，既有收引拔毒之能，復有開竅通利之力。
觀書所言搗膏以貼手臂腫痛，一夜即效〔用此同羊脂、麝香，鯪鯉甲等藥等藥，煎作摩膏，日摩數次。〕；

子宮脫下，用此研膏以塗頂心即入
〔或搗仁貼丹田亦可〕；
胞衣不出，用此研膏以塗腳心即下；

中風口眼喎斜，偏左貼右手心，偏右貼左手心，即止；
至於口噤鼻塞耳聾喉痹舌脹，用油煙薰即開；
水癥浮腫，用仁研服一頓即消〔壯人止可五粒〕；

針刺好肉，用仁搗敷患處即拔；
瘰癧惡瘡，用仁外敷立愈〔時珍曰：鵜鶘油能引藥氣入內，萞麻油能拔病氣外出。〕；
凡此皆屬外用以奏奇功，但不宜於服耳。

昔人有以汁點畜舌根下，即不能食；
點畜肛門內，即下血死；
并云服萞麻者，一生不得服豆，犯即脹死，其毒可知。

鹽水煮，去皮，研取油用，忌鐵。
<h3>芙蓉花</h3>

｛清肺涼血，散熱解毒｝
芙蓉花〔耑入肺，兼入肝〕為外科癰疽藥也，凡清涼膏、清露散、鐵箍散，即是此物。
蓋此味辛氣平質滑，功耑清肺涼血，散熱止痛，消腫排膿。

凡一切癰疽腫毒，無論花葉及根，皆可搗研為末，調蜜塗四圍，留中患處，乾則頻換；
初起者即覺清涼，痛止腫消，已成者即膿出，已潰者即易斂；
或加赤小豆、蒼耳子同入為末，功效殊見。

然必毒輕不重，用此方可；
若大毒陰毒，其勢莫遏，則非輕小平劑所能治矣，此又不可不知也。
<h3>楓香</h3>
｛透毒外出｝
楓香〔耑入肝脾〕係楓膏脂所成，結而為香，故曰楓香，又曰白膠香。

按楓性最疎通，故木易蛀，外科用以透毒；
金瘡末敷即效，筋斷即續；
齒頰腫痛，燒灰揩牙甚工；

咳唾膿血，同藥服之即止，皆取透發病氣之意〔時珍曰：楓香、松脂，皆可亂乳香，其功雖次於乳香，而亦髣髴不遠。〕，故能見其皆治也。
以虀水煮二十沸，入冷水中，揉扯數十次，晒乾用。
<h3>象牙</h3>
｛拔毒外脫｝
象牙〔耑入肌肉〕味甘性寒，按象性主剛猛，而牙則善脫，故凡皮肉間有形滯物，及邪魅驚悸風癎，並惡瘡內有毒未拔者，服之立能有效，以其具有脫性，故能以脫引脫耳。

是以癰腫不解，用牙磨水服之，并挫末蜜調，塗之即效；
諸鐵竹木刺入肉，刮削煎湯，溫服即愈；
諸骨鯁入於喉，刮下薄片頻服即吐，不吐再服，以吐出為度。

｛象皮｝
象皮味鹹氣溫，專治金瘡不合，用皮煅灰性敷之，亦可熬膏入散。
<h3>蟾酥</h3>
｛蟾酥拔風火熱毒之邪｝
蟾酥〔耑入肌肭〕即蟾蜍〔俗名癩蝦蟆〕眉間內有白汁者也，味辛氣溫，有毒，能拔一切風火熱毒之邪使之外出。

蓋邪氣着人肌肉，鬱而不解，則或見為疔腫發背，陰瘡陰蝕，疽癘惡瘡，故必用此辛溫以治；
蓋辛主散，溫主行，使邪盡從汗發，不留內入，而熱自可以除矣；
但性有毒，止可外治取效。

〔如發背未成者，用活蟾蜍繫瘡上，半日，蟾必昏憒，置水中救其命，再易一個，三日則毒散矣；
勢重者剖蟾蜍合瘀上，不久必臭不可聞，再易二三次即愈，慎勿以微見輕也。〕
即或用丸劑，亦止二三四釐而已，多則能使毒人；

其用作丸投服，亦宜雜他藥內入，如牛黃、明礬、乳香、沒藥之類，毋單服也。
故書載拔諸毒，只宜用酥一錢，白麵二錢，硃砂少許，作錠，諒病輕重酌與，不可盡服。
又治背發無名等毒，取酥三五分，廣膠水化，米醋入銚火化，乘熱手刷不已，以散為度。

刻玉塗之，等於刻蠟；
房術用之更善，總皆外科奪命之功〔一句括盡〕，輕用爛人肌肉。
｛蟾蜍散熱瀉熱，外拔內攻｝

至若蟾蜍氣味辛寒，凡癥瘕積塊，風犬咬傷，小兒疳積，瘟疫發斑，瘡疽發背，用之與酥略同，以其辛有發散之能，寒有逐熱之功。
外敷固見神功，內服除去頭足腹腸垢，亦能去積除熱。
如風狗咬傷，用蟾蜍後足搗汁生食，先於患人頂心拔去血髮三四莖，於小便內見沫，其毒即解。

發背初腫，用活蟾數個更易繫於腫上〔法詳上〕，則其毒亦散矣〔時珍曰：蟾蜍土之精也，上應月魄而性靈異，穴土食蟲，又伏山精，制蜈蚣，故能入陽明經退虛熱，行濕氣，而為疳病癰疽諸瘡要藥也。〕，總皆具有外拔內攻之力，勿輕用也。
蟾酥以油單紙裹眉裂之，酥出紙上，陰乾用。
蟾蜍焙乾，去皮爪，酒浸去肉用。

<h3>人牙</h3>
｛入腎推毒外出｝

人牙〔耑入腎〕味鹹性溫，功耑治痘倒靨。
緣痘或出不快，反見黑陷，多因毒氣深入，故須用此內發。
時珍曰：齒者腎之標，骨之餘也。

痘瘡則毒自腎出，方長之餘，外為風寒穢氣所冒，腠理閉塞，血澀不行，毒不能出，或變黑倒靨，宜用此物以酒麝達之，竄入腎經，發出毒氣，使熱令復行而瘡自紅活，蓋刦劑也。
若伏毒在心，昏冒不省人事，及氣虛色白，癢塌不能作膿，熱疿紫泡之症，止宜解毒補虛；
苟誤用此，則鬱悶聲啞，反成不救，可不慎哉。

〔高武痘診管見云：
左仲恕言變黑歸腎者，宜用人牙散；
夫既歸腎矣，人牙豈能復治之乎。〕煅退火毒用。

<h2><br>&emsp;<span class="blue">解毒</span></h2>
毒雖見症於外，而勢已傳於內，則藥又當從內清解，故解毒亦為治毒之方所不可缺也。
第人僅知金銀花、牛蒡子、甘草為解毒之品，凡屬毒劑，無不概投；

詎知毒因心熱而成者，則有黃連、連翹可解；
因於肺火而成者，則有黃芩可解；
因於肝火而成者，則有膽草、青黛、藍子可解；

因於胃火胃毒而成者，則有石膏、竹葉、大黃可解；
因於腎火而成者，則有黃柏、知母可解。
且毒在於腸胃，症見癰疽乳閉，宜用漏蘆以通之；

症見消渴不止，宜用菉豆煮汁以飲之；
症見腸澼便血，宜用白頭翁以解之；
症見時行惡毒，宜用金汁、人中黃以利之。

至於楊梅症見，多屬肝腎毒發，宜用土茯苓以清之；
喉痹咽痛，多屬痰火瘀結，宜用射干以開之；
心腎火熾，宜用山豆根以熄之；

鬼疰瘰癧，潰爛流串，多屬經絡及脾毒積，宜用蚯蚓以化之；
口眼喎斜，癰腸痔漏，多屬經絡腸胃毒發，宜用蝸牛以治之；
乳癰乳岩，多屬肝胃熱起，宜用蒲公英以療之；

惡瘡不斂，多屬心肺痰結，宜用貝母以除之；
無名疔腫，惡瘡蛇虺，瘰癧結核，多屬毒結不化，宜用山慈姑以治之；
毒勢急迫，咳唾不止，多屬中氣虛損，宜用薺苨以緩之。

他如癰腫不消，有用米醋同藥以治；
熱涎不除，積垢不清，有用皂、白二礬以入；
癰疽焮腫，胸熱不除，有用甘草節以投，皆有深意內存，不可稍忽。

若在斑蝥、鳳仙子惡毒之品，要當審症酌治，不可一毫稍忽於其中也。
<h3>牛蒡子</h3>

｛清肺風熱｝
牛蒡子〔耑入肺〕又名惡實，又名鼠粘子，辛苦冷滑，今人止言解毒，凡遇瘡瘍癰腫痘疹等症，無不用此投治，然尤未繹其義；
凡人毒氣之結，多緣外感風寒，營氣不從，逆於肉裏，故生癰毒。

牛蒡味辛且苦，既能降氣下行，復能散風除熱〔深得表裏兩解之義〕，是以感受風邪熱毒，而見面目浮腫，咳嗽痰壅，咽間腫痛，瘡瘍斑疹，及一切臭毒痧閉，痘瘡紫黑便閉等症，無不藉此表解裏清。
但性冷滑利，多服則中氣有損，且更令表益虛矣；
至於脾虛泄瀉，為尤忌焉。

實如葡萄而褐色，酒拌蒸，待有霜，拭去用。
<h3>金銀花</h3>

｛清肺熱，解癰毒｝
金銀花〔耑入肺〕經冬不凋，故又名忍冬。
味甘性寒，無毒，諸書皆言補虛養血；

又言入肺散熱，能治惡瘡腸澼，癰疽痔漏，為外利治毒通行要劑。
按此似屬兩岐，殊不知書言能補虛者，因其芳香味甘，性雖入內逐熱，而氣不甚迅利傷損之意也；
書言能養血者，因其毒結血凝，服此毒氣頓解，而血自爾克養之謂也。

究之止屬清熱解毒之品耳〔確斷〕，是以一切癰疽等病，無不藉此內入，取其氣寒解熱，力主通利；
至云能治五種屍疰，事亦不虛。
〔飛屍、遁屍、風屍、沉屍、屍疰，五疰病因不一，但此專主風濕內結為熱而言。

又按精要云：
忍冬酒云治一切癰疽，陋貧藥材難得，須用忍冬藤生取一把，以葉入砂盆研爛，入生餅子酒少許，稀稠得所，塗於四圍，中留一口洩氣；
其藤止用五兩，木槌搥損，不可犯鐵；

大甘草節生用一兩，同入砂瓶內，以水二盆，文武火慢煎至一盆，入無灰好酒一大盌，再煎十數沸，去渣，分為三服，一日一夜吃盡；
病勢重者，一日二劑，服至大小腸通利，則藥力到。〕如謂久服輕身，延年益壽，不無過諛；
凡古人表著藥功，類多如是，但在用藥者審認明確，不盡為藥治效所惑也。

花與葉同功，其花尤妙。
〔江浙地方，以此代茶。〕
<h3>山豆根</h3>
｛清心降火利咽｝
山豆根〔耑入心〕大苦大寒，功耑瀉心保肺，及降陰經火逆，解咽喉腫痛第一要藥。

緣少陰之脈，上循咽喉，咽喉雖處肺上，而肺逼近於心，故凡咽喉腫痛，多因心火挾其相火交熾，以致逼迫不寧耳；
治當用此以降上逆之邪，俾火自上達下，而心氣因爾以除。
且能以祛大腸風熱〔肺與大腸相表裏，肺氣清則大腸風熱亦解。〕，及解藥毒，殺小蟲，并腹脹喘滿，熱厥心痛〔火不上逆，則心腹皆安。〕，並療人馬急黃〔熱去血行〕；

磨汁以飲，五痔諸瘡，服之悉平；
總賴苦以泄熱，寒以勝熱耳。
但脾胃虛寒作瀉者禁用。

<h3>薺苨</h3>
｛和中止嗽，消渴解毒｝

薺苨〔耑入肺脾〕即甜桔梗，似人參而體虛無心，似桔梗而味甘不苦。
按據諸書有因味甘，載能和中止嗽消渴；
然力專主解毒，以毒性急迫，甘以和之故也。

觀葛洪肘後方云：一藥而解眾毒者，惟薺苨汁濃飲一升，或煮嚼之，亦可作散服；
此藥在諸藥中，毒皆自解也。
又張鷟朝野僉載云：名醫言虎中藥箭，食清泥而解；

野豬中藥箭，豗薺苨而食；
物猶知解毒，何況於人乎？觀此洵為解毒之最，且更能治強中精出，消渴之後，發為癰疽之症〔千金有薺苨丸、豬腎薺苨湯方〕，亦以取其清熱解毒之功，無他義耳。
〔薺苨丸，用薺苨、大豆、茯神、磁石、栝蔞根、熟地黃、地骨皮、玄參、石斛、鹿茸各一兩，人參、沉香各半兩，為末，以豬肚洗淨煮爛，杵和為丸，空心鹽湯下。

豬腎薺苨湯，用豬腎一具，薺苨、石膏各三兩，人參、茯苓、磁石、知母、葛根、黃芩、栝蔞根、甘草各二兩，黑大豆一升，水一斗半，先煮豬腎、大豆，取汁一斗，去滓，下藥再煮三升，分三服，後人名為石子薺苨湯。〕但市肆多取此苗以亂人參〔又有取此作為黨參者，其性即屬薺苨。〕，不可不察。
<h3>白頭翁</h3>

｛瀉腸胃熱毒｝
白頭翁〔耑入腸胃〕味苦性寒，何書用此以治痢便膿血？經云：腎欲堅，急食苦以堅之。
痢則下焦虛損，故以純苦之劑以堅，如仲景之治挾熱下痢之用白頭翁湯之屬是也〔湯用白頭翁、黃連、黃柏、秦皮〕；

若使熱結不除，則腎愈虛愈解而痢莫愈。
又書何以用此以治瘟瘧寒熱，齒痛骨痛，鼻衂禿瘡疝瘕等症；
亦因邪結陽明，服此熱解毒清，則腎不燥擾而骨固〔齒屬腎〕，胃不受邪而齒安〔齦屬陽明〕，毒不上侵而衂止，熱不內結而疝與瘕皆卻〔疝，用此搗敷〕，風無熱熾，而小兒頭禿得除矣，總皆清熱毒之力也。

近根有白茸，得酒良。
<h3>漏蘆</h3>

｛解胃府熱毒，並通乳汁｝
漏蘆〔耑入胃〕味苦而鹹，氣寒有毒；
凡苦則下泄，鹹則軟堅，寒則勝熱，漏蘆氣味俱備，其性耑入陽明胃經，故凡癰疽背發，乳汁不通，及預解時行痘毒者，咸須仗此以解毒邪，俾邪盡從便出而解矣。

〔諸症非盡熱毒而起，不得妄用。〕
然書又云：遺精尿血能止。
亦因毒解熱除自止之意，非因漏蘆寓有收濇之力也。

但氣虛瘡瘍不起，及孕婦有病者切忌，出閩中，莖如油麻枯黑如漆者真，甘草拌，連翹為使。
<h3>山慈姑</h3>

｛瀉熱散結，治瘰癧等毒｝
山慈姑〔耑入肺〕味苦微辛，氣寒微毒，功耑瀉熱消結解毒。
故凡症患癰疽，無名疔腫，癮疹惡瘡，蛇虺齒傷，瘰癧結核等症，用此外敷〔醋磨塗〕，固可解散，內服亦可調治，總為結毒散結之方。

〔普濟方治粉滓面䵟，用山慈姑夜塗旦洗。〕
但性寒涼，不可過服。
根與慈葱、小蒜相類，去毛殼用。

<h3>菉豆</h3>
｛清腸胃熱毒｝

菉豆〔耑入腸胃〕味甘氣寒，據書備極稱善，有言能厚腸胃，潤皮膚，和五臟，及資脾胃；
按此用參、耆、歸、朮，不是過也。
第書所言能厚、能潤、能和、能資者，緣因毒邪內熾，凡臟腑經絡皮膚脾胃，無一不受毒擾；

服此性善解毒，故凡一切癰腫等症，無不用此奏效。
〔并解一切草木金石砒霜等毒。〕煮汁則止消渴。
｛菉豆粉｝

磨粉合以乳香、丹砂，則能護心使毒不入。
〔護心膏用此。〕築枕夜臥，則能明目疎風；
杖瘡疼痛，則用雞子白調敷即愈。

｛菉豆皮｝
皮尤涼於菉豆，退翳明目如神。
粉撲痘潰尤妙。

〔一市民出行折一足，僧授一方，菉豆粉新銚炒柴胡，井水調，厚敷紙貼，杉木紮定，其效如神。〕皆有除熱解毒之功，而無補益滋助之力。
且與榧子相反，同食則殺人。
<h3>蚯蚓</h3>
｛解伏熱，除鬼疰｝
蚯蚓〔耑入脾經絡〕最屬寒味，觀書所載甚明，其言味鹹性寒，無毒；

其論所治，則云能主伏屍鬼疰，傷寒伏熱，狂謬熱病，發狂血熱，痘瘡斑多紫黑，癥瘕黃疸，損傷垂危，瘰癧潰爛流串，腎風腳氣，備極熱毒形症，皆能調治〔宗奭曰：
腎臟風下疰病，不可闕也。
頌曰：腳氣藥必須此物為使，然亦有毒；

有人因腳病，藥中用此，果得奇效；
病愈，服之不輟，至二十餘日，燥憒，但欲飲水不已，遂至頓委。
大抵攻病用毒藥，中病即當止也。〕，則其氣味之寒，不待言矣。

究其所以致治，則因此物伏處窪處〔水濕〕，鑽土飲泉，是其本性；
故能除其鬼疰，解其伏熱。
且味鹹主下，處濕而以入濕為功；

故於濕熱之病，濕熱之物，遇之即化；
停癥畜水，觸着即消，而使盡從小便而出。
〔時珍曰：其性寒而下行，故能解諸熱疾下行，且利小便，治足疾，而通經絡也。〕矧蚓本有鑽土之能，化血之力；

而凡跌仆受傷，血瘀經絡，又安有任其停蓄而不為之消化乎。
但審認不確，妄為投用，良非所宜。
取老蚯蚓白頭者良，搗汁井水調下；

入藥，或晒乾為末
〔汪昂云：中其毒者，鹽水解之。
張將軍病蚯蚓咬毒，每夕濃煎鹽水洗身，數過而愈。〕

，或微炙，或燒灰，各隨本方用。
<h3>蝸牛</h3>

｛瀉風邪、經絡腸胃熱毒｝
蝸牛〔耑入經絡大腸胃〕即帶殼大蜒蚰是也，生下濕地，陰雨即出，性稟至陰，味鹹小毒；
故古方用此以治真陰虧損，腠理不密，致風中於經絡，而見口眼喎斜，筋脈攣拘；

及風熱脫肛，痔瘡腫痛，癰疽發背疔腫等症，皆能見效〔頌曰：
入嬰孩藥最勝。〕，總以取其鹹寒，解其諸熱之性耳。
并解蜈蚣毒。

取形尖小，緣桑木佳。
〔無殼名蜒蚰。〕
<h3>人中黃</h3>
｛瀉腸胃實熱｝
人中黃〔耑入腸胃〕是用甘草末入竹筒，塞孔，冬月置於糞缸之內，經春取出，懸掛風處，陰乾取用。

味甘性寒，書載功耑入胃解毒，以其味甘故也〔甘入中〕；
其解五臟實熱，以其氣寒故也〔寒勝熱〕；
又治溫疫諸毒斑狂，及發瘡痘黑陷不起，以其臭與不正相類，故能以毒攻毒也。

然遇急難得，可取坑垢以代。
<h2><br>&emsp;<span class="blue">毒物</span></h2>
凡藥冲淡和平，不寒不熱，則非毒矣；

即或秉陽之氣為熱，秉陰之氣為寒，而性不甚過烈，亦非毒矣。
至於陰寒之極，燥烈之甚，有失冲淡和平之氣者，則皆為毒；
然毒有可法製以療人病，則藥雖毒，而不得以毒稱；

若至氣味燥迫，並或純陰無陽，強為制伏，不敢重投者，則其為毒最大，而不可以妄用矣。
如砒霜、硇砂、巴豆、鳳仙子、草烏、射罔、鉤吻，是熱毒之殺人者也；
水銀、鉛粉、木鱉、蒟蒻，是寒毒之殺人者也；

萞麻、商陸、狼牙，是不寒不熱，性非冲和，寓有辛毒之氣，而亦能以殺人者也。
然繡竊謂醫之治病，凡屬毒物，固勿妄投；
即其性非毒烈，而審症不真，辨脈不實，則其為毒最大，而不可以救矣。

況毒人之藥，人所共知，人尚知禁；
若屬非毒，視為有益，每不及防。
故余竊見人病，常有朝服無毒之藥，而夕見其即斃者；

職是故也，因附記以為妄用藥劑一戒。
<h3>鳳仙子</h3>

｛攻堅破硬，拔毒｝
鳳仙子〔耑入腎〕又名急性子，是俗所謂金鳳花子是也，其性急猛異常。
味苦氣溫，小毒，凡人病患頑痰積塊，噎膈骨鯁，服之立刻見效；

以其氣味急迫，能於骨穴堅硬處所，極力搜治。
是以勝金丹用之以治狂癡，取其急領砒毒吐泄；
同砒以點牙疼，即落；

同獨蒜搗汁以塗痞塊，即消〔噎食不下，用鳳仙花子酒浸三宿，晒乾為末，酒丸菉豆大，每服八粒，溫酒下，不可多用，即急性子也。〕，加麝香、阿魏尤捷；
投子以煮硬肉，即爛；
但此生不蟲蠹，蜂蝶不近。

且多食則戟人喉，似非無毒，用之當細審量可耳。
<h3>巴豆</h3>

｛祛臟腑沉寒，通大便寒結｝
巴豆〔耑入腸胃〕辛熱大毒，據書所載生猛熟緩，可升可降，能行能止，開竅宣滯，去臟腑沉寒，為斬關奪命之將。
夫既能宣滯通竅，則藥能降能行，何書又言能升能止耶？此數字不無令人少疑。

究之書之所言降者，因有沉寒痼冷，積聚於臟，深入不毛，故欲去不能，不去不得；
非無辛熱迅利斬關直入，掃除陰霾，推陳致新，亦安能蕩滌而如斯哉，是即書之所謂能降能行者耳。
至有久病溏泄，服升提濇藥而瀉反甚，脈滑而沉，是明脾胃久傷冷積凝氣所致；

法當用以熱下，則寒去利止，而脈始得上升，是即所謂能升能止者是也。
〔時珍曰：一婦年六十餘，溏泄五載，犯生冷油膩肉食即作痛，服升濇藥瀉反甚，脈沉而滑，此乃脾胃久傷積冷凝滯，法當以熱下之；
用蠟匱巴豆丸五十粒，服一二日不利而愈；

自是每用治泄痢，愈者近百人耳。〕夫醫理玄遠，變化靡盡，在人引伸觸類，毋為書執，則用藥不岐；
即如大黃，亦屬開閉通便之品，然惟腑病多熱者最宜；
若以臟病多寒而用大黃通利，不亦自相悖謬乎？〔故仲景治傷寒傳裏多熱者，多用大黃；

東垣治五積屬臟者，多用巴豆；
與大黃同服，反不瀉人。〕故曰：
誤用有推牆倒壁之虞，善用有戡亂調中之妙。

元素曰：世以治酒病膈氣，而以巴豆辛熱，通開腸胃鬱熱〔巴豆稟火烈之氣〕；
第鬱結雖通，血液隨亡，其陰虧損傷，寒結胸膈，小兒疳積，用之不死亦危。
奈何庸人畏大黃而不畏巴豆，以其性熱劑小耳，試以少許輕擦皮膚，須臾發泡；

況下腸胃，能無潰灼薰爛之患乎；
即有急症，不得已而用之〔汪昂曰：纏喉急痹，緩治則死，用解毒丸，雄黃一兩，鬱金一錢，巴豆十四粒去皮油，為丸，每用五分，津咽下。
雄黃破結氣，鬱金破惡氣，巴豆下稠涎，然係厲劑，不可輕用。

或用紙撚蘸巴豆油，燃火刺喉。
或搗巴豆綿裹，隨左右納鼻中，吐出惡涎紫血即寬。〕，壓去其油，取霜少許入藥可也。
〔時珍曰：

巴豆緊小者為雌，有棱及兩頭尖者是雄，雄者更峻耳。
用之得宜，皆有功力，不去膜則傷胃，不去心則作嘔。〕或用殼、用仁、用油、生用、炒用，醋煮燒存性用。
｛巴霜｝

研去油，名巴霜。
芫花為使，畏大黃、黃連、涼水。
〔中其毒者，以此解之，或黑豆、菉豆汁亦佳。〕

得火良。
<h3>砒石</h3>

｛熱毒殺人，兼治哮瘧頑痰｝
砒石〔耑入腸胃〕出於信州，故名信石，即錫之苗，故錫亦云有毒。
色白，有黃暈者，名金腳砒。

煉過者曰砒霜，色紅最劣，性味辛苦而鹹，大熱大毒；
煉砒霜時，人立上風十餘丈，其下風所近草木皆死，毒鼠鼠死，猫犬食亦死，人服至一錢者立斃
〔烟火家用少許，則爆聲更大，急烈之性可知矣。〕；

若酒服及燒酒服，則腸胃腐爛，頃刻殺人，雖菉豆冷水，亦無解矣。
奈何以必死之藥，治不死之病？惟膈痰牢固，為哮為瘧，果因寒結，不得已借此酸苦涌泄吐之〔時珍曰：凡痰瘧及齁喘，用此真有劫病立起之效，但須冷水吞之，不可以飲食同投，靜臥一日，或一夜，亦不作吐；
少物引發，即作吐也。

一婦病心痛，數年不愈，一醫用人言半分，茶葉一分，白湯調下，吐瘀血一塊而愈。〕；
及殺蟲〔惡瘡，砒石、銅綠等分為末，攤紙上貼之，其效如神。〕，枯痔外敷。
畏醋、菉豆、冷水、羊血。

<h3>硇砂</h3>
｛消肉食不化｝

硇砂〔耑入腸胃〕係鹵液所結而成，秉陰毒之氣，含陽毒之精，其味苦鹹與辛，其性大熱，五金八石，俱能消磨〔本草言能化人心為血〕；
硬肉難化，入砂即爛
〔故治噎膈癥瘕肉積，有殊功。〕；

其性猛烈，殆不堪言，況人脆腸薄胃，其堪用此消導乎？第或藥與病對，有非峻迫，投治不能奏效〔時珍曰：
硇砂大熱有毒之物，噎膈反胃，積塊內瘕之病，用之則有神功。
蓋此疾皆起於七情飲食所致，痰氣鬱結，遂成有形，妨礙道路，吐食痛脹，非此物化消，豈能去之。〕；

如穀食不消，則必用以麯蘖；
魚鱉不消，則必用以橘葉、紫蘇、生薑，菜菓不消，則必用以丁香、桂心；
水飲不消，則必用以牽牛、芫花；

至於肉食不消，又安能舍此阿魏、硇砂而不用乎？第當詳其虛實，審其輕重緩急，以求藥與病當耳。
〔潔古云：實中有積，攻之而不可過，況虛而有積者乎？
但謂壯實之人，其在初時，果有大積，攻之自便；

若屬虛人，縱有大積，或應攻補兼施可耳；
如其置虛不問，徒以實治，似屬偏見，未可法也。〕
如其審證不明，妄為投治，禍猶指掌，不可不慎。

出西戎，如牙硝，光凈者良；
用水飛過，醋煮乾如霜，刮下用之。
忌羊血。

<h2><br><span class="orange">卷七  食物</span></h2>
食物雖為養人之具，然亦於人臟腑有宜不宜，蓋物有寒有熱，猶人臟腑有陰有陽；
臟陽而不得乎性寒之物以為之協，則臟其益陽矣；

臟陰而不得乎性熱之物以為之濟，則臟其益陰矣；
臟有陰陽兼見之症，而不得乎不寒不熱之物以為調劑，則臟其益互雜而不平矣。
昔孔子觀頤之象，而曰君子以慎言語，節飲食；

則知食即於身有裨，而亦有乎當節之理以為之寓；
矧於食物之中，尚有宜此宜彼之別，而可不為之考究於其中者乎？奈人惟知以口是甘，以腹是果，而不計乎食之入口，等於藥之治病同為一理，合則於人臟腑有益，而可卻病衛生；
不合則於人臟腑有損，而即增病促死，此食物所以見論於方書而與藥物而並傳也。

惟是食物之種，不下數百，姑節日用常食之物以為辨別。
｛穀食｝
如穀食之有麪、麯、蠶豆、豆油、酒、醋，是穀之至溫者也；

若至蘆稷、稻米、粳米、陳倉米、黑豆、黃豆、白豆、豌豆、豇豆、胡麻，則稍平矣；
又至粟米、黍稷、蕎麥、菉豆、豆腐、豆豉、豆醬，則性最寒而不溫矣，此穀食之有分其寒熱也。
｛瓜菜｝

又如瓜菜之有薑、蒜、葱、韮、芹菜、胡荽、茼蒿、白芥、胡蘿蔔，是性之溫而不寒者也；
若至山藥、蕹菜、匏瓠、南瓜，豈得謂之不平乎；
又至菘菜、莧菜、油菜、菠薐、苦菜、菾菜、白苣、萵苣、胡瓜、苦瓜、越瓜、甜瓜、絲瓜、冬瓜、西瓜、醬瓜、諸筍、芋子、茄子，豈得謂之不寒乎，此瓜菜又有分其寒熱也。

至於菓品，則如龍眼、荔枝、大棗、飴糖、沙糖、白糖、蓮肉、葡萄、蜂蜜、胡桃肉、楊梅、木瓜、橄欖、青桃、李子、栗子，是為至溫之性矣；
榧實、黃精、枇杷、青梅、花生，是為至平之性矣；
梨子、菱角、蓮藕、橘瓤、烏芋、百合、甘蔗、白菓、柿乾、柿霜，是為至寒之性矣。

但生李性溫，則多生痰而助濕；
生桃性燥，則多助熱而助毒；
此菓品之有分其寒熱也。

｛木類、石類｝
若在木類、石類，則性之溫而熱者，無若川椒、胡椒；
性之平者，無若香蕈；

性之寒者，無若木耳、蘑菰、食鹽、茶葉，是木類、石類之有分其寒熱也。
｛禽獸｝
以物禽獸論之，如雞肉、鴨肉、山雉、鷓鴣、犬肉、羊肉、牛肉、鹿肉、鹿筋、猫肉，是至溫矣；

鴿肉、燕窩、斑鳩、雁肉、鵝肉、鳧肉、竹雞、豬肉，是至平矣；
兔肉、麋肉、麋筋，是至寒矣。
但山雉、雞肉、鷓鴣，性雖溫而不免有發風發毒之害；

豬肉性即平，而不免有多食動痰之虞；
此禽獸之有分其寒熱也。
｛魚鱉龜介蟲類｝

他如魚鱉龜介蟲類，其在鯽魚、鰱魚、鰣魚、鯇魚、鱅魚、鰷魚，海蝦、鱔魚，是皆溫之屬也；
鯉魚、鱖魚、白魚、青魚、鯊魚、鮫魚、鮑魚、鰌魚、銀魚、鳥賊魚、蟶肉，是皆平之屬也；
鱧魚、鰻鱺、石斑魚、海䖳、田蛙、螃蟹、鱉肉、龜肉、田螺、蛤蜊肉，是皆寒之屬也。

但⿰魚叚、鱔性燥，則不免有動風助火之變；
石斑、鱉、蟹，性寒有毒，則不免有動氣破血之慮；
此魚鱉龜介蟲之有分其寒熱也。

再於諸味之中，又細分其氣辛而葷，則性助火散氣；
味重而甘，則性助溫生痰；
體柔而滑，則性通腸利便；

質硬而堅，則物食之不化；
烹煉而熟，則物服之氣壅；
要使等於用藥，知其藥之溫涼寒熱，合於人之病症虛實，是否相符，則於養生之道始得，且勝於藥多多矣。

荀不此為審顧，而但知服藥味，食物日與藥反，以至於死而不覺，且或歸咎於醫，是果誰之咎也乎？噫！謬矣。
<h3>麪</h3>

｛補虛澤膚，壅氣助痰助濕｝
麪〔耑入脾，兼入肝〕雖由於小麥所出，而性與麥大異。
味甘氣溫，微毒〔藏器曰：

小麥秋種夏熱，受四時氣足，兼有寒熱溫涼，故麥涼、麯溫、麩冷，麪熱，宜其然也。〕，服能補虛養氣，澤膚厚腸胃，並敷廱腫損傷，散血止痛，止衂吐血。
以其體粘性濡，故於諸虛能補，而於中氣有助，腸胃有厚，肌肉傷損有益，癰毒疼痛有賴也。
然多食亦能壅氣〔凡物升發則壅，故北人傷寒，用此同雞發散，取其升發之義。〕，故書言此不能止煩〔升發之性，多不止煩〕，且致作渴

〔氣升則煩渴俱有。〕；
又於濕熱有助，故書言此不能消熱，且能助濕發熱也。
是以脾虛無濕無熱，服之最宜；

而有濕有熱，服之最忌；
脾虛無寒無濕，食之得補；
而脾虛有寒有濕，服之不能無害也。

陳者良〔偶談云：麪性雖熱，而寒食日以袋盛懸風處，數十年亦不壞，則熱性皆去而無毒矣，入藥尤良。〕，食宜略用醋入〔醋入則氣不發〕，畏漢淑、蘿蔔。
<h3>稻米</h3>

｛緩脾潤肺｝
稻米〔耑入脾，兼入肺〕味甘性平，按據諸書有言性溫、性寒、性涼之不同，然究此屬陰物，陰即寒聚，故性粘滯而不爽也；
是以服之使人多睡，身軟無力，四肢不收，發風昏昏；

且使小貓食之，亦腳屈不能行；
馬食之，足重難移；
妊婦雜肉食之，令子不利。

使果性溫而熱，則食自有溫和通活之妙，何至陰凝膩滯如此哉？如謂釀酒則熱，熬糖尤甚，且發癰疽瘡癤，何謂不溫？
詎知性如大豆，生亦性溫，何以作豉則涼？可知稻非性溫，因於造釀而溫始有。
至書有云食之補中益氣，及止虛寒泄瀉，並縮小便，收自汗，發痘瘡，皆是性粘不利，留滯在中，上壅不下之故；

非如參、耆性主溫補，仍兼通活，而無如此陰滯之甚也
〔凡物滯不甚溫，溫不甚滯，理道爾爾。〕；
謂之緩中則可，謂之溫中而熱，豈其可乎？

謂之中虛宜服則可，謂之虛寒宜服，亦烏見其可乎？凡老人、小兒、久病均忌。
<h3>稷</h3>

稷〔耑入脾〕有蘆稷、黍稷之分。
｛蘆稷益氣和中｝
蘆稷者其形高如蘆，實既香美，性復中和，所以為五穀之長，而先王以之名官也。

味甘氣平，故食可以益氣和中，宣脾利胃；
煎湯以治霍亂吐瀉如神；
用此燒酒，可治腹中沉苛啾唧。

｛黍稷清熱涼血解暑｝
若黍稷之稷，形狀似粟，但粟穗則叢聚攢簇；
黍稷之粒，則疎散成枝。

黍與黍稷分別，則粘者為黍，而不粘者則為黍稷之稷，昔人於此，紛紛置辨，而不畫一，是亦未分二稷之說矣。
黍稷味甘性寒，作飯疎爽，香美可愛，服之可以清熱涼血，解暑止渴，故書載治癰疽發背瘟疫之症。
但多食則有冷氣內發。

〔飲黍穰汁即瘥。〕
燒黍稷則瓠必死，忌同附子服。
<h3>粟米</h3>
｛養腎氣，消胃熱｝
粟米〔耑入腎，兼入脾胃〕味鹹氣寒〔時珍曰：粟即粱也，穗大而毛長粒粗者為粱，穗小而毛短粒細者為粟，苗俱似芽，種類甚多。〕功專入腎養氣，及消胃熱。

凡人病因腎邪，而見小便不利，消渴泄痢；
與脾胃虛熱，而見反胃吐食，鼻衂不止者，須當用此調治；
以寒能療熱，鹹能入腎，淡能滲濕，粟為穀類，穀又能養脾胃故也。

〔千金方粟米粉丸，內七粒，治反胃吐食。〕但此生者硬而難化〔得漿水即化〕，熟者滯而難消，故書言此雁食則有足重難飛之虞，與杏仁同食則有吐瀉之慮，不可不熟悉而明辨也。
陳者良。
<h3>黑大豆</h3>
｛入腎祛風散熱，利水下氣，活血解毒｝
黑大豆〔耑入腎〕味甘性平，色黑體潤，按豆形象似腎，本為腎穀，而黑豆則尤通腎；

加以鹽引，則豆即能直入於腎也。
時珍曰：豆有五色，惟黑石屬水性寒。
腎為寒水之經，故能治水消脹，下氣制風熱，而活血解毒，所謂同氣相求也。

故書有言服此令人澤肌補骨，止渴生津，非其補腎之力歟？身面浮腫，水痢不止，痘瘡濕爛，得此則消，非其入腎去水之力歟？頭項強痛，卒中失音，得此則除，非其制風之力歟？〔此虛風也，若純外風內中，則不須此。〕腳氣攻心，胸脇卒痛，單服此味則效，非其下氣之九歟？熱毒攻眼，乳巖發熱，得此則愈，非其解熱之力歟？
便血赤痢，折傷墮墜，得此則良，非其活血之力歟？風癱瘡疥，丹毒蛇蠱，得此則化，非其解毒之力歟？然體潤性壅，多服令人身重。
〔藏器曰：大豆生平，炒食極熱，煮食甚寒，作豉極冷，造醬及生黃卷則平，牛食之溫，馬食之冷，一體之中，用之數變。〕加甘草則解百藥毒。

<h3>黃大豆</h3>
｛生則疎泄，熟則作滯｝

黃大豆〔耑入脾〕按書既言味甘，服多壅氣生痰動嗽。
又曰：寬中下氣，利大腸，消水脹腫毒。
其理似屬兩岐，詎知書言甘壅而滯，是即炒熟而氣不洩之意也；

書言寬中下氣利腸，是即生冷未炒之意也。
凡物生則疎泄，熟則壅滯；
大豆其味雖甘，其性雖溫，然生則水氣未泄，服之多有疎泄之害；

故豆須分生熟，而治則有補瀉之為別耳。
〔藏器曰：大豆生平，炒食極熱。〕是以書載誤食毒物，須生搗研水吐之；
諸菌毒不得吐者，濃煎汁飲；

試內癰及臭毒腹痛，並與生黃豆嚼，甜而不惡心者是，即上部結有癰膿，及中臭毒發痧之真候。
惟有痘後餘毒發癰
〔炒黑研末，以青油調敷之〕，並痘後風癬〔以豆殼煎湯洗〕，痘後生瘡

〔黃豆燒黑研末，香油調塗〕，腫瘍背瘡等症〔生浸細磨，和滓炒熱以敷〕，則或煎湯炒黑為末以治，用補則須假以炒熟，然必少食則宜；
若使多服不節，則必見有生痰壅氣動嗽之弊矣。
｛豆油｝

豆油辛甘而熱，與豆氣味稍別，能塗瘡疥，解髮疽。
｛豆蒿｝
蒿燒灰，點惡痣，去惡肉。

豆忌豬肉。
<h3>蠶豆</h3>

｛疏利脾胃，能治吞針｝
蠶豆〔耑入脾胃〕味甘性溫，據書載此服多滯氣。
又曰：誤吞鐵針，用此即下。

蓋緣人受穀食，必仗中氣以為運行，若使中氣稍振，雖服有形之物礙於腸胃，用此合以溫藥同投，即能以解〔積善堂方，一女子誤吞針入腹，諸醫不能治，有人教令煮蠶豆同韮菜食之，針自大便同出；
誤食金銀物者，用之皆效，可驗其性之利臟腑也。〕；
如其中氣既餒，稍服濡滯，即能作脹，況多食乎；

此蠶豆之所以有通有不通之說也。
但此既能通針，其性疏利，已見一斑；
與於陰潤之物，遇人則滯，絕不相同。

惟在臨症相人體氣，及多食少食以別耳。
<h3>白豆</h3>

｛通胃利腸活血，及入腎以治鬼疰｝
白豆〔耑入腸胃腎〕即飯豆中小豆之白者也〔亦有土黃色者，豆大如菉豆而長，四五月種之，苗葉似赤小豆而略大，可食。〕，氣味甘平無毒，按據書載腎病宜食，並補五臟，煖腸胃，益氣和中，兼調經脈。
蓋緣凡物質大則氣浮，質小則氣沉，味甘則中守，味鹹則腎入，白豆質小味甘；

故既能以入腎而治鬼疰，入血調經，復入大腸與胃，而使中和氣益也。
然必假以炒熱，則服始見有益；
若使僅以生投，保無嘔吐泄瀉傷中之候乎？須細詳之可耳。

<h3>豌豆</h3>
｛利腸胃濕熱｝

豌豆〔耑入脾胃〕即寒豆也〔一名畢豆、胡豆〕，味甘氣平無毒，故書載入脾胃，利濕除熱。
凡人病因濕熱，而見脹滿消渴，溺閉寒熱，熱中吐逆泄澼者，服此最宜；
與病因濕熱，而見痘疔紫黑而大，或黑壞而臭，或中有紫線，用此治無不效

〔牛御史四聖丹，用豌豆四十九粒燒存性，頭髮灰三分，真珠十四粒，研為末，以油臙脂同杵成膏；
先以簪挑破痘疔，嘔去惡血，以少許點之，即時變色紅活。〕；
並或氣虛病脹，用此同羊肉煮食，亦能奏功。

蓋緣此豆屬土，故治亦在脾胃之病，但須假以佐使；
如治痘疔入肌活血，必兼臙脂同投；
入脾與胃補氣，必兼羊肉同入；

各有至理，非僅豌豆一味所能施也。
出胡地，大如杏仁者是。
<h3>豇豆</h3>
｛安胃養胃｝
豇豆〔耑入腎，兼入胃〕味甘而鹹，性平無毒，考之時珍云：豇豆可菜可菓可穀，備用最多，乃豆中之上品。

又曰：豇豆開花結莢，必兩兩並垂，有習坎之義；
豆象微曲，有似人腎，所謂豆為腎穀者，宜此當之。
是以腎氣虛損，必賴此為主治。

〔用豇豆入鹽少許，食之甚效。〕且此味甘而平，入腎而更入胃，故凡胃津不生，胃渴不止，吐逆泄痢，小便頻數，草莽毒中，皆得甘以調劑，而使諸症其悉平也。
〔袖珍方云：中鼠莽毒者，以豇豆煮汁飲即解，欲試者先刈鼠莽苗，以汁潑之，便根爛不生。〕書載諸疾無禁，惟水腫忌；
補腎氣，不宜多食耳。

<h3>豆腐</h3>
｛瀉胃火，過服生寒動氣｝

豆腐〔耑入脾胃大腸〕經豆磨爛，加以石膏及或鹵汁內入而成，其性非溫，故書皆載味甘而鹹，氣寒微毒。
且謂寒能動氣，凡服豆腐過甚，而致腎中寒氣發動，並生瘡疥頭風等症者，須用萊菔湯及或杏仁以解。
〔延壽書云：有人好食豆中毒，醫不能治，作腐家言，萊菔入湯中則腐不成，遂以萊菔湯下藥而愈。

頌曰：
發腎氣瘡疥頭風，杏仁可解。〕惟有胃火衝擊，內熱鬱蒸，症見消渴脹滿，並休息久痢
〔用白豆腐煎食〕，赤眼腫痛〔用消風熱藥以服，夜用鹽收豆腐片以貼，酸漿者勿用。〕

，杖瘡青腫〔用豆腐切片貼之，頻易；
又或用燒酒煮腐以貼，色紅即易。〕，燒酒醉死者〔心頭熱者，用熱豆腐切片通身以貼，冷即頻換。〕，則當用此以投。
至云能和脾胃，正是火去熱除以後安和之語，並非裏虛無熱無火溫補之謂也。

｛豆皮｝
豆皮性同豆腐，能除斑痘翳矇。
〔質輕故能除翳。〕

｛豆芽｝
豆芽充蔬，須防發疥動氣。
〔芽有生發之義。〕

<h3>豆醬</h3>
｛解腎熱邪及諸食物｝

豆醬〔耑入腎〕本豆與麪蒸罨，加鹽與水晒成，雖曰經火經日煎熬，然味鹹性冷，火不勝水，仍為解熱、解毒、瀉火之劑耳。
是以書載一切魚肉菜蔬蕈毒，皆當用此以調；
蛇蟲蜂蠆犬咬，湯火砒霜蠱毒，皆當用此以解。

與夫手指掣痛
〔用醬清和蜜溫熱，浸之〕，癧瘍風駁〔用醬清和石硫黃細末，日日揩之〕，大便不通
〔用醬汁灌入孔中〕，飛蟲入耳〔用醬滴灌耳中即出〕，浸淫瘡癬〔用醬瓣和人尿以塗〕

，輕粉毒中〔用三年陳醬，化水以漱〕，身上乾燥〔用豆醬入藥以塗〕，妊娠下血尿血等症〔下血用豆醬二升，去汁，取豆炒研，服方寸匙。
尿血用豆醬煎乾，生地二兩為末，每服一錢，米湯以下。〕，無不當用此以治。
但此氣鹹性冷，小兒過服，則恐生痰動氣；

妊娠合雀肉以食，則恐令兒面黑，所當避也。
取豆醬陳久者佳。
〔小麥醬殺藥力不如豆醬。〕

<h3>芹菜</h3>
｛芹菜辛多於苦，則能以治寒濕；

苦多於辛，則能以治熱毒｝
芹菜〔耑入肺胃肝〕地出，有水有旱，其味有苦有甘，有辛有酸之類。
考之張璐有言，旱芹得青陽之氣而生，氣味辛竄，能理胃中濕濁；

水芹得濕淫之氣而生，氣味辛濁。
考之綱目有言，旱芹氣味甘寒，能除心下煩熱；
水芹氣味甘平，能治女子赤沃。

兩說絕不相類，詎知旱芹種類，或有得於陽氣之厚，故味多辛而燥；
得於陽氣之微，故味苦而多濕；
水芹種類，得於陽氣之最，則氣雖濁而仍清；

得於陰氣之勝，則味既苦而且濁；
不得謂水芹盡屬陰類，旱芹盡屬陽類也。
惟察辛多於苦，則芹多燥而不涼；

苦勝於辛，則芹多寒而不溫。
辛勝於苦，則治當如本經所云，能治女子赤沃，俾濁濕去，胃氣清，而精血有賴，令人肥健嗜食；
苦勝於辛，及質粘滑，則治當如唐本所云，能治癰腫馬毒，又安能入脾以助食，入陰以助精，入肝以保血乎？但芹在水，須防有蟲在於葉間〔春夏之交，多有蜥蝎虺蛇在於此處遺精〕，視之不見，令人為患面青手青，腹滿如妊，痛不可忍，作蛟龍痛，須服鞕餳二三斤，吐出便瘥。

｛馬斳｝
其根白盈尺者曰馬斳，食之令人發瘡疥，以其濕熱之氣最盛也。
和醋食之損齒，有鱉瘕人不可食。

<h3>胡蘿蔔</h3>
｛治腸胃邪氣｝

胡蘿蔔〔耑入肺，兼入脾〕始於元時胡地而至，形似蘿蔔，故以是名。
按書所列主治，正是寬中下氣，及散腸胃邪氣數種，他則無有論及。
蓋因味辛則散，味甘則和，質重則降；

蘿蔔甘辛微溫，其質又重，故能寬中下氣，而使腸胃之邪與之俱去也。
但書有言補中健食，非是中虛得此則補，中虛不食得此則健，實因邪去而中受其補益之謂耳。
蒿不可食，子可以作食料。

<h3>芥菜</h3>
｛開肺胃痰氣閉塞｝

芥菜〔耑入肺胃，兼入腎〕一食品耳，何書載能通肺開胃，利氣豁痰；
又載久食則人真氣有虧，眼目昏暗，並或發人瘡痔，是明指其於目有害；
而書又有言能明目，其故何居？蓋緣芥性辛熱，凡因陰濕內壅，而見痰氣閉塞者，服此痰無不除，氣無不通，故能使耳益聰，而目益明也；

若使臟素不寒，止因一時偶受寒濕，而氣不得宣通，初服得此稍快，久則積溫成熱，其目愈覺不明，而諸痔瘡瘍，靡不因是而至矣；
素問云：辛走氣，氣病無多食辛，食則肉胝而唇蹇，此之謂歟？如其平素熱盛，竟無濕閉寒閉等症，其菜不必多服，但此一入人口，而凡燥熱等症，無不因是即形，又奚止便血發痔害目而已哉。
〔詵曰：煮食動氣與風，生食發丹石毒。

甯源曰：有瘡瘍痔疾便血者，忌之。
孫思邈曰：同兔肉食成惡邪，同鯽魚食發水腫。〕至於食芥而淚即墮，是亦淚為肝液，木受辛尅而液不克勝耳
〔陸佃云：望梅生津，食芥墮淚，五液之自外至也；

慕而垂涎，愧而汗出，五液之自內生也。〕，無他義也。
用此當細審辨可耳，故寧以多食為戒。
芥子義詳溫散部內，所當合參。

<h3>茼蒿</h3>
｛通心化痰利水｝

茼蒿〔耑入心脾腸胃腎〕一名蓬蒿，其味辛而且甘，其性溫，其氣濁；
凡相火內熾，症見諸般燥候者，服之令人氣滿頭昏，目眩心煩舌強，是即氣溫助火之一驗也。
若使素稟火衰，則食又能消痰利水，安脾和胃養心，是即千金所言能安心氣之說也。

總之，凡物辛溫，施於陰臟無火則宜，施於陽臟有火，為大忌耳。
<h3>蕹菜</h3>

｛通滑腸胃｝
蕹菜〔耑入腸胃〕按書別無所論，惟言氣味甘平，幹柔如蔓，中空如蔥，以之橫地，節節生根，號為南方奇蔬。
又言專解野葛毒，生搗服之尤良，取汁滴野葛苗，當時即死。

搗汁和酒服，能治難產，則其性氣通滑可知。
是以脾胃虛寒，大便滑脫，服最深忌。
但此其氣稍平，較之菠薐、莧菜、菾菜為更勝耳，凡平臟服之最宜。

<h3>油菜</h3>
｛行血破氣｝

油菜〔耑入肺，兼入肝脾〕一名蕓臺，據書皆載氣味辛溫，而大明獨指其性曰涼，其義何居？緣五味五氣，於人氣血不甚傷損，則或投以辛散，而真氣不失，自不得以涼名；
如其用辛破血，審於真氣有礙，則辛氣既投，涼氣自至，又曷能使辛為溫，而其氣不得以涼名乎？油菜氣味雖辛〔油菜，道家號為五葷之一〕，其用長於行血破氣。
如產後一切氣痛血痛，並諸遊風丹毒，熱腫瘡痔等症，其咸用之。

與經水行後，加入四物湯服之，云能斷產；
並治小兒驚風，貼其頂顖，引氣上出；
婦人難產亦同〔歌云：黃金花結粟米實，細研酒下十五粒，靈丹功效妙如神，難產之時能救急。〕；

而究氣行而氣無復，血破而血莫生，謂之為涼，誰曰不宜，是書載下產。
須以藏久者為佳，否則恐有泄瀉之虞；
又曰：舊患腳氣者不宜食，狐臭人不宜食，食之加劇，及或動疾發瘡；

使果是溫非涼，亦曷為服之而有若是之症乎。
｛菜油｝
子打油，善治癰疽，及塗痔漏中蟲。

〔薰肉生蟲，以此油塗即減。〕
<h3>白菘菜</h3>

｛利腸胃，解煩熱｝
白菘菜〔耑入腸胃〕因何命名，以其經冬不凋，故以菘稱；
因色青白，故以白號。

但菘有三：一曰牛肚菘，其葉最大而味甘；
一曰紫菘，即蘆菔；
一曰白菘，根堅小而不可食；

三種南北通有〔時珍曰：蘇恭言南北變種者，蓋指蔓菁、紫菘而言，紫菘根似蔓菁，而葉又不同耳。〕，而氣則一；
本草言其性溫，大明言其性涼，蓋涼則是而溫則非也。
時珍云：氣虛胃冷人多食，則惡心吐沫；

氣壯人則相宜。
詵曰：
發風冷內虛人不可食，有熱人食不發病。

則其性冷又屬可知。
〔頌曰：有小毒，不可多食，多則以生薑解之。
瑞曰：夏至前食發氣動疾，有足疾者忌之。〕

即據別錄載能通利腸胃，除胸中煩，解渴；
蕭炳載能消食下氣，治瘴氣，止熱氣嗽，冬汁尤佳；
甯源載能和中利大小便；

並列丹方，載治小兒赤遊〔赤遊行於上下，至心則死，菘菜搗敷即止。〕，飛絲入目〔白菜揉爛，帕包，滴汁二三點，入目即出。〕，漆毒生瘡〔用白菘菜搗爛，塗之即退。〕，亦何莫不是氣涼之故，而能使其諸病悉除也；
後人不解其意，反以味辛曰溫〔生則辛冷，熟則甘寒。〕，嗟嗟，性既溫矣，安有止煩除渴，消食下氣解熱之功乎？於此可徵其概矣。
<h3>莧菜</h3>
｛通腸利便｝
莧菜〔耑入腸胃〕味甘氣寒，質滑，按據諸書，無不皆言其性冷利，能治熱結血痢蠱毒之症〔恭曰：赤莧辛寒。

弘景曰：人莧細莧並冷利，赤莧療赤下而不堪食。
震亨曰：紅莧入血分善走，故與馬莧同服能下胎；
或煮食之，令人易產。〕；

即人服之者，亦無不謂其通腸利便，是亦菜中最冷最滑之味也。
且又戒其多食，則令人動氣煩悶；
又曰：不可與鱉同食，生鱉癥。

按此事即未有，而其氣味之寒，氣味之冷，與於龜鱉同為一類，故有如此箴規之詞矣，豈止尋常冷利之味哉。
然果臟陽不陰，及於暑時，挾有真正熱候，亦又何忌，惟在食之者之能審其所用可耳。
｛莧菜子｝

子治肝經風熱上攻眼目，赤痛生翳，遮障不明，青盲赤眼，並宜服之；
為末，每服方寸匙。
<h3>菠薐</h3>
｛通利腸胃熱毒｝
菠薐〔耑入腸胃〕出自西域〔頗稜國，誤呼菠薐〕，何書皆言能利腸胃，蓋因滑則通竅；

菠薐質滑而利，凡人久病大便不通，及痔漏閉塞之人，宜咸用之。
又言能解熱毒酒毒，蓋因寒則療熱；
菠薐氣味既冷，凡因癰腫毒發，並因酒濕成毒者，須宜用此以服。

且毒與熱，未有不先由胃，而始及腸，故藥多從甘入；
菠薐既滑且冷，而味又甘，故能入胃清解，而使其熱與毒盡從腸胃而出矣。
然此服之過多，為害不淺。

張璐云：凡蔬菜皆能疏利腸胃，而菠薐冷滑尤甚。
又曰：多食令人腳弱，發腰痛，動冷氣；
與䱉魚同食，發霍亂。

則知此即可以供蔬，而用又當斟酌於其中也。
〔北人多食肉麵，食此則平；
南人多食魚鱉水米，食此則冷。〕

<h3>苦菜</h3>
｛解心胃大腸熱｝

苦菜〔耑入心胃大腸〕稟氣至陰，故味苦寒而不溫，而經所列病症，有言能治五臟邪氣者，邪熱客於心也；
胃痹渴熱中痰者，熱在胃也；
腸澼者，熱在大腸也；

惡瘡者，熱瘀傷血肉也；
苦寒總除諸熱，故主之也。
熱去神則自清，故久服安心益氣，聰明少臥也；

耐饑耐寒，輕身不老者，總言其熱去陰生，心安氣益之神功也。
此與苦苣同為一物，而形色稍異，治與苦苣相同。
〔宗奭曰：

苦苣擣汁，敷疔瘡殊驗。
青茵陰乾，以備冬月，為末水調敷之。
雜記云：凡病痔者，宜用苦苣菜，或鮮或乾，煮至熟爛，連湯置器中，橫安一板坐之，先薰後洗，冷即止，日洗數次，屢用有效。〕但脾胃虛人切忌。

〔張機曰：野苣不可共蜜食，令人作肉痔。
士良曰：蠶蛾出時不可扴取，令蛾子青爛，蠶婦亦忌食之。〕
<h3>白苣</h3>
｛開胸利膈，通腸滑胃｝
白苣〔耑入腸胃〕有似萵苣〔葉有白毛，折有白汁〕，味苦氣寒，無毒，故治亦載開胸利膈，通腸滑胃。

然冷氣人食之，其氣益冷；
產後食之，寒入小腸而痛甚迫；
與酪酥同食，則能生蟲之為害耳。

<h3>萵苣</h3>
｛除胸膈腸胃濕熱，水道不通｝

萵苣〔耑入腸胃〕由於白萵國來，故以萵名。
味苦氣冷，微毒〔萵苣蟲不敢近，蛇虺觸之，則目瞑不見物，人中其毒，以薑汁解之。
紫萵苣有毒，入燒煉用。

江南人鹽晒壓實，以備方物，名萵苣筍。〕，治專通經達絡，利水通道，解毒殺蟲。
凡人病因熱濕，而見胸膈填脹，眼目昏暗，乳汁不通，小便閉塞等症，用此治無不效。
如乳汁不通，則用萵苣菜煎酒以服；

小便不解及或尿血，則用萵苣菜搗敷臍上；
沙蝨水毒，則用萵苣菜搗汁以塗；
蚰蜒與蟲入耳，則用萵苣菜搗汁以滴，及或和雄黃等分為丸，蘸油入耳以引之類。

凡此因其味苦，苦則能以降氣；
因其氣寒，寒則能以解熱故耳。
至書既言治能明目，而又言其多食則使人目昏；

無非因其熱極傷目，則目得此以明；
過服生寒，而目不明，則目又得因此而暗，無他義也。
｛萵苣子｝

子能下乳利水，並治陰腫，痔漏下血傷損作痛，功與萵苣菜略同。
<h3>菾菜</h3>

｛解時行諸熱毒｝
菾菜〔耑入腸胃〕即俗所言莙薘菜者是也，味苦而甘，大寒體滑微毒〔禹錫曰：氣平〕
，考書言此搗汁以飲，能治時行壯熱，及解風熱諸毒；

夏月以菜作粥，及或搗汁，亦能解熱治毒，止痢止血生肌；
搗葉以敷禽獸諸傷灸瘡，此皆以寒療熱之法耳。
若使脾虛人服之，則有腹痛之患；

氣虛人服之，則有動氣之憂；
與腸滑人服之，則有泄瀉之虞。
至云治能補中理脾，皆是書中語欠分闢，徒以啟人妄用之階，非實義也。

｛菾菜根｝
莖燒灰淋汁洗衣，潔白如玉。
<h3>匏瓠</h3>
｛降氣利水，通淋消疸，解心肺熱邪｝
匏瓠〔耑入心胃大小腸，兼入肺〕種類，其形有大、有小、有長、有短，其味有甜、有苦〔錦囊曰：長大如東瓜者名瓠，矮似西瓜者名匏，腰細頭銳者名葫蘆，柄直底圓者名瓢子，為菜瓠，有苦甜二種，甘者大，苦者小。

又曰：或以雞糞壅之，甘或變為苦耳。〕，其性有平、有寒〔甘多平，苦多寒〕，其用有利、有害。
｛壺蘆殼｝
利則不但可作器用。

〔時珍曰：壺匏之屬，既可烹，晒又可以為器。
大者可為甕蓋，小者可為瓢樽，為腰舟，可以浮水，為笙可以奏樂，膚瓠可以養豕，犀瓣可以澆燭，其利溥矣。〕
且能下水降氣，利水通道，以治淋閉疸黃，面目浮腫之症〔腹脹黃腫，用亞腰壺蘆連子燒存性，每服一個，食前溫酒下，不飲酒者白湯下，十餘日見效。

又用汁滴鼻內，即來黃水。〕，入心與肺，以除煩熱消渴之症。
〔服丹石人最宜。〕
燒灰存性研末，以擦腋下癭瘤之症。

〔長柄葫蘆最佳。〕
｛壺蘆葉｝
搗葉為茹，孫思邈稱其甘平，可以耐饑。

｛壺蘆花鬚｝
花鬚陰乾，李時珍指其煎湯可以解毒稀痘。
〔經驗方，七八月取壺蘆鬚如環子腳者，陰乾，於除夜煎湯浴小兒，可以免痘。〕

｛壺蘆子｝
至子則能入腎以治諸般齒病，及或目翳鼻塞。
〔齒齗或腫或露，齒搖疼痛，用八兩同牛膝四兩，每服五錢，煎水含漱，日三四次。

鼻塞血翳胬肉，用子煎汁以治。〕
此皆有利之處，蓋天生此一物，以為暑時必用之需也。
其言有害之處，亦復不少，扁鵲云，患虛脹者不得食之，食則患永不瘥；

苦者尤傷胃氣，不可輕試，凡苦寒藥皆能伐胃，不獨此也；
本經治大小浮腫，又云下水令人吐，大傷中氣；
今人治黃疸水氣，大小便不通，或浸火酒飯上蒸，或實糖霜煅存性，必暴病實病，庶可劫之，若久病胃虛誤服，必致吐利不止，往往致斃，可不慎歟。

<h3>南瓜</h3>
｛助濕脹脾滯氣｝

南瓜〔耑入脾胃腸〕味甘氣溫，體潤質滑，食則令人氣脹濕生，故書載此品類之賤，食物之所不屑。
凡人素患腳氣，於此最屬不宜，服則濕生氣壅，黃疸濕痹；
用此與羊肉同食，則病尤見劇迫。

惟有太陰濕土口渴舌乾服，差見其有益耳。
至經有言補中益氣，或是津枯燥涸，得此津回氣復，以為補益之自乎，否則於理其有不合矣。
<h3>茄子</h3>
｛解熱散血，寬腸利氣｝
茄子〔耑入腸胃〕性稟地陰，外假陽火，皮赤肉白，陽包乎陰，花實香紫，故書載治寒熱臟癆，並或散血止痛，寬腸利氣。

然味甘氣寒，質滑而利，服則多有動氣，生瘡損目，腹痛泄瀉之虞；
孕婦食之，尤見有害，此瓜菜中無益之物也。
〔李延飛曰：秋後食此損目。

生生編云：女人服此，能傷子宮。
宗奭曰：冷人食此，動氣發瘡及痼疾。〕
｛茄蒂｝蒂治腸風下血，及擦癜風。

〔時珍曰：治癜風用茄蒂燒灰，同硫黃末擦之，取其滲血也。〕
｛茄花｝
花治金瘡牙痛。

〔燒灰塗痛處。〕
｛茄根｝
根及枯根葉，皆治凍瘡皴裂，煮湯漬之。

<h3>胡瓜</h3>
｛清暑熱，利水道｝

胡瓜〔耑入脾胃大腸〕氣味甘寒，服此止能清熱利水，別無裨益。
故北人坐炕，用此以為席珍；
南人值暑，用此以為供蔬；

并或咽喉腫痛，用此入藥以為吹消
〔用老黃瓜去子，以芒硝填滿，陰乾為末，每以少許吹之。〕；
杖瘡火眼，用此納硝刮粉以為點搽；

湯火傷灼，用此掐碎入瓶取水以為刷敷；
水病肚脹，用此連子醋煮空心以為投服；
小兒熱痢，用此同蜜以為投治，皆以取其甘寒解毒之意。

然使臟寒氣陰，復則能以動氣發熱作瘧，且發腳氣生瘡；
小兒過服，尤易作瀉生疳，不可不慎。
｛胡瓜葉｝

葉則苦平小毒，能治小兒閃癖。
〔一歲用一葉，生挼攪汁服，得吐下良。〕
<h3>苦瓜</h3>
｛生用苦寒，解心肺煩熱｝
苦瓜〔耑入心肝肺〕即錦荔枝，其種有長有短。

何書載言用長，宜取青皮去子，煮肉充蔬；
蓋謂生則性寒，熟則性溫，用此生青性寒，以為除熱解煩，清心明目之品。
何書又言用短，宜待熟赤取子為食。

｛苦瓜子｝
蓋謂其子苦甘，內藏真火，用此性熱，以為壯陽益氣之功。
共此一味，而生熟不同，寒熱迥別，故其所用，其亦各有別如此。

<h3>越瓜</h3>
｛解毒，利便通腸，助冷｝

越瓜〔耑入腸胃〕即稍瓜，以瓜本生於越，故以越名，今湖州等處亦有，服之於人無益。
但取味甘性寒，能解酒毒，利小便；
燒灰傅吻瘡，及陰莖熱瘡而已。

若多食之，則令人心痛腹痛，泄瀉癥結，腳弱不能以行；
並天行病後食之，能以發病。
與於胡瓜之性，恍惚相似，皆為通腸助冷之品也。

小兒尤不可食。
<h3>甜瓜</h3>

｛解暑熱內伏作痢｝
甜瓜〔耑入心胃〕暑月解止渴之品也，味甘性寒，有毒，凡人因於暑熱內伏，症見膿血惡痢，痛不可忍，須以水浸甜瓜數枚，食之即愈。
若瓜經日曝，其寒尤甚；

故書有言瓜寒於曝，油冷於煎，即是此意。
但此陽氣素盛，亦宜少食；
若使脾胃素冷，服之則有瘧痢疸黃，動氣反胃，陰下生癢生瘡，發熱作脹之變；

須用鹽花少許，麝香與酒則解；
腳氣癥癖，食之患永不除。
瓜蒂專主涌吐，已詳吐散部內。

但有兩鼻兩蒂者殺人。
皮可取收作羹，或蜜收晒為菓。
<h3>絲瓜</h3>
｛解風寒瀉熱，蠱毒留滯經絡｝
絲瓜〔耑入經絡，兼入腸胃〕性屬寒物，味甘體滑，其瓜經絡貫串，房隔連屬。

凡人風痰濕熱，蠱毒血積，留滯經絡，發為癰疽，瘡瘍崩漏，腸風水腫等症者，服之立能有效；
以其通經達絡，無處不至。
小兒痘出不快，用此近蒂三寸，連皮燒灰存性為末，沙糖水調服；

並可以敷腳腫；
鼻淵時流濁水，用此瓜藤近根三寸，燒灰存性為末，酒服方寸匙亦效；
小兒預防出痘，於立冬後，用小絲瓜煅，入硃砂服之，亦應；

皆以借其寒滑通達之性耳。
但過服亦能滑腸作泄，故書有言，此屬菜中不足食之，當視臟氣以為可否也。
｛絲瓜葉｝

葉搗汁生服，可解一切蛇傷之毒。
滓盦患處亦佳。
<h3>冬瓜</h3>
｛利水消腫，解熱｝
冬瓜〔耑入腸胃〕味雖甘淡，性甚冷利，故書所述治效，多是消腫定喘

〔楊氏家藏方治十種水氣浮腫，用大冬瓜一枚，切蓋去瓤，以赤小豆填滿，蓋合簽定，以紙筋泥固濟，乾用糯糠兩大籮，入瓜在內，煨至火盡，取出切片，同赤小豆焙乾為末，糊丸。
每服七十丸，煎冬瓜子湯下，日三服，小便利為度。〕，止渴，及治癰腫熱毒〔切片敷上，熱則易之〕，壓丹石毒。
然惟臟腑有熱者最宜，若虛寒腎冷，久病滑泄，及水衰氣弱體瘦，服之則水氣益泄，有厥逆滑脫燥渴之虞矣。

汪昂既言性能止消腫，而又謂性不走，服甚宜人，是何自相矛盾耶。
｛冬瓜子｝
子能補肝明目。

〔凡藥中所用瓜子者，即是此物。〕
瓜皮可作面脂。
〔以色白故。〕

<h3>醬瓜</h3>
｛解腎熱，消腸胃燥｝

瓜本寒物〔即菜瓜別種，其形如枕，生時剖開醃晒，藏以供蔬；
熟則肉鬆不肥，故不可作蔬食。〕，經醬醃晒〔耑入腸胃，兼入腎〕，氣不甚溫，按書有言味鹹而甘，性寒有毒，治利腸胃，止消渴，不可多食，其說非謬。
蓋以醬經蒸罨，濕熱內積，毒自克有；

瓜性甘寒，加以醬入，則寒反得下達；
是以渴熱之症，得此則消；
腸胃之燥，得此則潤。

且其長於利口，而致日服不厭，則濕又得內積而成，而寒又得因是而生，故又戒其宜節，而不可以多食，以致病生於不測中也。
<h3>芋子</h3>

｛潤腸胃，澤肌膚｝
芋子〔耑入腸胃〕種類甚多。
〔芋有六種，青芋、紫芋、真芋、白芋、連禪芋、野芋。

野芋名老芋，形葉相似，如一根，有大毒，並殺人，不可食。
一名土芝，一名蹲鴟，有水旱二種，水種者味勝，其莖作羹甚美，浙人取羹作餳，名烏花餳。
時珍曰：

芋不開花，或七八月有開者，抽莖生花，黃色，旁有一長萼護之，如半邊蓮花之狀也。〕據書述其功能，有言生用則可以治腹中癖氣〔用生芋子一斤壓破，酒五斤漬二七日，空腹，每飲一斗神良。〕，頭上軟癤〔用大芋搗敷即乾〕；
熟用則充飢澤膚
〔十月後晒乾收之，冬月食不發病，但有小毒，須以薑同煮過，換水再煮，方可食之。〕

，解毒稀痘〔小兒食之良〕；
冷啖則能止渴生津，癢熱除煩，通腸開結，和血；
食則能下氣寬中；

煮汁產婦食則能破血通瘀，及浴身上遊風；
燒灰則能以治瘡冒風邪。
〔腫痛，用芋燒灰敷之，乾即易。〕然此生則薟喉，熟則滑滯〔性滑則可以下石毒〕，故書載此多食則不免有動氣發冷泄瀉，及難尅化之弊矣。

｛芋葉，芋莖｝
若在芋葉與莖，味辛冷滑，功能除煩止瀉，療妊娠心煩迷悶，胎動不安，并敷蛇蟲癰腫毒痛，痘瘡潰爛成瘡。
〔用莖燒灰敷痘瘡無瘢，用芋苗晒乾，燒存性研搽。

慎微曰：沈括筆談云，處士劉陽隱居王屋山，見一蜘蛛為蜂所螫墜地，腹鼓欲裂，徐即入草嚙破芋梗，以瘡就嚙處磨之良久，腹消如故，自後用治蜂螫有驗由此。〕
｛野芋｝
野芋形葉與芋相似。

芋種三年不採成梠，亦能殺人，食之宜用土漿、糞汁、大豆汁以飲
。
<h3>諸筍</h3>
｛諸筍解腸胃熱毒，及化皮裏膜外痰｝
諸筍〔耑入腸胃〕味甘微寒無毒，按筍雖載品類甚多。

｛䈽竹筍｝
如䈽竹筍〔即中母筍〕能治消渴風熱等症。
｛淡竹筍｝

淡竹筍氣味甘寒，能除痰熱狂燥，頭痛頭風，顛仆驚悸等症。
桃竹筍有小毒〔出廣中，皮滑而黃，犀絞瘦骨，四寸骨節，可以為席。〕，能治六畜瘡中蛆等症。
｛刺竹筍｝

刺竹筍〔時珍曰：生交廣中，叢生，大者圍二尺，枝節皆有刺，夷人種以為城，伐竹為弓，根大如車輻，一名芭竹。〕氣味甘苦，微有小毒，食之令人落髮。
｛酸筍｝
酸筍〔出粵南，筍大如臂，摘至，用沸湯泡去苦水，投冷井水中浸二三日，取出，縷如絲繩，醋煮可食，好事者提入中州，成罕物云。〕氣味苦涼無毒，食之令人止渴解酲，利膈。

｛蘆筍｝
蘆筍氣味甘溫，能治噎膈煩悶不食等症；
然總多食助冷動氣，以甘則氣壅，而寒則發人冷癥，惟素患有痰疾在於皮裏膜外者，得此則愈；

如竹瀝同薑，可以治人痰疾之意。
｛苦竹筍｝
他筍其味皆甘，惟苦竹筍則苦，食之可以治人氣逆而不作壅；

以苦主於下氣故也。
況筍初食難化，而脾虛尤甚〔一小兒食乾筍三寸許，噎於喉中，壯熱喘粗如驚，服驚藥不效，後吐出筍，諸症乃定，其難化也如此。〕，久食則腸受刮。
〔時珍曰：

贊寧筍譜云，筍雖甘美，而滑利大腸，無益於脾，俗謂之刮腸篦。〕，惟用生薑麻油，始可以解。
｛蘄竹筍｝
蘄州等處竹筍，氣味苦韌食尤不美。

〔如蘄州叢竹，匡廬扁竹，澧州方竹，嶺南𥯨竹、篣竹、月竹之類。〕
但世猥用竹筍以發痘瘡，其害匪輕。
筍味多薟，最戟人喉，服須先以灰湯煮過，再煮乃良，或以薄荷數片同煮，亦去薟味。

｛冬筍｝
惟有冬筍生冬而土不出，陽氣未泄，故食則能通脈利竅，凡吐血衂血血滯不通之症，皆可授服。
痘瘡不出，取尖同米煮粥食之良，泄瀉者忌。

｛筀筍｝
筀筍性味亦然；
乾筍淡片，利水豁痰消腫。

<h3>李</h3>
｛斂骨節間癆熱不治｝

李〔耑入肝，兼入腎〕以李名多子故也。
時珍曰：李木其子大者如杯、如卵，小者如彈、如櫻，其味有甘酸苦濇數種，其色有青綠、紫朱、黃赤、縹綺、紫灰、胭脂、青皮之殊，其形有牛心、馬肝、奈李、杏李、水李、離核、合核、無核、匾縫之異，其產有武陵、房陵諸李。
早則四月熟，遲則十月、十一月熟，故味甘而酸，或苦而濇，而性微溫。

〔苦濇者不可食，不沉水有毒不可食。〕素問言李味屬肝，故治多在於肝，正思邈所謂肝病宜食李之意也。
中有痼熱不調，骨節間有癆熱不治，得此酸苦性入，則熱得酸則歛，得苦則降，而能使熱悉去也。
且書既言除熱，而書又言多食令人臚脹，及發虛熱；

蓋因凡物生則難化，熟則易消；
李屬生硬之物，多食則物在胃不尅，故又轉為臚脹發熱之病矣。
推之書言溫暑食李則能以發痰瘧，合雀肉與蜜食則能以損五臟，合漿水以食則能以化霍亂，並服朮人不可與食；

無非李屬濕物，少食則宜，多食則痰與熱俱聚。
單食而不雜以濕熱之物，猶可多食；
而更合以濕熱之物，則食烏見其有可乎？故但指其勿食，正以使人自思可耳。

<h3>青桃</h3>
｛生熱發毒｝

青桃〔耑入肺〕肺家菓耳，然卻列此為下；
以桃味甘而酸，性熱微毒，故書皆載食則使人發熱生癰作瀉，膨脹成淋，及發丹石之毒；
與鱉同食，則使人心痛不休；

與服白朮人則忌。
究其主治，止有作脯可益顏色一語，他無有及。
則知桃性固熱，生食而桃不化，其熱益甚，安得有利無害，而不見有滿脹發熱發毒生瘡之病乎？冬桃差勝，可解癆熱。

<h3>青梅</h3>
｛開胃通膽，生津止渴｝

青梅〔耑入肝膽胃〕花開於冬而熟於夏，張璐謂此得木全氣，故其味最酸而入膽耳。
人之舌下有四竅，兩竅可通膽液，食則通膽，使液外出，類相感也。
酸主收，故治皆主酸收之病，如本經所言下氣除熱煩滿，安心止肢體痛是已。

然惟藏久則佳，若青梅則凝濇滯氣，非偏枯不仁等症所宜用也。
梅之種類甚多，惟榔梅最勝；
相傳真武折梅枝插榔樹株而誓曰：吾道若成，花開果實。

其種從均州太和山來，即榆樹中之一種，其梅如杏，而鬆脆異常，故近世謂之消梅；
食之開胃生津，清神安睡，乃榔樹之本性也。
然多食亦能凝血滯氣，當細審食可耳。

<h3>楊梅</h3>
楊梅〔耑入心，兼入肝脾心胞〕體赤入心，味酸入肝，及甘入脾，故書載為心家血分之菓，兼入肝脾心胞。

又載性溫而熱〔張璐曰溫，銑曰熱〕
能治心煩口渴，消熱解毒；
且於鹽藏，則能止嘔除吐；

燒灰則能斷痢。
若或多食，則有損傷動血致衂之虞。
緣人陰虛熱浮，氣血不歸，清之固屬不能，表之更屬不得，惟借此為酸收，則於浮熱可除，煩渴可解。

并或因其過食而致，見有損傷動血之變矣。
設使熱從實致，則食此味必不能效；
熱果因於清涼可解，則食此味必不見燥，又曷為而有燥熱損傷之戒乎？性熱之說，於此可徵。

根皮煎湯，能解砒毒；
燒灰油調，塗湯火傷；
核仁療腳氣，然須多食，以桶漆拌核，爆即自裂也。

<h3>栗</h3>
｛溫腎，固胃寬腸｝

栗〔耑入腎，兼入腸胃〕腎之菓也，味鹹性溫，體重而實，故能入腎而補氣。
凡人胃氣虧損，而見腰腳軟弱；
並胃氣不充，而見腸鳴泄瀉，服此治無不效。

〔弘景曰：相傳有人患腰腳弱，往栗樹下食數升，便能起行，此是補腎之義。〕
然須風乾，連液吞咽為佳〔時珍曰：風乾之栗，勝於日曝；
而火煨油炒，勝於蒸煮。〕；

作粉為食，勝於菱芡。
若使栗不風乾，或生水氣未除，食則助濕發氣生蟲；
蒸煮炒熟，食則壅氣滯膈，而於風水之人尤忌；

小兒多食，令齒不生。
｛栗楔｝
栗楔係栗中瓣，能療筋骨風痛，冷積疾癖，生嚙可罨惡刺，出箭頭，敷瘰癧腫毒痛。

｛栗荴｝
栗荴〔即肉上薄皮〕燒灰存性，能治骨鯁在喉，吹入即下。
｛栗殼｝

栗殼煮汁，能治反胃消渴。
｛栗毬｝
栗毬〔即外刺包〕煮汁，洗火丹毒腫。

｛栗花｝
栗花能治瘰癧。
｛栗樹皮｝

栗樹皮煮汁，可洗沙蝨溪毒，并丹毒瘡毒。
｛栗根｝
栗根酒煎，能治偏墜腎氣，皆以取其下氣解毒之功耳。

<h3>橄欖</h3>
｛入肺胃生津止渴，解酒魚諸毒｝

橄欖〔耑入肺胃〕稟受土陽，其味先酸後甘，氣溫無毒，肺胃家菓也。
性能生津止渴，酒後嚼之最宜，故書載能以解酒毒。
人服河豚魚肝及子迷悶至死，取此煮汁即解，故書又載能解諸魚之毒〔魚食橄欖渣即斃，又用橄欖木作橶，其魚撥着，即皆浮出。〕

，及治魚骨之鯁。
〔橄欖嚼汁即下，無橄欖用核研末，急流水調下亦效。〕
至於痘瘡不起，並痘抓碎成瘡〔煮食托瘡解毒，磨汁塗滅瘡痕〕，腸風下血

〔橄欖燒灰，存性研末，每服二錢，米飲調下。〕，耳足凍瘡〔橄欖木研末，油調以塗〕
，初生胎毒〔集效方小兒落地時，用橄欖一個燒研，硃砂五分，和勻，嚼生脂麻一口，吐唾和藥，絹包如棗核大，安兒口中，待咂一個時辰，方可與乳。
此藥取下腸胃穢毒，令兒少疾，及出痘稀少也。〕，唇裂生瘡〔橄欖炒研，豬脂和塗〕，牙齒風疳

〔膿血有蟲，用橄欖研，入麝香少許，貼之。〕，下部疳瘡〔用橄欖燒存性研末，油調敷之，或加孩兒茶等分。〕，陰腎㿗腫等症〔橄欖核、荔枝核、山楂核等分，燒存性，研末，每服二錢，空心，茴香湯送下。〕，無不用此皆效，以其具有溫行酸歛之性耳。
但此性專搜滌胎毒，過服則有嘔吐泄瀉之虞。
性專聚火濇氣，寒嗽用之得宜，熱嗽則不免有熱氣上蒸之弊也。

<h3>枇杷</h3>
｛潤肺下氣，和脾｝

枇杷〔耑入脾肺，兼入肝〕脾家菓也，味甘而酸，色黃，據書載其極熟，則有止渴下氣潤五臟之功；
生食則有助肝伐脾之力，食之令人中滿泄瀉。
且指其性曰平、曰溫，又指其性曰寒，皆屬有意。

緣此稟受雖溫，而質多挾水濕，於熟時取食，則內水氣漸消，熱氣漸平，而有下氣潤臟之功；
若使未至熟取而即用此為食，則物水氣未化而有寒中脹滿泄瀉之虞，與酸氣未收而有扶肝抑脾之害；
此書之所謂既溫，而又謂其性平、性寒者是也。

但於席品之中，用其極熟，佐此以解酒熱，最為得宜；
若使中寒氣壅，雖曰佐以解酒，則又當知所忌耳。
葉另詳於上篇。

<h3>花生</h3>
｛舒脾潤肺｝

花生〔耑入脾肺〕味甘而辛，體潤氣香，性平無毒，按書言此香可舒脾，辛可潤肺，菓中佳品，誠佳品也。
然云炒食無害，論亦未周；
蓋此氣味雖純，既不等於胡桃肉之熱，復不類烏芋、菱角之涼，食則清香可愛，適口助茗，最為得宜；

第此體潤質滑，施於體燥堅實則可，施於體寒濕滯，中氣不運，恣啖不休，保無害脾滑腸之弊乎？仍當從其體氣以為辨別，則得之矣。
<h3>烏芋</h3>

｛破肝腎堅積，及毀銅器｝
烏芋〔耑入肝腎大腸〕止一水菓〔即荸薺〕，何書皆言力能毀銅〔銅錢同烏芋嚼之，其錢即化〕，破積攻堅〔金鎖丸中治五膈，用黑三棱者，即此物也。〕，止血
〔大便下血，用荸薺搗汁大半鍾，好酒半鍾，空心溫服，三日見效。〕，治痢

〔下痢赤白，五月五日取完好荸薺，洗淨，於瓶中入好燒酒浸之，封固，遇患取一二枚細嚼，空心酒下。〕，住崩〔鳧茈一歲一個，燒存性，研末，酒服之。〕
，擦瘡〔小兒口瘡，用此燒灰末滲〕，解毒發痘〔痘瘡乾紫，不能起發，同地龍搗爛，入白酒釀絞服即起。〕，清聲醒酒，其效若是之多。
蓋以味甘性寒，則於在胸實熱可除，而諸實脹滿可消；

體黑則以力善下行，而諸血痢血毒可祛。
是以冷氣勿食，食則令人每患腳氣；
熱嗽勿用，用則於人有集火氣之為害耳。

<h3>橘穰</h3>
｛生痰助氣，解熱｝

橘穰〔耑入肺胃〕與皮，共屬一物，而性懸殊；
橘皮味辛而苦，而橘穰則變味甘而酸也；
皮有散痰開痰理氣之功，而穰則更助痰作飲，及有滯氣害也。

〔進賢縣胥簡章之女秀英，忽氣喘促至極，眼翻手握，已有莫主之勢，繡診其脈，右關浮滑而弦，知有痰氣與寒內結，姑以老薑取汁先投，不踰時而胸即開，氣即平，後詢其故，知食橘穰起也。〕至書有言能治消渴開胃，並除胸中膈氣，此為內熱亢極，胃氣不寒者而言；
若使水虧脾弱，發為咳嗽，而日用此恣啖，保無生痰助氣之弊乎？
今之虛癆好食此物，類多受害，人特習而不察耳。

但用蜜煎作菓佳。
<h3>菱角</h3>

｛生止胃渴，熟滯腸胃｝
菱角〔耑入腸胃〕種類雖多〔汪昂曰：有三角、四角、老嫩之殊。
武陵記曰：三角、四角者為芰，兩角者為薐，薐花隨月而轉。〕，氣滯則一。

即書有言安中消水，止渴解酒，療瘧治痢；
及有紅瀉白補，生降熟升之說；
然亦止供食品，而於治療則無。

且於過食則有腹滿填脹，損陽痿莖之虞；
必取麝香、生薑、吳茱萸作湯，及或沉香磨汁以導，是亦味甘性寒，助濕增滯之一證也乎；
性平之說，似不足信。

<h3>香蕈</h3>
｛益胃進食｝

香蕈〔耑入胃〕食中佳品。
凡菰稟土熱毒，惟香蕈味甘性平，大能益胃助食，及理小便不禁；
蓋此本於桑楮諸木所出，得受桑楮餘澤而成也。

〔有種出於深山爛楓木上，小於菌而薄，黃黑色，味甚香美。〕然此性極滯濡，中虛服之有益；
中寒與滯食之不無滋害。
取冬產肉厚細如錢大者良。

<h3>木耳</h3>
｛解腸胃熱毒成痔｝

木耳〔耑入大腸胃〕生非一木，良枯莫辨。
〔權曰：蕈耳古槐桑樹上者良，柘木者次之，其餘樹木多動風氣，發痼疾，令人肚下急，損經絡背膊，悶人。
藏器曰：

木耳從下過者有毒，楓木上生者令人笑不止，採歸色變者有毒，夜有光，欲爛不生蟲者，並有毒，須生搗冬瓜蔓汁解之。〕據書所載，能治痔瘡焮腫，崩中漏下
〔用此炒黑為末，酒調方寸匙服〕，眼流冷淚〔用木耳燒存性，木賊一兩，為末，每用二錢，以清米泔煎服。〕，血注腳瘡〔用桑耳、楮耳、牛屎菰各五錢，胎髮灰男用女女用男二錢，研末，油和塗之，或乾塗。〕，血痢下血
〔用木耳炒研五錢，酒服〕，一切牙痛等症。

〔用荊芥等分，煎湯頻洗。〕然性稟陰濕，生於枯木，徒有衰精冷腎之害，而無溫脾益胃之功也；
本經言其益氣不饑，輕身強志，恐譽詞耳，豈真謂哉。
<h3>蘑菰</h3>
｛清膈化痰｝
蘑菰〔耑入腸胃肺〕本於桑楮諸木，埋於土中，澆以米泔而生。

味甘氣寒〔正要曰：
有毒。
李時珍曰：無毒。〕，色白，柔軟中空，狀如未開玉簪花品，又有形如羊肚蜂窠眼，故又有別其名曰羊肚菜；

味甘如雞，故又有別其名曰雞腿菰；
皆與香蕈諸菰同為一類。
但香蕈色白而平，蘑菰則色白而寒也；

香蕈能益胃氣不饑，及治小便不禁，蘑菰則能理氣化痰，而於腸胃亦有功也。
然皆體潤性滯，多食均於內氣有阻，而病多發，不獨蘑菰然也。
<h3>雉</h3>
｛治蟻瘻下痢，然終有毒害人｝
雉〔耑入心，兼入胃〕由異氣所感，靈蛇所變，不得山川之氣，遂其飛騰，則得滄溟之氣，恣其吞吐，是與虹蜺出沒無異。

時珍云：雉屬離，雞屬巽。
故凡雞煮則冠變，雉煮則冠紅。
飛必先鳴，食多蟲蟻，此雖食品之貴食，可補中益土

〔雉應胃土〕，及治蟻瘻下痢；
然終性熱有毒，故書言其八九兩月可食，春夏不可食者，以其雉食蟲蟻，及與蛇交變化有毒也。
發痔發瘡發痢，與家雞子同食，令人發疰，周身疼痛者，謂其雉食蟲蟻有毒，兼性暴烈有火也。

但書既言發痢發痔，而書又曰可治蟻瘻與痢，亦以雉素好食蟻，故可以制蟻瘻而治其毒耳。
<h3>鴈</h3>

｛通利血氣｝
鴈〔耑入肺，兼入肝腎〕狀考之時珍，謂有蒼、白二種，今人以白而小者為鴈，大者為鴻；
蒼者為野鵝，亦曰鴚鳥，爾雅謂之鵱鷜也。

鴈有四德，寒則自北而南，止於衡陽，熱則自南而北，歸於鴈門，其信也；
飛則有序，而前鳴後和，其禮也；
失偶不再配，其節也；

夜則群宿而一奴巡更，晝則啣蘆以避繪繳，其智也；
而捕者豢之為媒，以誘其類，是則一愚矣。
故鴈謂之信鳥，人不宜食，道家謂之天厭。

味甘氣平，其性通利血氣，故能補癆瘦，逐風攣。
〔取肉炙熟以貼。〕
多服長毛髮生鬚，久服壯筋骨助氣。

昔黃帝製指南，於鴈脛骨空中製針，取其能定南北，但覔之不易；
後人於鯉魚腦中製之，以其性專伏土，定南北不移，可定水土之方向也。
〔今又傳用午時稻花水煮，子時荷花水煮以定南北。〕取鴈，南來時瘦不可食，北嚮時乃肥，可取之。

<h3>鵝</h3>
｛膩滯壅發之品｝

鵝〔耑入脾，兼入肝肺〕肉按書有言味甘性平，有言味辛性涼，有言氣味俱厚而毒，有言服則解熱解毒，有言服則發風發瘡發毒，持論不同，臆見各一。
究之味甘不補，味辛不散，體潤而滯，性平而涼，人服之而可以解五臟之熱，及於服丹之人最宜者，因其病屬體實氣燥，得此甘平以解之也。
煮汁能止渴者，以其肉多肥膩而壅不渴之意也。

發風發瘡發毒，因其病多濕熱，得此濕勝氣壅外發熱出者意也。
｛鵝膏｝
是以鵝體之潤，在膏與臎〔臎即鵝尾之肉〕，可以潤皮膚而合面脂，灌孔耳而治卒聾，塗皺裂而消癰毒。

｛鵝涎｝
在涎可以入喉而治穀芒，一皆體潤和燥之力。
｛鵝卵｝

即卵氣味甘溫，可以補中益氣；
而猶有多食發疾之戒，非性屬膩滯，曷為其有是乎？
｛鵝血｝

血兼熱飲，可治血膈吐逆不食病根，非是以血引血之意乎？
｛鵝毛｝
血與毛可治射工之毒〔異物志云：邕州蠻人選鵝腹毳毛為衣被絮，柔暖而性冷，嬰兒尤宜之，能辟驚癎。〕，非鵝能食此蠱以物制物之意乎？〔弘景曰：東川多溪毒，養鵝以辟之。

又曰：鵝未必食射工，蓋以威相制耳。
禽經云：鵝飛則蜮沉，蜮即射工也。〕
｛鵝屎｝

屎可以治小兒鵝口瘡〔自內生出可治，自外生入不可治。
治用食草白鵝下清糞濾汁，入沙糖少許搽之，或用雄雞糞眠倒者燒灰，入麝香少許搽之，並效。〕，及敷蛇咬之毒，非藉穢以入穢解毒之意乎？
｛鵝膽｝

膽可以解熱毒痔瘡〔白鵝膽二三枚取汁，入熊膽二分，片腦半分，研勻，磁器密封，勿令洩氣，用則手指塗之，立效。〕，非其鵝性不溫而膽亦能潤燥之意乎？
凡此所見治略，皆有義存，不可僅執是溫是冷之說，以致忘其主腦也。
〔藏器曰：

蒼鵝食蟲，主射工毒為良；
白鵝不食蟲，止渴為勝。〕
<h3>鳧</h3>
｛補中利水｝
鳧〔耑入脾胃，兼入肺腎〕即野鴨，又類源鴈，夏藏冬見，群飛蔽日。

味甘氣平無毒，其肉肥而不脂，美而易化，凡滯下泄瀉，喘欬上氣，失血產後之症，服此最宜，以其具有補中利水之功也。
但在九月以後，立春以前，服之味美，他時不及。
｛鳧血｝

血吐挑生蠱毒可服，以血引血之故，同氣相應之義也。
<h3>鷓鴣</h3>

｛解溫瘧蠱毒，仍防烏頭、半夏苗｝
鷓鴣〔耑入脾胃心〕性畏於露，早晚稀出，夜栖於木，葉蔽其身，其性好潔〔時珍〕，常食烏頭、半夏苗，故書載其氣味甘溫，但有小毒，食之者須防咽喉頭腦腫痛，犯此宜用生薑、甘草解之。
〔類說云：楊玄之通判廣州歸楚州，因多食鷓鴣，遂病咽喉間生癰，潰而膿血不止，寢食俱廢，醫者束手；

適楊吉老赴郡，邀診之，曰但先啖生薑一斤，乃可投藥，初食覺甘香，至半斤覺稍寬，盡一斤覺辛辣，粥食入口了無滯礙，此鳥好啖半夏，毒發耳，故以薑制之也。
又丞相馮延己苦腦痛不已，太醫吳廷詔曰：公多食山雞鷓鴣，其毒發也。
故以甘草湯而愈。〕而其功用又言，服此能解嶺南野葛菌子，並溫瘧久病欲死，蠱氣欲死，或是無毒得此則犯，有毒得此則解之意也乎？〔蠱亦畏鷓鴣。〕

至書有言服此能利五臟，益心力，令人聰明；
猶是冗統之辭，未有確指，無足信也。
｛鷓鴣脂膏｝

脂膏塗凍瘡，令不龜裂。
自死者勿食，同竹筍食，則小腹脹。
<h3>竹雞</h3>
｛殺蟲解毒｝
竹雞〔耑入心脾肝〕狀如小雞，無尾，性好食蟻，又食半夏苗，故諺有言：

家有竹雞啼，白蟻化為泥。
又唐小說有言，崔魏公暴亡，太醫梁新診之曰：中食毒。
僕曰：好食竹雞。

新曰：竹雞多食半夏苗。
命搗薑汁抉齒灌之，遂甦；
則知竹雞其味雖甘，其性雖平，而亦有食半夏之毒耳。

究其主治，止言煮食可以殺蟲，並治野雞毒，他無有取。
則知竹雞治毒，或是以毒攻毒，與蟲畏雞之意；
不爾，曷為其有是耶？無毒之說，似不足信。

<h3>斑鳩</h3>
｛溫補腎肺｝

斑鳩〔耑入肺腎〕雖屬野味，然味甘性平，治能補腎明目，補肺益氣，與於家鴿氣味治功，恍惚相似；
是以范汪治目則有斑鳩丸，總錄治目則有錦鳩丸。
惟賢則謂斑鳩明目，是即補腎，腎補而目始明。

時珍又謂斑鳩因於益氣，故能目明，不獨補腎已也。
又云：古者仲春羅氏獻鳩以養國老，仲秋授老者以鳩杖，云鳩性不噎，食之且復助氣，則知鳩之明目，是即補腎補氣之治驗矣。
｛斑鳩血｝

鳩血熱飲，可以解毒。
｛斑鳩屎｝
屎同夜明沙等分為末，以吹聤耳出膿疼痛諸疾。

<h3>貓</h3>
｛貓肉｝

貓〔耑入肝腎〕一捕鼠小獸耳，何書開載治療甚多。
謂肉作羹，則能以治鼠瘻蠱毒。
〔

鼠瘻不論已潰未潰，服之皆驗。
蠱毒亦少食貓肉，則蠱不能為害。〕
｛貓頭骨｝

頭骨則能以治痘瘡倒靨〔倒靨用人貓豬犬四頭骨以治〕，並多年瘰癧〔不愈，用貓頭、蝙蝠各一個，俱撒上黑豆，同燒存性為末，滲之；
乾則油調；
內服五香連翹湯取效。〕

，走馬牙疳，對口毒發，心下鱉瘕〔俱用黑貓頭燒灰存性以服〕，小兒陰瘡，鼠咬瘡痛。
〔俱用貓頭燒灰敷之，即瘥。〕
｛貓腦｝

腦用紙上陰乾，同莽草等分，則能以治瘰癧鼠瘻潰爛。
〔納於孔中〕
｛貓睛，貓舌，貓涎，貓皮，貓毛｝

貓睛、貓舌、貓涎、貓皮與毛，則能以治瘰癧鼠瘻〔如用睛以治瘰癧鼠瘻，則燒灰合井華水，服方寸匙。
用涎治瘰癧，則刺破以塗。
用毛治瘰癧潰爛，則取肚下毛，鉗鍋內煅令存性。〕，而毛尤能以治鬢邊生癤〔貓頭上毛、豬頸上毛各一把，鼠屎一粒，燒研油塗敷之。〕，並鬼舐頭瘡〔用貓兒毛燒灰膏以敷〕

，鼻擦破瘡鼠咬成瘡等症。
〔皆取貓兒毛燒灰，入麝香少許，唾和以封。〕
｛貓肝｝

貓肝則能以治癆瘵。
〔用黑貓肝一具，生晒研末，遇朔望五更酒調服之。〕
｛貓胞衣｝

貓胞衣則能以治反胃吐食。
〔燒灰，入硃砂末少許，壓舌下少許，甚妙。〕
｛貓尿｝

貓尿〔用薑蒜擦貓鼻即出〕則能以治諸蟲入耳。
｛貓屎｝
貓屎則能以治痘瘡倒陷，不發寒熱，鬼瘧鼠咬，蠱疰惡瘡等症。

〔俱用屎燒灰水調以搽。
或瘰癧潰爛，可用貓屎，以陰陽瓦合鹽泥封固煅過，研末油調以塗。
鼠咬成瘡，用貓尿揉之即愈。

蝎螫作痛，用貓屎塗之即瘥。〕
｛治鼠瘻幽僻鬼怪之疾｝
總以取其貓善搜穴捕鼠，故凡病屬鼠類，有在幽僻鬼怪之處，而藥難以入者，無不藉此以為主治；

猶之虎嘯風生，風痹腫痛之症，必賴虎骨以治之意。
張璐謂貓性稟陰賦，機竊地支，故其目夜視精明而隨時收放〔其睛可定時，子午卯酉如一線，寅申巳亥如滿月，辰戌丑未如棗核也，其鼻端常冷，惟夏至一日則煖，畏寒而不畏暑〕，善跳躍而嗜腥生〔能畫地卜食，隨月旬上下嚙鼠首尾，皆與虎同，陰類之相符如此。〕，不熟食而能消化生物，一皆風火用事。
故書謂其性溫，而味則甘而酸，用以鼠瘻虛損則可；

用以鼠瘻內實，則能助濕發熱。
若使病從濕至，縱云鼠瘻，猶當審顧，未可書言能治，而不竟為分別也。
取尾長腰短，目如金銀，及上腦多棱者良。

<h3>鰣魚</h3>
｛溫補脾肺｝

鰣魚〔耑入脾肺〕生江中者，大而色青，味極甘美；
生海中者，小而色赤，味則稍薄；
皆為席中所尚。

置於暗室之中，則能生光。
血非常魚可比，性溫無毒，食能補中益氣，而無發毒之慮。
較之於鰱，則性稍和；

然惟夏時則有，餘月則無。
多食亦發疳痼。
｛鰣魚鱗｝

鱗用香油熬塗湯火傷效。
<h3>鰱魚</h3>

｛溫補脾｝
鰱魚〔耑入脾肺〕性最急迫，開水即跳，與諸魚性絕不相同。
味甘性熱，且食諸魚之遺，故書載能補中益氣；

而又載其多食則有助長濕熱，變生渴熱疥瘡之病也。
魚有皂白二種，大者頭大，白者腹腴，皆與鱔魚之性相似，而非食品之所共貴者矣。
<h3>鱅魚</h3>
｛溫胃益人｝
鱅魚〔耑入胃〕形狀似鰱，而究實不相同。

蓋鰱首細而白，而鱅則首大而黑也；
鰱則水動而躍，而鱅則水即動而不躍也；
且鰱之美在腹，而鱅之美在頭；

鰱之性動而燥，而鱅之性則稍亞於鰱也。
〔時珍曰：鱅為魚之下品，故有庸常之號。〕
究其所論主治，在鰱謂能補中益氣〔鰱性跳躍而上，氣主上出，故於氣分則補。〕，而鱅謂能溫胃益人；

并其所論多食之戒，則亦有動風發瘡發熱之虞；
豈鱅鰱二物同為一類之性乎，否則何其適相合矣。
〔藏器曰：祗可供食品，別無功用。〕

<h3>鯇魚</h3>
鯇魚〔耑入脾胃〕食品味長，江湖與池皆有，以草為飼，常與青鰱混雜，故名曰鯇，又名曰鯤。

〔時珍曰：鯇因其性舒緩而名。〕第在池中，則味甘溫無毒，時珍言其煖中和胃，即是此物；
若在江湖所蓄，則飼非盡青草，常有穢惡混食，故書又言食能發瘡。
但魚性多溫，無論在池在湖，施於陽臟之人，則自發熱動燥；

施於陰臟之人，不惟其燥全無，且更鮮有溫和之力矣；
食物之宜，當先視人臟氣以為轉移，非獨鯇魚然也。
膽味苦寒，能治一切竹木刺在喉中。

以酒化二三枚，溫服取吐，即出。
<h3>鰷魚</h3>

｛溫胃止泄｝
鰷魚〔耑入腸胃心〕江湖小魚耳，時珍曰：長僅數寸，形狹如扁，狀似柳葉，鱗細而整，潔白可愛，性愛群遊，洵小魚中之最善者也。
味甘性溫無毒，據書言其主治，有曰煖胃止瀉，是其性溫之力；

又曰煮食已憂，得非性愛群遊，而能使人之憂自己乎？於此可見食物之助矣。
<h3>鱖魚</h3>

｛治癆瘵血蠱｝
鱖魚〔耑入脾胃〕即俗所云桂魚者是也，味甘性平小毒，按書言此性最疏利，凡腹內聚有惡血水蠱，服此最屬有效，故於癆瘵最宜。
昔有邵氏年十八病瘵，累年不愈，偶服鱖魚而痊，非其性最疏利，能治惡血蟲蠱之意乎？但此有鬐刺十二，以應十二月之數，若人誤受鯁害，則惟取欖核磨水以解，以魚最畏橄欖故也。

｛鱖魚尾｝
尾貼小兒軟癤佳。
｛鱖魚膽｝

膽治骨鯁，竹木刺入咽喉，不拘大人小兒，或入腹刺痛，服之皆出。
〔臘月收大鱖魚膽，懸北簷下陰乾，遇鯁者，用皂子大，酒碎溫服，得吐則鯁隨涎出；
未出再服，以出為度，酒隨量飲，無不出者。〕如無鱖魚膽，鯇魚、青魚膽、鯽魚膽亦用。

<h3>白魚</h3>
｛利肺水，開胃氣｝

白魚〔耑入肺胃，兼入肝〕味甘氣平，形窄腹扁鱗細，頭尾向上，肉有細刺
〔武王白魚入舟，即此〕，功專入肺利水，開胃下氣。
故金匱治淋，每用白魚同滑石以投，名曰滑石白魚散，取其長以治水，兼助亂髮以破血，血氣通調而淋濇止矣。

但此性亦滑利，故同棗食，脾腎受泄，必致腰有痛楚；
脾胃過食不溫，必致飽脹不快，惟有炙食差可，乃或醃或糟，以為食耳。
至書有言補肝明目，調五臟，理十二經絡者，時珍亦謂此屬溢美之辭，未足深信，當以開寶之註為正。

<h3>青魚</h3>
｛利水，除腳氣目昏｝

青魚〔耑入肝，兼入脾〕味甘性平，色青〔頌曰：狀似鯇而背青。〕，故書載能入肝通氣，入脾利水，凡人因於濕熱下注，而見腳氣疼腫，濕熱上蒸，而見眼目不明，皆當用此調治。
以此好啖蜆螺，蜆螺則能利水，故此亦能利水以除腳氣目昏之病也。
〔服朮人忌之。〕然治腳氣服此，必須兼以韮白同投，則內始有溫和之力矣，所當合參。

鮓味與服石人相反。
〔不可合生胡荽、生葵菜、豆、藿、麥、醬同食。〕
｛頭中枕骨｝

頭中枕骨，狀如琥珀，磨水可治心腹卒痛，亦可作篦作飲器，解蠱。
｛眼睛汁｝
眼睛汁治注目能夜視，膽另詳於涼血部內，所當合參。

<h3>鯊魚</h3>
｛煖中益氣｝

鯊魚〔耑入脾胃〕即南方溪潤中之小魚，非海中鯊魚也；
海中鯊魚，本名鮫魚；
溪澗沙鰮，因居沙溝，吹沙而遊，咂沙而食，故以沙名。

味甘氣平無毒，究其主治，止曰煖中益氣。
因其味甘性平而然，服之可使中氣溫和，無有虧損；
非云中氣虛極，必得此魚以作治療也。

<h3>銀魚</h3>
｛養中和胃｝

銀魚〔耑入脾胃〕即書所云鱠殘魚者是也，氣味甘平，不入治療。
據書止言出於蘇松浙江，大者不過三四寸，身圓無鱗，潔白如銀，小者尤勝，鮮食最美，曝乾亦佳；
作羹食之可以寬中健胃，而無油膩傷中之患。

<h3>石斑魚</h3>
｛服之有毒，令人頭痛泄｝

石斑魚〔耑入口〕屬毒物，凡服之者，無不謂患頭痛作泄。
蓋此生於南方溪澗水石之處，長數寸，白鱗黑斑，浮遊水面，聞人聲則剨然深入。
其魚有雌雄，二三月與蜥蝎合於水上，其胎毒人。

｛石斑子腸｝
南方有土蜂，土人殺此魚標於樹上，引鳥食而土蜂盡退，是以服之而致見有諸病之作耳；
但肉食之差可，而子及腸尤甚。

今時捕魚，多雜此魚賣與人食，須宜慎之。
<h3>鱔魚</h3>

｛治經絡風邪，兼補肝腎之氣，強筋壯骨｝
鱔魚〔耑入經絡，兼入肝腎〕稟土陽氣以生，性善穿穴，力堅而銳，無足能竄，與蛇同性〔時珍曰：南人鱔肆中，以缸貯水，畜數百頭，夜以燈照，其鱔有花者，必項下有白點，通身浮水上，即棄之。
或以蒜瓣投於缸中，則群鱔跳擲不已，亦物性相制也。〕；

故書皆載通經達絡，能治十二經風邪，並耳目諸竅之病。
｛尾血｝
如風中血脈，口眼喎斜，用尾血同麝少許，右喎塗左，左喎塗右，止即洗去。

〔千金云：鱉血、雞冠血和伏龍肝，並治口喎。〕耳痛鼻衂，痘後目翳，用血滴點即愈。
〔用血主之，從其類也。〕
臁瘡蛀爛，用鱔打死，香油抹腹〔抹於鱔腹〕，繫於瘡上，候痛取下，看鱔有蟲上入即去。

〔未盡更作，後以人脛骨灰油調搽之。〕產後惡露淋滴，腸鳴濕痹，用此煮食即除。
老人虛痢不止，用此暴乾，煅灰存性，調服即絕。
且能通力壯筋，故大力丸取此同熊筋、虎骨、當歸、人參等分以進。

〔用大鱔魚重斤餘者取肉，酒蒸同藥為丸，空腹酒下兩許。〕陽道不長，不能續嗣，用此血同蛤蚧等藥以入〔方見蛤蚧內〕，皆以借其性力相助。
但此味甘性熱，其力能補；
若病屬虛熱，及時行病後陰虛火爍，食則必有氣弱動風與氣之變，不可不慎。

<h3>鮫魚</h3>
｛補脾利水｝

鮫魚〔耑入脾〕即海中之鯊魚者是也，生於南海，背皮粗錯，可飾刀把；
其肉作膾
〔鮮活切片，沃以五味，生食為膾。〕，能補五臟，功亞於鯽，蓋鯽補脾利水，想此亦屬利水之品，故有功亞於鯽之說也。

｛鮫魚皮｝
皮治屍疰蠱毒，燒灰解鯸鮧魚毒。
<h3>烏賊魚</h3>
｛入肝補血，入腎滋水｝
烏賊魚〔耑入肝，兼入腎〕肉按書止言氣味酸平，又言其味珍美，食則動風與氣。

其治載能益氣強志，及通婦人月經；
可知其性屬陰，故能入肝補血，入腎滋水強志，而使月事以時而下也。
又考書言烏賊魚既能吸波噀墨，令水溷黑，自衛以防人害，又能日浮水上詐死以啄烏，是其性陰而險，固不待言；

且其腹中血出與膽有如墨黑，手染色變，書字則逾年跡滅，惟存空紙已爾，是其色黑入腎，又不待言。
是以陰臟服之，則能動風與氣，泄瀉腹痛；
陽臟服之，則能歛陰祕陽。

故在其骨名為螵蛸，亦能以治血枯氣竭肝傷之病也。
惟是其肉久不入食，故義亦不甚明，今則南北通用，覺血枯陰燥，服則有益無損；
而血衰氣寒，服反見害，豈非性陰不燥之義歟。

柔魚無骨，形質與氣，皆與烏賊骨魚肉相若，但味勝於烏賊魚，越人重之。
<h3>鰌魚</h3>

｛溫潤脾胃｝
鰌魚〔耑入脾〕即泥鰍，伏於泥中，得土陰氣以養，性動而侵，故能入土以補脾，書言煖中益氣者，義根是也。
得水則浮而出，涸則入泥而不見，故能下，入而治病，書言同米粉煮羹，下入而收痔者，義由斯也。

他魚水涸即斃，惟鰌常自染涎以自養，伏泥而不涸，故人服之而津生，書言醒酒消渴者，義亦由茲起也。
〔消渴用泥鰍十頭，陰乾，去頭尾，燒灰，乾荷葉等分為末，每服二錢，新汲水調下，日二服，名沃焦散。〕烏鬚揩牙〔泥鰍、槐蕊、狼把草各一兩，雄燕子一個，酸石榴皮半兩，搗成團，入瓦罐內，鹽泥固濟，先文後武，燒炭十斤，取研，日用，一月以來，白者皆黑。〕，陽事不起〔泥鰍煮食之〕，如何用之立應，以其筋強力銳，故能入骨以烏鬚，入腎與肝以起陽也。
牛狗羸瘦〔用鰍一二枚，從口鼻送入，立肥〕，如何用無不效，以其具有補土之能，故能使之而立肥也。

若在喉中骨哽，用此入喉牽拽而出
〔用鰍魚線縛其頭，以尾先入喉中，牽拽出之。〕，此則人之所易知者矣。
但不可合白犬血食。

<h3>鮑魚</h3>
｛通肝瘀，滌腸穢｝

鮑魚〔耑入肝，兼入腸〕考之長洲張璐有言，其魚腥穢，止可淡曝，而不可煮鹽，乾則形如塊肉，性溫無毒，耑取腥穢以滌一切瘀積，同氣相感也。
入肝散血，煮汁送四烏鰂一藘茹丸，治女子血枯經閉，內經以療傷肝利腸而不傷伐元氣，惜乎世罕用之。
今庖人用以煮肉，則脂沫盡解，滌除垢膩之驗也。

昔秦皇死沙坵，會暑屍腐，令轀車載鮑魚以亂其臭，始皇本呂不韋萌孽，溷厠宮幃，非取其滌除遺臭之義歟。
<h3>鰻鱺魚</h3>

｛祛肝腎竅穴風熱，殺蟲｝
鰻鱺魚〔耑入肝腎，兼入穴竅〕類有分闊嘴者為鰻，尖嘴者為鱺，皆稟土中陰氣以生，味甘氣寒，其形類蛇，常與水蛇同穴，故其性有小毒，力善走竄鑽穴，故書謂能祛風殺蟲。
〔按蟲由於風生，故風字從虫。〕如骨蒸癆瘵，五痔瘡瘻，陰戶蝕瘡，濕痹風搔虛損等症，人常食之，為有益也。

〔虛損癆瘵，多用蟲蝕，有病瘵者，相染已死數人，乃取病者釘之棺中，棄於流水，永絕傳染，漁人異之，開視，見一女子尚活，取置漁舍，多食鰻鱺，病愈，遂以為妻。
聖惠方，用鰻鱺淡炙食，治諸蟲心痛，多吐，冷氣上攻滿悶。〕
｛鰻鱺魚骨｝

張鼎云：此以骨燒烟，則可以辟蚊蠓，薰屋竹木，則可以斷蛀，置骨於衣箱中，則可以斷蠹。
惟脾胃虛泄，並孕婦食之，則大忌耳。
〔性滑氣寒故。〕凡昂頭行水，及重三四斤者，腹下有黑斑背上有點者，皆為有毒，切不可食。

<h3>海䖳</h3>
｛清肝腎血瘀熱毒｝

海䖳〔耑入肝腎〕俗曰海蜇，即廣所云水母者是也。
按書言此生於東海，狀如血䘓，大者如牀，小者如斗，無眼目腹胃，以蝦為目，蝦動䖳沉，故曰水母目蝦。
又曰：

水母形渾然凝結，其色紅紫，無口眼，腹下有物如懸絮，群蝦附之，咂其涎沫，浮沉如飛。
為潮所擁，則蝦去而䖳不得歸，人因割取，浸以灰礬，去其血汁，而色遂白，厚為䖳頭，其味更勝。
究其主治，大約多能下血消瘀，清熱解毒，而氣亦不甚溫。

蓋緣此屬血類，血味多鹹，鹹則能以入腎；
血藏於肝，海䖳形如血䘓，則䖳多入於肝；
䖳產於水，腎屬水，則䖳又多入腎故也。

是以勞損積血得此則消，小兒丹疾火傷，得此則除，河魚之疾得此則療。
但忌白糖同淹，則䖳隨即消化而不能以久藏，以土尅水者故耳，無他義也。
<h3>蟶</h3>
｛解胸中煩熱｝
蟶〔耑入腎，兼入肝〕乃海中小蚌耳，與江湖蚌蛤相類，閩人以田種之，候潮泥壅沃，謂之蟶田，其肉可為蟶腸〔乾淡〕以充海錯。

〔蟶生海泥中二三寸，大如指，兩頭開。〕味甘性平，煮食可治胸中邪熱煩悶，飯後食之，與服丹石人適合，並治婦人產後虛熱，可知性體屬陰，故能解熱滌煩。
然惟水衰火盛者則宜，若使脾胃素冷，服之必有動氣泄瀉之虞矣。
書言可治冷痢，似屬巧說，未可深信。

<h3>蛙</h3>
｛清熱利水閉氣｝

蛙〔耑入膀胱腸胃〕與螺蚌皆產於水，其味雖甘，而性則寒，故能清熱利水解毒。
如水蠱腹大，用乾青蛙二枚，以酥炒乾螻蛄七枚，炒苦葫蘆半兩，為末，空心酒服三錢即愈。
通身水腫，以青蛙一二枚，去皮炙熟，食之即治。

毒痢噤口，以水蛙一個，并肚腸搗碎，瓦焙，入麝香五分，作餅貼臍上，即通。
時行面赤項腫瘟毒，用金線搗汁水調，空腹頓服，即效。
然肉雖寒，而骨善跳則熱，性雖動而氣善蓄則閉，食之令人作淋，及或多食令人尿閉，臍下酸痛；

治須擂以車前頓水，或燒酒行氣之類以解。
〔臟熱者須用車前，臟寒者須用燒酒以通。〕
至於孕婦，食尤有忌〔令子壽夭〕，不可不知。

<h3>鱉肉</h3>
｛涼肝血熱｝

鱉肉〔耑入肝〕止有雌無雄，與蛇與黿為匹，形多變幻；
故書有言鱉有三足、赤足者不宜食，獨目者不宜食，頭足不縮者不宜食，目凹陷者不宜食，腹下有王字、卜字、文蛇文者不宜食，生於山上者名旱鱉不宜食，腹赤如血者名硃鱉不宜食，此有毒殺人，不宜食鱉之說也。
又言鱉合雞子、莧菜食則令人生鱉，同豬、兔、鴨食則能損人，同芥子食則生惡瘡，同薄荷食則能殺人，此合他味同食之有見害於人也。

至於冷癆食之則能發冷水病，須合葱與椒薑同煮，並剉鱉甲少許以入；
可知鱉性冷，故須假以薑椒以為之製；
鱉肉聚，故須假以鱉甲之散以為之佐耳。

〔鱉項下有軟骨如龜形者，食之令人患水病，須去之。〕然惟婦人素挾血熱症見血瘕血漏，並瘧痢諸症，服之得宜。
若使中氣有虧，謂可補中益氣，縱出別錄，亦屬膚語，不足信也。
<h2><br><span class="orange">卷八  主治上</span></h2>

<h2><br>&emsp;<span class="blue">臟腑病症主藥</span></h2>
繡按人生疾苦，非屬外感有餘，即屬內傷不足，然究其要，總不越乎臟氣偏勝以為致害。
蓋人臟氣不明，藥性不知，無論病症當前，宜涼宜熱，根蒂全然不曉；

即其藥之或功或過，亦不知其奚自而起矣。
考之瀕湖綱目，所論臟腑虛實標本藥式，其間分門別類，補母瀉子，與夫補氣補血，非不既詳且盡，但惜尚有未清之處。
如白朮不言能補脾氣，反云能補肝氣、脾血；

砂仁不言能溫胃氣，反云能補腎氣；
當歸不言能補心血，反云能補命門相火；
澤瀉不言能除膀胱濕熱，反云能補心氣；

沒藥、血竭不言能破肝血，反云能補肝血之類是也。
且其所論三焦實火宜瀉，則梔、連、芩、蘗似可指引，而書偏指麻黃、瓜蒂以為瀉火之要；
三焦實熱宜解，則麻、桂、硝、黃似可列入，而書止舉梔、連、芩、蘗為解熱之劑；

顛倒錯亂，實不可解，以致後學漫無指歸。
是篇採集用藥主治，皆從藥中正理考核，不以反借反說敷衍，間有正論既抒，旁意應明，亦必疏暢殆盡，斷不牽引混指，以致有誤後學云。
<h3>足厥陰</h3>
肝屬木，木為生物之始，故言肝者，無不比類於木。
〔凡藥色青、味酸、氣臊、性屬木者，皆入足厥陰肝、足少陽膽，肝與膽相為表裏，膽為甲木，肝為乙木。〕

謂其肝氣勃勃，猶於百木之挺植，肝血之灌注，猶於百木之敷榮。
昔人云：肝無補。
非無補也，實以肝氣過強，則肝血不足，補之反為五臟害，故以無補為貴。

詎知肝氣不充，是猶木之體嫩不振，而折甚易〔肝氣不充，猶木體軟不振。〕，非不用以山茱萸、杜仲、續斷、雞肉壯氣等藥以為之補，烏能以制夭折之勢乎。
肝血既竭，是猶木之鮮液而槁在即〔肝血不足，猶木枯槁不榮。〕，非不用以地黃、山藥、枸杞以滋其水〔肝以腎為子，經曰：虛則補母。〕，當歸、首烏、阿膠、菟絲、人乳以生其血〔血燥則急，經曰：肝苦急，急食甘以緩之。〕，其何以制乾燥之害乎。
肝氣冷而不溫，是猶木之遇寒而凍〔肝冷不溫，猶木遇寒而凍。〕，非不用以肉桂、鹿茸以煖其血，川芎、香附、艾葉、吳茱萸以溫其氣，其何以制嚴寒之威，而抒發生之象乎。

肝鬱而不舒，是猶木受濕熱之蒸，歷久必黃必萎〔肝鬱不舒，猶木受鬱而萎。〕，非不用以茯苓、赤苓、天仙藤以滲其濕，木香、香附、柴胡、川芎以疏其氣，靈脂、蒲黃、歸尾、鱉甲、桃仁、母草以破其血，其何以舒其鬱而去其熱乎。
若使肝氣既浮，而症已見目赤發熱口渴，則宜用以龍骨、棗仁、白芍、烏梅、木瓜之類以為之收，是猶木氣過洩，日久必有強直之害
〔肝氣過浮，猶木強直不屈。〕，不治不足以折其勢也。

〔木以斂為瀉，經曰：
以酸瀉之。〕肝挾風熱內侮，而症見有諸風眩暈、僵仆驚癎，則宜用以桂枝、羌活、烏附、荊芥、鉤藤、薄荷、川芎以除其風〔木喜條達，經曰：肝欲散，急食辛以散之。
散即是補，故經又曰：以辛補之。〕，黃芩、膽草、青黛、青蒿、前胡以瀉其火，以除其熱，紅花、地榆、槐角、紫草、茅根、赤芍、生地以涼其血，甘草以緩其勢

〔肝以心為子，經曰：實則寫其子。〕，是猶木之值於風感厥厥動搖，日久必有摧折之勢〔肝受風侮，猶木遇風而搖。〕，不治不足以制其暴也。
肝氣過盛而脾肺皆虧，症見咳嗽喘滿，驚悸氣逆，則宜用以金銀薄、青皮、鐵粉、密陀僧、側柏葉以平其肝，三棱、枳實以破其氣，是猶木之叢林茂蔚，值此斧不可加，土不可載，日久必有深藏不測之虞，不如是不足以制其害也。
〔肝風過盛，猶木茂蔚尅土侮金。〕凡此肝氣之盛衰，實與木氣之強弱如一；

肝血之榮枯，實與木液之膏竭相等；
使不比類以觀，而但謂其肝盛宜制，嗚呼！制則制矣，盍亦思其肝有虛怯，果能受此摧殘剝落否耶！
經曰：肝苦急〔血燥則急〕，急食甘以緩之〔如人乳、甘草之類〕；

肝欲散
〔木喜條達〕，急食辛以散之〔如桂枝、羌活、川芎、薄荷之類。〕；
以辛補之

〔肝以辛為補，故川芎、薄荷能以補肝。〕，以酸瀉之。
〔肝以斂為瀉，故白芍、赤芍、烏梅皆曰瀉肝。〕
〔補肝氣〕杜仲  山茱萸  雞肉  續斷

〔補肝血〕荔枝  阿膠  桑寄生  何首烏  狗脊  麋茸  獺肝  紫河車  菟絲  人乳
〔疏肝氣〕木香  香附  柴胡  芎藭
〔平肝氣〕金銀薄  青皮  鐵粉  密陀僧  雲母石  珍珠  龍骨  龍齒

〔破肝氣〕三棱  枳實
〔歛肝氣〕龍骨  酸棗仁  炒白芍  龍齒  烏梅  木瓜
〔散肝風〕荊芥  鉤藤  蛇退  蒺藜  蟬退  浮萍  王不留行  全蝎  桂枝  白花蛇

石南藤  蜈蚣  川烏附  樟腦
〔散肝風濕〕桑寄生  羌活  側附子  狗脊  松脂  蒼耳子  豨薟草  威靈仙  茵芋
海桐皮  秦艽  五加皮

〔散肝風熱〕木賊  蕤仁  冰片  決明子  爐甘石  青葙子
〔散肝風氣〕芎藭  麝香  薄荷  蘇合香
〔散肝風痰〕南星  皂角  烏尖附  白芥子  天麻

〔散肝風寒痰〕蔓荊子  殭蠶  山甲
〔散肝血〕穀精草  石灰
〔袪肝寒〕肉桂  桂心  吳茱萸  艾葉  大茴香  小茴香

〔滲肝濕〕茯苓  土茯苓  天仙藤
〔瀉肝濕〕龍膽草  連翹  珍珠  皂礬  白蘞
〔瀉肝痰滯〕前胡  鶴虱  磁石

〔溫肝血〕蟲白蠟  肉桂  續斷  芎藭  香附  荊芥  伏龍肝  延胡索  爐甘石  蒼
耳子  海螵蛸  酒  百草霜  沙糖  兔屎  王不留行  澤蘭  韮菜  墨  劉寄奴  大
小薊  天仙藤  海狗腎  蒺藜  鹿茸  鹿角  艾葉

〔涼肝血〕生地黃  代赭石  蒲公英  青魚膽  紅花  地榆  白芍  槐角  槐花  側
柏葉  卷柏  無名異  凌霄花  豬尾血  紫草  夜明沙  兔肉  旱蓮草  茅根  蜈蚣
山甲  琥珀  芙蓉花  赤芍  醋  熊膽

〔破肝血〕莪朮  紫貝  五靈脂  紫參  益母草  蒲黃  血竭  蓮藕  古文錢  皂礬
歸尾  鱉甲  貫眾  茜草  桃仁
〔敗肝血〕乾漆  三七  蝱蟲  螃蟹  瓦楞子  水蛭  花蕊石

〔止肝血〕炙卷柏  伏龍肝  墨  炒艾葉  炒蒲黃  花蕊石  青黛  百草霜  炒側柏
石灰  劉寄奴  王不留行
〔散肝熱〕決明子  野菊花  夏枯草  木賊

〔瀉肝熱〕代赭石  石南葉  琥珀  車前子  牛黃  前胡  秦皮  空青  銅青  蒙花
石決明  珍珠  凌霄花  生棗仁  蘆薈
〔瀉肝熱痰〕磁石  前胡  牛黃

〔吐肝熱痰〕膽礬
〔瀉肝火〕鉤藤  熊膽  女貞子  羚羊角  青黛  熊膽草  人中白  黃芩  大青  青
蒿草

〔散肝毒〕蜈蚣  蛇退  野菊花  王不留行
〔解肝毒〕土茯苓  蒲公英  芙蓉花  皂礬  連翹  醋  藍子
〔拔肝毒〕青黛  輕粉

<h3>手少陰</h3>
心有拱照之明，凡命門之水與三焦分佈之火，無不悉統於心而受其裁，故曰君火。

〔凡藥色赤、味苦、氣焦、性屬火者，皆入手少陰心、手太陽小腸經，心與小腸為表裏，小腸為丙火，心為丁火。〕第心無氣不行，無血不用；
有氣以運心，則心得以堅其力；
有血以運心，則心得以神其用。

是以補心之氣〔心氣虛〕，無有過於龍眼肉；
補心之血
〔心血虛〕，無有過於當歸、柏子仁、龜板、食鹽。

〔經曰：心欲軟，急食鹹以軟之。〕心而挾有沉寒痼冷〔心寒〕，則有宜於桂心之燥，及或加以延胡索、乳香、骨碎補、安息香之類以為之卻。
心或散而不收〔心氣散〕，則有宜於五味子之酸以為之歛。
〔經曰：心苦緩，急食酸以收之。

又按五味子雖屬肺腎專藥，然亦具有苦性，可以通用。〕心而挾有痰濕〔心挾痰濕〕，則有宜於半夏、茯神、燈心、萱草以為之滲。
心而挾有內濕內熱〔心挾熱濕〕，則有宜於代赭石、木通、瞿麥、牛黃、天竺黃、連翹、山梔、西瓜、黃連、辰砂、百合、鬱金、蓮鬚、貝母、鉤藤、珍珠、土貝母、川楝子之屬以為之瀉。
心而挾有血瘀不解〔心有血瘀〕，則有宜於丹參、沒藥、鬱金、桃仁、茜草、蘇木、益母草、蓮藕、童便、血餘之屬以為之破，以為之軟。

〔經曰：
心欲耎，急食鹹以軟之。
又曰：以鹹補之。〕至心挾有熱邪內起〔心有熱邪〕，則有燈草、竹葉、熊膽、羚羊角、山豆根、童便、麥冬、萱草、生地、梔子、犀角、木通、黃連等藥可選。

心挾熱痰內起〔心有熱痰〕，則有牛黃、貝母等藥可用。
心氣不通，則有菖蒲、遠志、桑螵蛸、薰香、雄黃、胡荽等藥可進。
蓋心以通為主，心通則思無所窒而運用靈，猶火必空而後發也；

心又以氣為要，氣足則事歷久而不墮，猶火必薪而始永也；
心又以血為需，血足則心常存而不離，猶燈必膏繼而後光也；
合此三者以治，則心拱照自若，庶績咸熙，又何有病之克生乎。

經曰：心苦緩〔緩則散逸〕，急食酸以收之〔如五味子之類，按五味子雖屬肝腎專藥，然亦具有苦性，可以通用。〕；
心欲耎，急食鹹以軟之
〔如童便、血餘之類。〕；

以鹹補之〔心以鹹為主〕，以甘瀉之。
〔補心氣〕
龍眼肉〔補心血〕當歸  柏子仁  食鹽

龜板〔通心氣〕菖蒲  遠志  桑螵蛸  薰香  安息香  雄黃
胡荽〔卻心寒〕
桂心〔散心濕熱〕

香薷〔散心痰濕〕半夏
菖蒲〔滲心濕〕茯神  燈心
萱草〔瀉心熱〕代赭石  木通  瞿麥  牛黃  天竺黃  連翹  西瓜  黃連  山梔子

辰砂   百合  鬱金  蓮鬚  貝母  鉤藤  珍珠  土貝母
川楝子
〔瀉心濕熱〕木通  黃連  連翹  梔子  珍珠  苦楝子  瞿麥

〔溫心血〕延胡索  安息香  骨碎補  桂心  乳香
〔涼心血〕犀角  射干  童便  血餘  紅花  辰砂  紫草  熊膽  生地黃
〔破心血〕丹參  沒藥  鬱金  桃仁  茜草  蘇木  益母草  蓮藕

〔解心毒〕射干  貝母  連翹  山豆根  黃連
〔瀉心火〕燈草  竹葉  熊膽  羚羊角  山豆根  童便  麥冬  萱草  生地  梔子
犀角  木通  黃連

〔鎮心怯〕禹餘糧  鐵粉  代赭石  珍珠  辰砂
〔瀉心熱痰〕牛黃  貝母
<h3>足太陰</h3>
土有長養萬物之能，脾有安和臟腑之德，取脾味甘配土，理適相合。
〔凡藥色黃、味甘、、氣香、性屬土者，皆入足太陰脾、足陽明胃經，脾與胃相表裏，胃為戊土，脾為己土。〕是以古之治脾，每借土為比喻。

蓋謂脾氣安和，則百病不生；
脾土缺陷，則諸病叢起〔張元素曰：五臟更相平也，一臟不平，所勝平之。
故云：安穀則昌，絕穀則亡，水去則營散，穀消則衛亡，神無所居；

故血不可不養，衛不可不溫，血溫氣和，營衛乃行，長有天命。〕；
經曰：土不及則卑監。
當補之培之，治當用以白朮之苦，以補其缺。

〔土虧宜補。
經曰：脾苦濕，急食苦以燥之。〕
然有寒痰與食凝結胸口，滯而不消，則朮又當暫停；

如寒則有宜於乾薑、生薑；
痰則宜於半夏；
滯則宜於砂仁、白蔻、木香之類；

使猶用以白朮，不更以增其滯乎。
〔亦有補散兼施，但須看其邪氣微甚，以酌因應權變之宜。〕火氣內結而土燥涸不潤，則土當以水制〔土燥宜潤〕，如地黃、山藥、枸杞、甘草之類〔經曰：以甘補之。〕；
使猶用以白朮，不更以增其燥乎。

脾濕滑而不固，而症見有泄瀉，則土當以澀制
〔土滑宜宣〕，如蓮子、芡實、肉豆蔻之類；
使徒用以白朮，不更使脫難免乎。

〔白朮當兼濇藥同投。〕土受偶爾寒濕不伸，而症見有嘔吐、惡心、心痛，則土當以疏泄〔土滯宜宣〕，如木香、甘松、藿香、菖蒲、大蒜、紅豆蔻、胡荽之類；
使猶用以白朮，不更以增其窒乎。
〔亦有白朮與諸散藥同用，須看邪微甚，以分先後治法。〕土因濕熱內蒸，而見有溺閉、便祕、腳痛、惡毒等症，則土當以清解

〔土雜宜清〕，如白鮮皮、薏苡仁、木瓜、蚯蚓、紫貝、皂白、二礬、商陸、郁李之類；
使猶用以白朮，不更以增其熱乎。
若使水勝於熱，而症見有腫脹、溺濇，日久必有浸淫傾覆之害，則治當以滲投，如茯苓、芡實、澤蘭、扁豆、山藥、浮萍、鴨肉、鯽魚之類；

使或用以白朮，其何以止傾蕩之勢乎。
土因寒氣慄烈而凍，而症見有四肢厥逆不解，則藥當以熱投〔土寒而濕〕，如附子、肉桂、乾薑之類；
使僅用以白朮，其何以除寒厥之症乎。

〔如四逆湯、薑附湯之類。〕至於土敦而厚，土高而阜，是為熱實內結，宜用苦寒以下〔土高、土厚而下宜削〕，如枳實、大黃、朴硝之類〔經曰：以苦瀉之。〕；
使猶用以白朮，不更使敦而至腹滿莫救，使阜而致喘逆殆甚乎。
脾土既虧，生氣將絕，是猶土崩而解，治當用以升固

〔土崩而固〕，如參、耆、白朮、甘草、升麻之類〔經曰：脾欲緩，急食甘以緩之。〕；
使僅用以白朮，而不合以參耆以為升補，其何以固崩解之勢乎。
〔如補中益氣湯之類〕

凡此雖非以補為要，而補脾之理，無不克寓；
要使土氣安和，不寒不熱，不燥不濕，不升不降，不厚不薄，則於臟氣適均，又奚必拘拘於所補為是，而以不補為非哉，是可只其用補之妙法耳。
經曰：脾苦濕，急食苦以燥之〔如白朮之類〕；

脾欲緩〔舒和意〕，急食甘以緩之
〔如甘草之類。〕；
以甘補之〔甘緩脾，故以甘為補。〕，以苦瀉之〔苦燥濕，故以苦為瀉。〕。

〔補脾氣〕白朮
〔緩脾氣〕炙甘草  合歡皮
〔健脾〕白朮  白蔻  砂仁  肉豆蔻  蓮子

〔溫脾〕龍眼  大棗  荔枝  犬肉  牛肉  飴糖  熟蜜
〔潤脾〕山藥  黃精  羊肉  人乳  豬肉
〔醒脾氣〕木香  甘松  藿香  菖蒲  大蒜  紅豆蔻  胡荽

〔寬脾氣〕烏藥  藿香  神麯
〔升脾氣〕蒼朮
〔消脾氣〕山查  橘皮  郁李  神麯  薑黃

〔破脾氣〕枳實  郁李
〔歛脾氣〕木瓜
〔散脾濕〕蒼朮  松脂  蒼耳子  防風  厚朴  排草

〔散脾濕痰〕半夏  橘皮  神麯  石菖蒲
〔吐脾濕熱痰〕白礬  皂礬
〔燥脾濕〕白朮  蛇床子  密陀僧  松脂  石灰  橘皮  蕪荑  伏龍肝  蒼朮  紅

豆蔻  川椒  鯉魚
〔燥脾濕痰〕烏尖附  附子  乾薑
〔滲脾濕〕茯苓  芡實  澤蘭  扁豆  山藥  浮萍  鴨肉  鯽魚

〔清脾濕痰〕白鮮皮  薏苡仁  木瓜  蚯蚓  紫貝  皂礬  白礬  商陸  郁李
〔清脾熱〕石斛  白芍  竹葉
〔瀉脾火〕石斛  白芍

〔降脾痰〕白礬  皂礬  射干  密陀僧
〔消脾積〕砂仁  木香  使君子  山查  神麯  阿魏  橘皮
〔殺脾蠱〕松脂  使君子  蕪荑  雄黃  扁蓄  紫貝  蚯蚓  皂礬  白礬  阿魏

烏梅  百草霜  蒼耳子  密陀僧  石灰
〔溫脾血〕蟲白蠟  伏龍肝  百草霜  天仙藤
〔涼脾血〕射干

〔破脾血〕郁李仁  紫貝  薑黃  蓮藕  皂礬  蚯蚓
〔止脾血〕百草霜  石灰
〔解脾毒〕蚯蚓  射干  白礬

<h3>手太陰</h3>
肺為清肅之臟，處於至高，不容一物，故經以此配金，謂其稟氣肅烈，臟適與之相均也。

〔凡藥味辛、色白、氣腥、性屬金者，皆入手太陰肺、手陽明大腸經，肺與大腸為表裏，大腸為庚金，肺為辛金。〕惟是肺主於秋，秋主收而惡燥，故肺常以清涼為貴。
猶之金氣燥烈，忽得涼氣以解，則金堅強不軟；
然使寒之過極，則鐵精華盡失，必致受鏽而敗。

肺雖以涼為貴，而亦恐其過寒，以致氣不克伸〔金寒而鏽〕，仍當治以溫和，如燕窩、飴糖、甘菊、胡桃肉之類是也。
若使胃氣素虛，肺金失養，咳聲漸少，步武喘鳴，與夫足痿莫行，是猶金之燥烈而痿
〔金燥而痿〕，治當亟補肺陰，兼滋腎水，如補肺則當用以萎蕤、人乳、阿膠、胡麻、熟蜜、榧實之類；

滋水則當用以枸杞、熟地、菟絲、山藥之類是也。
心火挾其相火上尅於肺，則肺受爍之極，是猶金之被爍而鎔〔金爍而鎔〕，治當審其火勢稍微，則當用以生地、梔子、天冬、麥冬、桑白皮、薏苡仁、百部、百合之類；
火勢與熱稍甚，則當用以栝蔞、花粉、馬兜鈴、青木香、竹茹、黃芩之類是也。

至於肺氣久泄，逆而不收，是猶金之鋒利太過，則當急為收藏
〔金銳而泄〕，如粟殼、木瓜、烏梅、訶子、五味子、蜊粉之屬是也。
〔經曰：肺欲收，急食酸以收之，以酸補之。〕肺有寒痰與氣內塞，而聲不能以發，是為金實不鳴，治當相其所實以治；

大約實在於寒〔寒實不散〕，則有桔梗、麻黃、紫蘇、蔥管、黨參、白蔻、生薑、薰香、馬兜鈴、紫白二英、紅豆蔻、川椒、冬花、百部、丁香、杏仁等藥可散；
實在風濕痰熱〔風痰濕熱不開〕，則有甘菊、萎蕤、五倍子、百藥煎、辛夷、牛子、白前、蕪荑、皂角可解；
實在於氣不得降下〔氣實不降〕，則有馬兜鈴、青木香、旋覆花、栝蔞、花粉、葶藶、蘇子、枇杷葉、杏仁、萊菔子、補骨脂可降

〔經曰：肺苦氣上逆，急食苦以瀉之。〕；
實在肺氣不宜宣通〔氣塞不通〕，則有薰香、安息香可去；
實在肺氣不得疏泄，則有丁香、冬花、牽牛、白前、橘皮、女菀可除

〔經曰：以辛泄之。〕；
實在中有濕熱不得滲泄〔氣有濕熱不泄〕，則有黑牽牛、黃芩、石韋、車前子、通草、薏苡仁、葶藶可滲。
若使肺氣空虛，而肺自嗽不已，是為金空而鳴；

肺氣衰弱，而氣不得上升以勝，是為金衰而鈍；
皆當用以人參、黃耆、桔梗以為振拔，或兼白朮補土以生金。
惟有肺氣內傷，聲啞不開，是為金破不鳴，治當滋水清肺，如熟地、山藥、枸杞、阿膠、天冬、麥冬、人參之類。

餘則看症酌施，然要肺屬嬌臟，寒熱皆畏，故治當酌所宜，而不可有過寒過熱之弊耳。
經曰：肺苦氣上逆〔火旺尅金〕，急食苦以瀉之〔如青木香、葶藶子之類〕；
肺欲收，急食酸以收之〔如五味子、烏梅之類〕；

以酸補之〔酸能收，氣不散，故以酸為補。〕，以辛泄之。
〔如牽牛之類。〕
〔補肺氣〕人參  黃耆

〔溫肺〕燕窩  飴糖  甘菊  胡桃肉
〔潤肺〕萎蕤  人乳  阿膠  胡麻  熟蜜  榧實
〔升肺氣〕桔梗

〔通肺氣〕薰香  安息香
〔泄肺氣〕丁香  冬花  牽牛  白前  橘皮  女菀
〔降肺氣〕馬兜鈴  青木香  旋覆花  栝蔞  花粉  葶藶  蘇子  枇杷葉  杏仁  萊

菔子  補骨脂
〔破肺氣〕枳殼
〔歛肺氣〕粟殼  木瓜  烏梅  訶子  五味  蛤蜊粉

〔散肺寒〕桔梗  麻黃  紫蘇  青蔥  杏仁  白豆蔻  生薑  薰香  馬兜鈴  白石英
紫石英  紅豆蔻  川椒  款冬花  百部  丁香
〔宣肺風〕甘菊  皂角

〔宣肺風濕〕萎蕤  五倍子  百藥煎  白前
〔宣肺風熱〕辛夷  牛子
〔燥肺濕〕川椒

〔滲肺濕〕茯苓  桑白皮  薑皮
〔瀉肺濕熱〕牽牛  黃芩  石韋  車前子  通草  薏苡仁  葶藶
〔散肺暑濕〕紫蘇

〔瀉肺熱〕馬兜鈴  青木香  五倍子  百藥煎  通草  車前子  貝母  牽牛  石韋
牛子  金銀花  山梔子  白薇  知母  沙參  薏苡仁  百部  百合  黃芩  芙蓉花
柿霜  柿乾  土貝母  竹茹  梨  蛤蜊粉

〔瀉肺火〕黃芩  栝蔞  花粉  竹茹  桑白皮  羚羊角  地骨皮  枇杷葉  沙參
麥冬  生地  天冬  梔子
〔涼肺血〕生地  紫菀

〔澀肺血〕白芨
〔散肺毒〕野菊花
〔解肺毒〕金銀花  芙蓉花  牛子  貝母  黃芩

〔降肺痰〕栝蔞  花粉  貝母  生白菓  旋覆花  杏仁  土貝母  訶子
<h3>足少陰</h3>

書曰：腎藏志，屬水，為天一之源〔凡色黑、味鹹、氣腐、性屬水者，皆入足少陰腎、足太陽膀胱經，腎與膀胱相表裏，膀胱為壬水，腎為癸水。〕，主聽、主骨、主二陰。
又曰：諸寒厥逆，皆屬於腎。
又曰：腎中之水則能行脊至腦，而為髓海，泌其津液；

注之於脈，以榮四末；
內注臟腑，以應刻數；
上達皮毛，為汗、為涕、為唾；

下濡膀胱，為便、為液；
周流一身，為血。
則是腎中之水，實為養命之原，生人之本。

惟是腎無水養，則腎燥而不寧；
水無火生，則水窒而不化。
繡常即腎以思，其水之涸竭而不盈者〔水涸不盈〕，固不得不賴熟地、枸杞、山茱萸、菟絲以為之補；

若使水寒而凍，火不生水，水反凝結如土如石〔水寒不溫〕，則補不在於水而在於火，是有宜於附、桂、硫黃、細辛之味矣〔經曰：腎苦燥，急食辛以潤之。〕；
水因食積寒滯而聚〔水聚不散〕，則補不在於水，而先在於疏泄滲利，是有宜於茯苓、香砂、乾薑之味矣。
水因火衰而水上逆，是謂之泛；

水因水衰而水上逆，是謂之沸
〔水逆不下〕；
治當審其火衰，則有宜於附、桂加於地黃之內；

火盛則有宜於知、柏之苦〔經曰：腎欲堅，急食苦以堅之。〕，加於地黃之中，是皆補水之味矣。
〔經曰：以苦補之。〕若使水鬱而熱不化而致症變多端〔水蓄不泄〕，其在輕劑則有茯苓、桑螵蛸、土茯苓、烏賊骨以為之滲；
重劑則有防己、木瓜、苦參、海蛤、文蛤、琥珀以為之瀉；

再重則有海藻、海帶、昆布以為之代〔經曰：以鹹瀉之。〕，此又以滲、以瀉為補者也。
若使水藏於下而性反逆於上，是為腎氣不藏
〔水氣不收〕，肝氣佐使；

審其氣自寒成，當以枝核、烏藥、沉香、補骨脂、硫黃、青皮、吳茱萸以為之治；
氣因熱至，當以枳實、黑鉛等藥以為之治，此又以降、以破為補者也。
若使腎氣不充而水順流而下，絕無關閉，症見遺尿、精滑、泄瀉

〔水脫不固〕，則又當用補骨脂、覆盆、蓮鬚、金櫻子、山茱萸、龍骨、牡蠣、沉香、靈砂、秦皮、石斛、桑螵蛸、芡實、訶子、石鐘乳、五味子、菟絲等藥分別以治
〔經曰：腎欲堅，急食苦以堅之。〕，使之以救其水而固其泄〔經曰：以苦泄之。〕，此又以固為補者也。
總之，治水之道，法不一端，然大要則在使水與火相稱，而不致有或偏之為害耳。

經曰：腎苦燥〔指寒燥言〕，急食辛以潤之〔如細辛、附、桂之類。〕；
腎欲堅〔堅
固則無搖蕩之患〕，急食苦以堅之〔如黃柏之類〕；

以苦補之〔火去而水自安，故以
苦為補。〕，以鹹瀉之。
〔如海藻之類〕

〔滋腎〕冬青子  燕窩  桑寄生  枸杞  龜板  龜膠  胡麻  冬葵子  榆白皮  黑
鉛  桑螵蛸  楮實  磁石  食鹽  阿膠  火麻  生地黃
〔溫腎〕蓯蓉  鎖陽  巴戟天  續斷  菟絲  熟地黃  覆盆子  狗脊  鹿膠  紫河

車  犬肉  獺肝  靈砂  海狗腎  山茱萸  葡萄  白蒺藜  海螵蛸  川膝  胡桃肉
麋茸
〔燥腎〕附子  肉桂  鹿茸  沉香  陽起石  仙茅  胡巴  淫羊藿  蛇床子  硫黃

遠志  石鐘乳  蛤蚧  ⿰魚叚  雄蠶蛾  阿芙蓉  川椒  胡椒  益智  補骨脂  丁香
〔固腎〕胡桃肉  菟絲子  覆盆子  補骨脂  蓮鬚  金櫻子  山茱萸  五味子  葡
萄  阿芙蓉  沒石子  龍骨  牡蠣  沉香  靈砂  秦皮  石斛  桑螵蛸  芡實  訶

子  石鐘乳
〔散腎寒〕細辛  附子
〔燥腎寒〕肉桂  陽起石  仙茅  胡巴  補骨脂  川椒  艾葉  胡椒

〔降腎氣〕沉香  補骨脂  黑鉛  硫黃  靈砂
〔寬腎氣〕荔枝核  烏藥
〔引腎氣〕川牛膝  五味子

〔祛腎風濕熱〕白花蛇  石南藤  川烏附  獨活  桑寄生  蛇床子  巴戟天  冰片
淫羊藿  五加皮  天雄  蔓荊子  細辛
〔滲腎濕〕茯苓  桑螵蛸  土茯苓  海螵蛸  鯉魚

〔瀉腎濕〕防己  木瓜  苦參  海蛤  丈蛤  琥珀  寒水石
〔伐腎〕海藻  海帶  昆布  茯苓
〔軟腎堅〕海狗腎  牡蠣  海藻  海帶  昆布  食鹽  青鹽  蛤蜊粉  海石  白梅

〔瀉腎熱〕琥珀  防己  青鹽  秋石  寒水石  龍膽草  食鹽  童便  地骨皮
〔瀉腎火〕玄參  黃蘗  茶茗  丹皮  胡黃連  青蒿草
〔煖腎血〕陽起石  續斷  韮菜  骨碎補  海狗腎  墨  鹿茸

〔涼腎血〕童便  地骨皮  血餘  銀柴胡  蒲公英  生牛膝  旱蓮草  赤石脂
〔破腎血〕自然銅  古文錢
〔止腎血〕墨  黑薑  炒黑艾  炙卷柏  炒梔子  象皮灰

〔消腎痰〕海石
<h4>火居兩腎之中，為人生命生物之源，但人僅知腎之所藏在水，而不知其兩腎之中，七節之間，更有火寓。</h4>

吳鶴臯曰：此火行於三焦，出入肝膽，聽命於天君，所以溫百骸，養臟腑，充九竅，皆此火也，為萬物之父。
故曰：天非此火不能生物，人非此火不能有生。
此火一息，猶萬物無父，故其肉衰而瘦，血衰而枯，骨衰而齒落，筋衰而肢倦，氣衰而言微矣，此火衰之說也〔火衰氣寒〕。

是以補火之味，則有宜於附子、肉桂、鹿茸、硫黃、陽起石、仙茅、胡巴、淫羊藿、蛇床子、遠志、蛤蚧、雄蠶蛾、川椒、益智、補骨脂、丁香之類，但須相其形症以施，不可一概妄投。
若使火炎而燥〔火燥氣熱〕，審其火自下起，則當以清為要，如丹皮、黃柏、知母、玄參、茶茗、胡連、青蒿草之屬是也；
火挾上見，則當兼心與肺同瀉，如麥冬、黃連、梔子、知母、黃芩之類是也；

火因水涸，則當滋水制火，如熟地黃、山茱萸、山藥、枸杞之類是也〔書曰：壯水之主，以鎮陽光。〕；
至於火浮而散，此非腎火內熾，乃是陰盛於下，逼火上浮〔火淫不歸〕，宜用沉香、補骨脂、黑鉛、硫黃、靈砂等藥以為之降，牛膝、五味子以為之引〔經曰：以酸收之。〕；
火空而發，則火不在於補，不在於清，惟在塞中以緩其勢，則火自熄，如甘草、麥門冬、人參、五味子、合歡皮之類是也。

火伏不發，則火己有告盡之勢，其症必見惡寒厥逆，舌捲囊縮，唇甲皆青；
在火因於寒鬱不出，則當用以麻、細、升、葛解表之劑以為之發；
因於熱鬱不出，則當用以三黃、石膏、知母清裏之劑以為之發

〔經曰：以苦發之。〕；
若使泥以厥逆而猶用以附、桂峻補，是與操刀殺人無異，其為敗也必矣，治之者可不審其所因，以定其治乎。
〔補腎火〕附子  肉桂  鹿茸

沉香  陽起石  仙茅  胡巴  淫羊藿  蛇床子  硫
黃  遠志  石鐘乳  蛤蚧  蝦  雄蠶蛾  阿芙蓉  川椒  胡椒  益智  補骨脂  丁香
〔補脾火〕白朮  白蔻  縮砂密  肉豆蔻  使君子  蓮子

〔補胃火〕大棗  韮菜  肉豆蔻  草豆蔻  草菓  白豆蔻  縮砂密  丁香  檀香
益智  山奈  良薑  炮薑  使君子  神麯  川椒  胡椒  大蒜  蓽撥
〔補肺火〕人參  黃耆  飴糖

〔補大腸火〕韮菜
〔補心火〕龍眼肉  桂心  菖蒲  遠志  薰香  安息香  胡荽  雄黃
〔補小腸火〕小茴  橘核

〔補肝火〕杜仲  山茱萸  雞肉  續斷
〔瀉腎火〕玄參  黃柏  茶茗  丹皮  胡黃連  青蒿草
〔瀉脾火〕大黃  白芍

〔瀉胃火〕茶茗  茅根  石膏
〔瀉肺火〕黃芩  栝蔞  花粉  竹茹  天冬  桑白皮  羚羊角  地骨皮  枇杷葉
沙參  麥冬  生地  梔子

〔瀉心火〕燈草  竹葉  熊膽  羚羊角  山豆根  童便  麥冬  萱草  生地  梔子
犀角  木通  黃連
〔瀉肝火〕鉤藤  熊膽  女貞子  羚羊角  青黛  龍膽草  人中白  黃芩  大青

青蒿草
〔瀉膽火〕龍膽草  青黛  大青
〔瀉膀胱火〕人中白  童便

〔瀉三焦火〕青蒿草  梔子
〔散火〕柴胡  升麻  葛根  薄荷  香附  羌活  白芷  水萍
〔緩火〕甘草  麥冬  萎蕤  合歡皮

〔滋火〕地黃  山茱萸  枸杞
〔引火〕肉桂  附子  五味子
〔歛火〕白芍  烏梅

<h4>書曰：上焦如霧，中焦如漚，下焦如瀆。</h4>
又曰：三焦為相火之用，分布命門，主氣升降出入，游行上下，總領五臟六腑、營衛經絡、內外上下左右之氣，號中清之府。

上主納，中主化，下主出，觀此氣雖分三，而實連為一氣，通領上下，不可令有厚薄偏倚輕重之分矣。
玩書所論三焦瀉熱，大約汗則宜於麻黃、柴胡、葛根、荊芥、升麻、薄荷、羌活、防風；
吐則宜於瓜蒂、萊菔子、藜蘆、食鹽、梔豉；

下則宜於大黃、芒硝，此瀉熱之味也。
所論瀉火，大約上則宜於連翹、梔子、黃芩、黃連、生地、知母；
中則宜於龍膽、青黛、白芍、石斛、石膏；

下則宜於黃柏、知母、丹皮、青蒿草，此瀉火之味也。
至於所論補虛，大約上則宜於參、耆、桂心、當歸、龍眼；
中則宜於白朮、炙草、淮山、首烏、山茱萸，下則宜於附、桂、硫黃、沉香、補骨脂、地黃、枸杞、菟絲子，此補虛之味也。

蓋此統領一身，名為決導之官，其氣不可偏勝，偏則其病立見。
三焦之藥，不可混用，用則其害立生。
明其三焦之義，以平三焦之氣，則氣上下適均，無輕無重，隨遇而安，因地自得，又安有偏倚不平之憾者乎。

〔汪昂曰：十二經中，惟手厥陰心包、手少陽三焦經無所主，其經通於足厥陰、少陽。
厥陰主血，諸藥入肝經血分者，併入心包；
少陽主氣，諸藥入膽經氣分者，併入三焦命門；

相火散行於膽、三焦、心包絡，故入命門者併入三焦。〕
〔用汗解熱〕麻黃  柴胡  葛根  荊芥  升麻  薄荷  羌活  防風
〔用吐解熱〕瓜蒂  萊菔子  藜蘆  食鹽  梔子  豆豉

〔用下解熱〕大黃  芒硝
〔瀉上火〕連翹  梔子  黃芩  黃連  生地  知母
〔瀉中火〕龍膽草  青黛  白芍  石斛  石膏

〔瀉下火〕黃柏  知母  丹皮  青蒿草
〔補上虛〕人參  黃耆  桂心  當歸  龍眼肉
〔補中虛〕白朮  炙草  淮山  首烏  山茱萸  阿膠

〔補下虛〕附子  肉桂  硫黃  沉香  補骨  地黃  枸杞  菟絲子
<h3>足少陽</h3>

膽為中正之官，居於表裏之界，凡邪由於太陽、陽明入於是經，自非麻桂升葛并硝朴大黃之所可施，惟取柴胡辛苦微寒，以引邪氣左轉上行，黃芩氣味苦寒，以清裏邪未深，所以寒熱往來，口苦耳聾，頭痛脇痛等症，靡不用以柴胡為主。
且肝開竅於目，肝與膽為表裏，其色青，凡風熱邪傳於膽，未有不累於目，而致目赤障翳，其藥必雜木賊同入，以其能散肝經風熱也；
又用空青、綠青、銅青、熊膽、青魚膽、膽礬同入，以其能瀉膽經熱邪也；

若使有熱而更見有痰氣，症見身熱咳嗽，則又當用前胡而不可以柴胡治矣，蓋柴胡性主上升，前胡性主下降，凡水虧血涸火起，柴胡切忌。
〔有用柴胡熱愈盛者，義實基此，凡水虧血燥切忌。〕至於膽經有火，其瀉亦不越乎膽草、大青、青黛，以其氣味形色，皆與膽類，故即以此治膽可耳；
若其膽氣過寒，症見不眠，則又當用棗仁、半夏以溫；

膽氣過怯，則又當用龍骨等藥以鎮；
凡此皆當審視明確，則用自不致有所誤。
〔散膽熱〕柴胡

〔散膽風熱〕木賊
〔瀉膽熱〕空青  綠青  銅青  熊膽  青魚  膽礬  前胡
〔瀉膽熱痰〕前胡

〔瀉膽火〕龍膽草  青黛  大青
〔溫膽〕棗仁  半夏
〔鎮膽〕龍骨

<h3>足陽明</h3>
胃為水穀之海，凡水穀入胃，必賴脾為健運，蓋脾得升則健，健則水穀入胃而下降矣；

胃以得降為和，和則脾益上升而健運矣。
但世僅知脾胃同為屬土，皆宜升提補益，詎知太陰濕土，得陽則運；
陽明陽土，得陰始安；

故脾主於剛燥能運，而胃主於柔潤能和也。
是以胃氣不協，治多宜於陳倉米、人乳、大棗以為之溫，使之胃氣冲和，嘗以氣不過勝為貴。
若使胃氣過潤，則胃多寒不溫，而血亦寒而滯，治當用以韮菜、爐甘石等藥以為之理〔爐甘石必兼目疾方用〕；

胃濕不爽，當以白豆蔻、草蔻、草菓、肉蔻、砂仁、丁香、檀香、益智、山奈、良薑、炮薑、使君、神麯、川椒、胡椒、大蒜、蓽撥等藥以為之疏；
胃有風濕不除〔胃挾風濕〕，當以防風、秦艽、白芷以為之祛；
胃有風痰內結〔胃挾風痰〕，當以白附等藥以為之散；

胃有暑濕不清〔胃挾暑濕〕，當以香薷以為之解；
胃有寒痰濕滯不消〔胃挾寒痰濕滯〕，當以半夏、肉蔻、草蔻、白蔻、砂仁、丁香、草菓、檀香、益智、山奈、良薑、炮薑、使君、神麯、川椒、胡椒、大蒜、蓽撥、紅豆蔻以為之燥，以為之溫；
胃有濕熱不化，輕則備有冬葵子、榆白皮、神麯、茅根、陳倉米、鴨肉、鯉魚、萆薢等藥可採，重則備有扁豆、白鮮皮、木瓜、苦參、茵陳、刺猬皮、白薇、寒水石、續隨子、蕘花等藥可選；

至於胃有積熱及火，則有雪水、柿蒂、大黃、竹茹、竹葉、玄明粉、梨汁、西瓜、珍珠、白薇、蘆根、犀角、粳米、石膏、柿乾、柿霜、雷丸、朴硝、刺猬皮、茶茗，可以相症通治；
胃有血熱血積，則有地榆、槐角、槐花、蘇木、三七、乾漆等藥可涼可通；
胃有毒氣不消，則有土茯苓、漏蘆、白頭翁、金汁、綠豆、蝸牛、蒲公英、人中黃可選，他如胃熱在經，止宜用以升、葛以為之散，而不可妄清；

胃有蠱積，則當用以使君、乾漆、五倍子、百藥煎、阿魏、雷丸、穀蟲、厚朴以為之殺；
胃氣內結不消，則有枳實、枳殼、蕎麥等藥以為之破；
胃積不化，則有山查、使君、砂仁、神麯、麥芽等藥以為之消；

胃氣不開，則有烟草、通草、大蒜、雄黃以為之通；
胃氣窄狹，則有藿香、神麯等藥以為之寬；
胃散不收，則有木瓜以為之歛；

胃虛不固，則有蓮子、訶子、赤石脂、禹餘糧、肉豆蔻、粟殼、烏梅、龍骨、粳米以為之澀；
然此止就胃之補瀉大概立說，至於臨症施治，又當細為參考。
喻嘉言曰：

脾之土體陰而用陽，胃之土體陽而用陰，兩者和同，不剛不柔，穀氣運行，水道通調，灌注百脈，相得益大，其用斯美。
觀此是真得乎論胃之要，而不失乎治胃之方也矣。
〔養胃〕陳倉米  大棗  人乳

〔溫胃〕韮菜  爐甘石
〔固胃氣〕蓮子  訶子  赤石脂  禹餘糧  肉豆蔻  粟殼  龍骨  粳米
〔歛胃氣〕木瓜

〔升胃氣〕乾葛  升麻  檀香  白附
〔通胃氣〕烟草  通草  大蒜  雄黃
〔寬胃氣〕藿香  神麯  蕎麥

〔破胃氣〕枳實  山甲  蕎麥  續隨子
〔消胃積〕砂仁  使君子  山查  神麯  麥芽  蕎麥  雷丸  穀蟲  阿魏  朴硝
硇砂  丁香  沙糖

〔殺胃蟲〕使君子  乾漆  五倍子  百藥  阿魏  雷丸  穀蟲  厚朴
〔祛胃風濕〕白芷  秦艽  防風
〔散胃風痰〕白附

〔散胃濕〕〔熱痰〕香薷〔濕熱〕半夏〔濕痰〕
〔燥胃寒痰濕〕肉豆蔻  草豆蔻  白豆蔻  砂仁  草菓  丁香  檀香  益智  山奈
良薑  炮薑  使君子  神麯  川椒  胡椒  大蒜  蓽撥  紅豆蔻

〔滲胃濕〕石鐘乳  冬葵子  榆白皮  神麯  土茯苓  茅根  陳倉米  鴨肉  鯉魚
萆薢
〔瀉胃濕熱〕扁蓄  白鮮皮  木瓜  苦參  茵陳  刺猬皮  白薇  寒水石  續隨子

蕘花
〔散胃熱〕乾葛  升麻
〔瀉胃熱〕雪水  柿蒂  大黃  竹薷  竹葉  玄明粉  漏蘆  白頭翁  人中黃  金

汁  梨  西瓜  珍珠  白薇  蘆根  犀角  蒲公英  粳米  石膏  柿乾  柿霜  雷丸
朴硝  菉豆  刺猬皮  貫眾
〔涼胃血〕地榆  槐角  槐花

〔破胃血〕蘇木  三七  乾漆
〔吐胃痰毒〕胡桐淚
〔解胃毒〕土茯苓  漏蘆  白頭翁  金汁  菉豆  蝸牛  蒲公英  人中黃  茶茗

茅根  石膏
<h3>手陽明</h3>

腸以通利為尚，與胃宜於降下之意相同。
故凡腸閉不解，用藥通調，亦當細為審量，不可一概混施。
如腸枯而結，潤之為便，凡胡麻、冬葵子、榆白皮、枸杞、花生、蓯蓉肉、鎖陽、油當歸、蜂蜜等藥，是即潤之之劑也；

腸冷而結，溫之、疏之為便，凡硫黃、巴豆、大蒜、葱白、川椒、半夏等藥，是即溫之、疏之之味也；
腸熱而結，開之、瀉之為便，凡大黃、黃蘗、朴硝、食鹽、豬膽汁，是即瀉之、開之之劑也；
腸積不化，消之為便，凡蕎麥、穀蟲、硇砂、厚朴，是即消之之味也；

腸毒不清，清解為便，凡菉豆、白頭翁、蝸牛，是即解之之劑也。
至於血積不除，則有乾漆以破之；
血熱內結，則有石脂、地榆、槐角、槐花、刺猬皮以涼之；

腸氣不消，則有枳實、枳殼、蕎麥、厚朴、陳皮以破之，腸蟲內蝕，則有雷丸、穀蟲、硇砂、厚朴、烏梅等藥以殺之。
外此腸風內熾，症見鮮血四射，則有皂角等藥以祛之；
濕熱內積，症見蝕肛內痔，則有防己、白鮮皮、蓮子、訶子、赤石脂、禹餘糧、肉豆蔻、粟殼、烏梅以為之清，以為之收；

氣陷不舉，則有升麻、乾葛以為之升；
但須辨其寒熱，及病與藥相投以服，不可謂其宜用而即概為之治也。
〔收澀〕蓮子  訶子  赤石脂  禹餘糧  肉豆蔻  粟殼  烏梅  龍骨  粳米

〔溫補〕韮菜
〔潤燥〕胡麻  冬葵子  榆白皮  枸杞  花生  蓯蓉  油當歸  鎖陽  蜂蜜
〔祛腸風〕皂角

〔開腸寒結〕硫黃  巴霜  大蒜  葱白  川椒  半夏
〔開腸熱結〕大黃  朴硝  食鹽  豬膽汁
〔瀉腸熱〕白頭翁  人中黃  生地  朴硝  大黃  黃芩  菉豆  蝸牛  玄明粉

〔除腸濕〕石鐘乳
〔除腸濕熱〕防己  白鮮皮  苦參  刺猬皮  黃連  玄明粉
〔升腸氣〕升麻  乾葛

〔寬腸氣〕蕎麥
〔消腸積〕蕎麥〔氣〕雷丸〔熱〕穀蟲〔食〕硇砂〔食〕厚朴〔濕〕
〔殺腸蟲〕雷丸  穀蟲  硇砂  厚朴  烏梅

〔涼腸血〕石脂  地榆  槐角  槐花  刺猬皮
〔破腸血〕乾漆
〔解大腸毒〕白頭翁  蝸牛  菉豆

<h3>手太陽</h3>
小腸接於胃口之下，連於膀胱大腸之上，凡胃挾有寒熱未清，靡不轉入小腸以為之病，是以治此之藥，亦不越乎治胃之法以推。

且小腸與心相為表裏，凡心或有寒熱未清，皆得移入小腸；
玩書有用小茴、橘核、荔枝，以治小腸之氣者，是即寒氣內入之意也；
有用海金沙、赤小豆、木通、生地、赤苓、黃芩、川楝子、防己，以治淋閉不解者，是即熱氣內入之意也；

有用冬葵子、榆白皮，以治小便不通者，是即濕氣內入之意也；
凡此所因不同，治各有別，惟在深於醫者之能其所因而為之治耳。
〔寬小腸氣〕小茴  橘核  荔枝核

〔滲小腸濕〕冬葵子  榆白皮
〔瀉小腸濕熱〕海金沙  赤小豆  木通  生地  赤苓  黃芩  川楝子  防己
<h3>足太陽</h3>
經曰：膀胱者州都之官，津液藏焉，氣化則能出矣。
內景圖說曰：胃之下口，曰幽門，傳於小腸，至小腸下口，曰闌門，泌別其汁；

精者滲出小腸而滲入膀胱，滓穢之物則轉入大腸。
膀胱赤白瑩凈，上無入竅，止有下口，出入全假三焦之氣化施行，氣不能化，則關格不通而為病。
入氣不化，則水歸大腸而泄瀉；

出氣不化，則閉塞下竅而為癃腫矣。
觀此，膀胱州都出入，全在真氣充足，故能化其津液，而不致有泄瀉、癃腫之患。
是以小便不通，審其真氣虧損，熱症全無，須用肉桂以為之開；

以肉桂味辛性熱色紫，故能直入血分，補其真氣而化液也；
若使真氣既微，寒氣內結，而見疝痛等症，則於荔枝核最宜。
如其是經非府，寒犯太陽膀胱，而見頭痛發熱惡寒，無汗則當用以麻黃；

有汗則當用以桂枝。
風犯太陽膀胱，而見頭痛發熱身痛，則又當用藁本、羌活、防風以治；
以太陽本屬寒水之經，不溫不足以散之也。

然過溫則恐於熱、於火有助，故凡熱盛而見閉溺等症，則有豬苓、澤瀉、地膚子、茵陳、黃柏、黃芩、龍膽草、川楝子、田螺、滑石等藥可採；
火盛而見溺閉等症，則有人中白、童便可入；
其餘症非膀胱寒熱，而見溺閉不解，則又當審別因，而不可僅於膀胱拘也。

〔補膀胱氣〕肉桂
〔散膀胱氣〕荔枝核
〔瀉膀胱熱〕豬苓  澤瀉  地膚子  茵陳  黃柏  黃芩  龍膽草  川楝子

〔瀉膀胱濕熱〕豬苓  澤瀉  地膚子  黃柏  田螺  川楝子  滑石
〔祛膀胱風〕藁本  羌活  防風
〔表膀胱寒〕麻黃

〔瀉膀胱火〕人中白  童便
<h2><br><span class="orange">卷九  主治下</span></h2>
<h2><br>&emsp;<span class="blue">六淫病症主藥</span></h2>

繡按病自內成，則七情固為致病之根；
病自外成，則六淫更為致病之由。
凡人衣被不慎，寒暑不謹，則六淫俱能致害，而症見有肌膚灼熱，身痛骨痛；

并或類於內傷，而致症見體瘦骨蒸，神昏氣倦，痞滿不食，苟以補劑混投，則邪得補愈熾。
況邪襲人肌膚，始雖及於經絡，終則深入臟腑，症類異形，流派百出，非不從一體會，則病根底莫曉。
是篇統論藥性，既以臟腑主治諸藥冠列篇首，復以六淫主治諸藥並氣血等藥，縱橫臚列，載於篇末，俾令藥性通達，而無臨症岐亡之弊云。

<b>風為百病長</b>
經曰：風為百病長，其變無常，非無常也，實以風隨四時之氣而乃變耳。
喻嘉言曰：

風在冬為觱發之寒風，在春為調暢之溫風，在夏為南薰之熱風，在秋為凄其之涼風。
則知風隨時易，其變靡定，是以風在於肝，其風為熱；
風在於脾、於腎，其風為寒、為濕；

風在於胃、於肺，其風為燥；
風在於脾、於肝，其風為痰、為濕；
隨其臟腑氣候以分，則風愈變愈多而莫測矣。

考古有言風在於肝〔肝風〕，宜用荊芥、鉤藤、蛇退、蒺藜、蟬退、全蝎、浮萍、虎骨、蜈蚣、豨薟草、海桐皮、木賊、蕤仁、決明子、芎藭、南星、天麻、蕪荑、薄荷、五加皮、殭蠶以治；
風在於脾〔脾風〕，宜用萆薢以治；
風在於腎，宜用獨活、蛇床子、巴戟、淫羊藿、附子、細辛以治；

風在於胃，宜用白附、蝸牛以治；
風在於肺〔肺風〕，宜用甘菊、萎蕤、辛夷、牛子、杏仁、白前以治；
風在經絡關竅〔經絡風〕，宜用白花蛇、麝香、皂角、山甲、茵芋、蘇合香、樟腦、萞麻子以治，風在膀胱〔膀胱經風〕，宜用藁本、羌活以治；

風在肝腎
〔肝腎風〕，宜用白花蛇、石南藤、川烏附、桑寄生、狗脊以治；
風在肝脾〔肝脾風〕

，宜用蒼耳子、爐甘石、秦艽以治；
風在肺胃〔肺胃風〕，宜用五倍子、百藥煎以治；
風在於衛〔肌表風〕，宜用桂枝以治〔經曰：以辛散之。〕，此治風之有分其經絡臟腑之異也。

至於風以寒見〔寒風〕，其藥則有杏仁、淫羊藿之類；
風以熱見〔熱風〕，其藥則有辛夷、木賊、蕤仁、冰片、決明子、爐甘石、牛蒡子、青葙子之類；
風以濕見〔濕風〕，其藥則有羌活、獨活、萎蕤、桑寄生、蛇床子、巴戟、狗脊、白芷、松脂、茵芋、蒼耳子、豨薟草、五倍子、百藥煎、萆薢、靈仙、海桐皮、秦艽、防風之類；

風與痰見〔風痰〕，其藥則有南星、皂角、烏尖附、白芥子、白附、天麻、白前之類；
風與濕熱皆見，其藥則有蕪荑、蝸牛之類；
風與熱氣並見，其藥則有薄荷之類〔經曰：風淫於內，治以辛涼。〕；

風與寒濕並見，其藥則有五加皮、天雄、蔓荊子、殭蠶、細辛之類；
但風性急莫禦，用辛宜以甘制〔經曰：以甘緩之。〕；
且此止屬論藥大概，至其臨症施治，則又在人心通化裁，而不為藥所拘，是真得采用藥之妙法矣。

經曰：風淫於內，治以辛涼，佐以苦甘，以甘緩之，以辛散之。
〔風屬木，辛屬金，金能勝木，故治以辛涼；
過辛恐傷真氣，故佐以苦甘，苦勝辛，甘益氣也，木性急，故以甘緩之；

木喜條達，故以辛散之。〕
五運。
〔厥陰司天，巳亥；

厥陰在泉，寅申。〕
〔祛風〕荊芥－肝  鉤藤－肝  蛇退－肝  蒺藜－肝  蟬退－肝  浮萍－肝  全蝎
－肝  王不留行－肝  虎骨－肝  蜈蚣－肝  白花蛇－肝腎  川烏附－肝腎  石南藤

－肝腎  甘菊－肺腎  藁本－膀胱  桂枝－衛
〔祛風濕〕海桐皮－肝  豨薟草－肝  蒼耳子－肝脾  松脂－肝脾  桑寄生－肝腎
狗脊－肝腎  巴戟天－腎  獨活－腎  側附子－腎  蛇床子－腎  萎蕤－肺  白芷－

胃  萆薢－胃  百藥煎－肺胃  五倍子－肺胃  秦艽－肝胃  防風－膀胱胃  羌活－
膀胱肝  茵芋－關節  威靈仙－十二經
〔祛風熱〕辛夷－肺  牛蒡子－肺  木賊－肝膽  決明子－肝  蕤仁  冰片－骨髓

爐甘石－肝脾
〔祛風寒〕杏仁－肺  淫羊藿－腎
〔祛風氣〕芎藭－肝  麝香－關竅

〔祛風痰〕南星－肝  天麻－肝  白前－肺  白附子－胃  皂角－肝肺大腸  白芥
子－脇
〔祛風熱濕〕蕪荑－肝  蝸牛－經絡腸胃

〔祛風熱氣〕薄荷－肝
〔祛風寒濕〕細辛－腎  天雄－腎  五加皮－肝腎  殭蠶－肝肺胃  蠶沙－肝肺胃
蔓荊子－筋骨頭面

〔通關諸藥〕皂角  山甲  蜈蚣  白花蛇  茵芋  蘇合香  樟腦  細辛  萞麻子
麝香  冰片  全蝎  川烏附
<b>寒亦居其次</b>
風為六淫之長，而寒亦居其次，故漢仲景專以傷寒立論。
凡風寒由於背俞而入，次第傳變，則為傳經，傷寒其邪止在於表，而不在裏；
若不由經傳變，直入三陰，有寒無熱者，則為直中傷寒，其邪在裏，而不在表。

且有表症全無，厥氣內生，寒戰不已者，則為火衰，內虛真寒而表，切禁；
更有火熱內閉，火不得泄，外顯種種厥象者，則為假寒症見，又非溫藥表藥可治。
是以寒初在表，邪未深入，或止偶爾感傷輕寒薄冷，用以紫蘇、桔梗、葱白、生薑，一藥可愈；

如其次第傳變，在太陽膀胱，則當用以麻黃；
在陽明，則當用以升、葛；
在少陽，則當用以柴胡，此治表寒〔寒邪在三陽〕之大概也。

〔經曰：以辛潤之。〕至有中氣素虛，其寒或兼有痰、有氣、有濕〔寒兼諸邪〕，則當用以蓽撥、白蔻、薑黃、紅豆蔻、乾薑、薰香、川椒、冬花、百部、紫白二英、馬兜鈴等類以治；
寒兼有風，則當用以杏仁、淫羊藿等藥以治；
寒兼風濕，則當用以五加皮、天雄、蔓荊子、殭蠶、蠶沙、細辛以治；

寒兼痰壅，則當用以生薑以治，然亦不失散藥之類。
若使內寒之極
〔真寒內見〕，在胃則有草豆蔻、草菓、白檀香、益智、丁香可逐，但丁香則合肺腎而皆治；

在腎則有仙茅、胡巴、肉桂、川椒、補骨脂、陽起石可入；
在肝則有吳茱萸、艾葉、大小茴可進；
在大腸則有巴豆可通；

在心則有桂心可投
〔經曰：寒淫於內，治以甘熱，佐以苦辛。〕；
若更兼有痰濕，則又無若附子、胡椒，此逐寒之大概也。

若使寒止假見，則為內熱灰伏〔假寒外見〕，有非燥藥可愈，在表宜以輕劑疏散，使熱外發；
在裏宜以苦鹹下降，如三黃、石膏、知母、黃柏、朴硝
〔經曰：以鹹瀉之，以苦堅之。〕，使熱除而寒自不見矣。

但世僅知以寒治寒，而不知寒有真偽，則治又當變活，而不可僅以寒拘耳。
經曰：寒淫於內，治以甘熱，佐以苦辛，以鹹瀉之，以辛潤之，以苦堅之。
〔土能制水，熱能勝寒，故治以甘熱；

苦而辛，亦熱品也；
傷寒內熱者，以鹹瀉之；
內燥者，以辛潤之；

苦能瀉熱而堅腎，瀉中有補也。〕
五運。
〔太陽司天，辰戌，太陽在泉，丑未。〕

〔散寒〕桔梗－肺  紫蘇－肺  葱白－肺  紫石英－肺  白豆蔻－肺  馬兜鈴－肺
黨參－肺  白石英－肺  紅豆蔻－肺  冬花－肺  百部－肺  麻黃－膀胱  蓽撥－胸
腹  良薑－胃  薰香－肺心  乾薑－脾胃

〔散寒風〕杏仁－肺  淫羊藿－腎  荷葉－膽
〔散寒風濕〕五加皮－肝腎  天雄－腎  細辛－腎  蔓荊子－筋骨血脈  殭蠶－肝
肺胃  蠶沙－肝肺胃

〔散寒痰〕生薑－肺
〔逐血寒〕肉桂－肝腎  桂心－心
〔逐寒〕陽起石－腎  胡巴－腎  仙茅－腎  補骨脂－腎  川椒－腎  巴豆－腎

吳茱萸－肝  大茴香－肝  小茴香－肝  艾葉－脾肝腎  草菓－胃  白檀香－胃  益
智－胃  丁香－肺胃腎  大蒜－諸竅  草豆蔻－胃口上
〔逐寒痰〕胡椒－胃腎  附子－腎  砒石－腸胃

<b>靜而得之為中暑，動而得之為中熱。</b>
書曰：靜而得之為中暑，動而得之為中熱。
又曰：暑症有二，一曰陰暑，一曰陽暑。

陰暑者，因暑受寒之謂；
陽暑者，因暑受熱之意；
可知陰暑即為中暑，陽暑即為中熱也。

玩書所載治暑藥類甚多，而其確實以指治暑之藥，其數有限；
蓋暑必挾有濕，如書所言能散暑中濕氣〔暑濕〕，其藥止有紫蘇以疏肺受暑邪；
厚朴以消胸腹暑脹；

大蒜以開暑塞竅穴；
扁豆以舒脾中暑鬱；
蒼朮以發脾中濕鬱也。

又暑必挾有熱，如書所言，能散暑中熱氣〔暑熱〕，其藥止有香薷以除上下熱氣薰蒸；
木瓜以收濕熱耗損之氣也。
至於濕熱傷胃而渴〔暑濕熱〕，則有雪水、西瓜、石膏可除；

傷腑而見溺閉，則有滑石可解，他則無有論及。
惟於症治之內，或言暑有宜於參、耆、白朮，是因暑能傷氣〔暑傷氣〕，氣補則於暑可除矣；
有言宜用黃柏、黃連，是因暑挾有熱，熱除則於暑克除矣；

有言宜用豬苓、澤瀉，是因暑濕不利，濕利則於暑更可除矣；
有言宜用薑、附、肉桂，是因暑挾沉寒〔暑寒〕
，寒去則於暑無不去矣；

有言宜於草菓、砂仁，是因暑濕傷中〔暑傷中〕，中治則於暑無不治矣；
有言宜於乾葛、升麻，是因暑傷於胃〔暑傷中氣〕，而氣不升，氣升則於暑無不消矣；
有言宜於烏梅、甘草，是因暑熱傷津，津和而暑無不和矣；

有言宜於生地、赤芍、阿膠，是因暑傷血燥，血和而暑無不和矣。
若使意義不明，徒以書載香薷以為治暑要劑，無論是虛是實，是陰是陽，概為投服，且令朝夕代茶，保無有傷元氣之害乎？噫，誤矣！
〔散暑濕〕紫蘇－肺  厚朴－胸腹  大蒜－諸竅  蒼朮－脾  扁豆－脾

〔散暑濕熱〕木瓜－脾  香薷－肺胃心
〔散暑熱〕雪水－胃  石膏－胃  滑石－中下  西瓜－心包胃
〔補氣治暑〕人參  黃耆  白朮

〔清熱治暑〕黃柏  黃芩  黃連
〔利濕熱除暑〕豬苓  澤瀉
〔祛寒治暑〕乾薑  附子

〔消滯治暑〕草菓  砂仁
〔升胃氣治暑〕乾葛  升麻
〔養津治暑〕烏梅  甘草

〔養血治暑〕赤芍  生地  阿膠
<b>諸濕脹滿，皆屬於脾。</b>
經曰：諸濕脹滿，皆屬於脾。

則濕當以理脾為主。
又書有曰：濕因於寒，為寒濕；
濕因於熱，為熱濕；

濕因於風，為風濕；
濕因於燥，為燥濕。
則濕當視所因以治。

又曰：濕在上，宜散；
濕在中，宜燥；
濕在下，宜清。

然亦未可盡拘，如濕有宜於散，其濕挾寒而至者，則當以寒為治〔散寒濕〕，如蔓荊、細辛、天雄之屬是也；
因於熱者，則當以熱為治〔散熱濕〕，如香薷、木瓜之屬是也；
因於風者，則當以風為治〔散風濕〕，如白芷、羌活、獨活、威靈仙、海桐皮、秦艽、萎蕤、桑寄生、側附子、蛇床子、巴戟、狗脊、松脂、茵芋、爐甘石、蒼耳子、豨薟草、五倍子、百藥煎、萆薢、防風之屬是也；

因於燥者，則當以燥為治〔散燥濕〕，如萎蕤、桑寄生、巴戟、狗脊之屬是也。
至於中寒而濕不去，則有疑於燥矣
〔燥寒濕中〕，凡白朮、伏龍肝、橘皮、紅豆蔻、川椒、草豆蔻、蛇床子、密陀僧，皆屬燥類。

〔經曰：濕淫於內，治以苦熱。
又曰：以苦燥之。〕腎寒而濕不化，則有宜於滲矣〔滲寒濕在腎〕，其滲宜以熱施，凡肉桂、鐘乳、附子，皆屬熱類，若使中下皆熱〔瀉熱濕在中下〕，在中，輕則宜以芡實、木瓜、木通、神麯、扁豆、山藥、陳倉米、浮萍等藥以為採擇〔經曰：佐以酸淡。
又曰：以淡滲之。〕；

重則宜以滑石、赤小豆、扁蓄、白鮮皮、苦參、茵陳、刺猬皮、豬苓、皂白二礬、商陸、紫貝、郁李、膽草以為選入；
在下，輕則宜以地膚子、文蛤、苦楝子、澤瀉、琥珀，重則宜以海帶、海藻、昆布、田螺以為審用。
總之，濕症雖多，而要不外寒濕、熱濕兩種；

寒濕者，宜以去寒、燥濕、補火為要；
熱濕者，宜以清熱、利濕、滋陰為尚。
若概用以清利，及僅知其蒼朮為上下治濕要藥，不惟效不克臻，且更變見多端矣，可不慎於所用乎。

經曰：濕淫於內，治以苦熱，佐以酸淡，以苦燥之，以淡泄之。
〔濕為土氣，苦熱皆能燥濕，淡能利竅滲濕，用酸者，木能制土也。〕
五運。

〔太陰司天，丑未，太陰在泉，辰戌。〕
〔散濕〕蒼朮－脾  厚朴－胸腹  排草－肌
〔散濕風〕豨薟草－肝  海桐皮－肝  松脂－肝脾  蒼耳子－肝脾  桑寄生－肝腎

狗脊－肝腎  巴戟－腎  獨活－腎  側附子－腎  蛇床子－腎  萎蕤－肺  白芷－
胃  萆薢－胃  百藥煎－肺胃  五倍子－肺胃  秦艽－肝胃  防風－膀胱胃  羌活－
膀胱肝  茵芋－關節  威靈仙－十二經

〔散濕風寒〕細辛－腎  天雄－腎  五加皮－肝腎  殭蠶－肝肺胃  蠶沙－肝肺胃
蔓荊子－骨頭面
〔散濕熱風〕蕪荑－肝

〔散濕熱〕香薷－肺胃心
〔散濕痰〕半夏－脾胃膽心
〔燥濕〕白朮－脾  石灰－脾  草豆蔻－脾  伏龍肝－肝脾  橘皮－肺脾  川椒－

肺胃  紅豆蔻－胃  草豆蔻－胃
〔燥濕風〕蛇床子－腎
〔燥濕熱〕密陀僧－脾

〔滲濕〕茯神－心  萱草－心  山藥－脾  浮萍－脾  扁豆－脾  澤蘭－脾  鯽魚
－脾  芡實－脾  鴨肉－脾  海螵蛸－腎  桑螵蛸－腎  椒目－腎  桑白皮－肺  薑
皮－肺  石鐘乳－腸胃  冬葵子－腸胃  榆白皮－腸胃  神麯－腸胃  土茯苓－肝腎

肉桂－膀脘  天仙藤－肝  鯉魚－胃腎  通草－肺胃
〔瀉濕熱〕白礬－脾  蚯蚓－脾  苦參－腸胃  茵陳－腸胃  刺猬皮－腸胃  扁蓄
－腸胃  木瓜－脾胃筋骨  石燕－脾胃肝小腸  瞿麥－心  燈草－心  黃連－心  白

鮮皮－腸脾胃  黑牽牛－肺  黃芩－肺  石韋－肺  車前子－肺  海蛤－腎  文蛤－
腎  琥珀－腎  豬苓－膀胱  澤瀉－膀胱  龍膽草－肝  赤苓－小腸  赤小豆－小腸
白薇－肺胃  寒水石－胃腎  薏苡仁－脾肺  白蘞－肝脾  皂礬－肝脾  連翹－心肝

珍珠－心肝  木通－小腸心  滑石－中下  苦楝子－心胞小腸膀胱
〔伐水〕海藻－腎  海帶－腎  昆布－腎  郁李－脾  商陸－脾  葶藶－肺  田螺
－膀胱  紫貝－肝脾  甘遂－經隧  大戟－臟腑  芫花－裏外  續隨子－胃腑濕滯

萞麻子－經絡  螻蛄－諸水
<b>燥為六淫之一</b>
燥為六淫之一，何肺多以燥見，以肺處於高源而燥，故肺獨以燥名也。

然肺燥烈不潤，則脾自必見枯，血亦自必見槁，精亦自必見竭，腸亦自必見涸，又安有肺燥而不與之俱燥哉。
是以治燥而在於肺，則有萎蕤、人乳、阿膠、熟蜜、榧實以潤之矣；
治燥而在於脾〔脾燥〕，則有山藥、黃精、羊肉、人乳、豬肉以潤之矣；

治燥而在於肝〔肝燥〕，則有荔枝、阿膠、桑寄生、何首烏、狗脊、麋茸、獺肝、紫河車、兔屎以潤之矣；
治燥而在於腎〔腎燥〕，則有冬青子、燕窩、桑寄生、枸杞、龜板、龜膠、胡麻、冬葵子、榆白皮、黑鉛、桑螵蛸、楮實、磁石以潤之矣；
治燥而在於心〔心燥〕，則有柏子仁、龜板、食鹽以潤之矣；

治燥而在於大腸〔大腸燥〕，則有胡麻、枸杞、花生、蓯蓉、油當歸、鎖陽、蜂蜜以潤之矣。
至於因風而燥〔風燥〕，則有羌活、秦艽、防風；
因火而燥〔火燥〕，則有黃芩、麥冬；

因熱而燥，則有石膏、知母、生地、大黃、朴硝〔經曰：以苦下之。〕，然此人所皆知；
其有水極而燥〔水燥〕、寒極而燥〔寒燥〕，人絕不曉。
蓋水衝擊橫溢，血氣不周，上下隔絕，而症有不燥乎；

寒凍不解，津無氣化，而症有不燥乎。
如大便祕結，症果屬熱，用以大黃以下，其燥自開；
症果屬燥，用以胡麻、火麻以潤，其燥亦開；

若使燥屬寒，在表〔表寒〕則當用以麻、桂、羌、防、細辛以開其鬱，在裏〔裏寒〕則當用以硫黃、巴豆、半夏以開其結，在中〔中寒〕
則當用以香、砂、薑、半以通其滯。
〔經曰：燥淫於內，治以苦溫，佐以甘平。〕

水燥而溺不通，在寒〔水燥因寒〕則當用以苓、桂，在熱〔水燥因熱〕則當用以知、柏，若使寒熱皆見〔水燥寒熱俱見〕，則治又當用以四苓。
至於燥氣結極而有塊硬不消
〔燥極成塊〕，則治又當用以食鹽、芒硝、海藻等藥以為之軟，其燥無有不化。

易曰：
燥萬物者，莫熯乎火。
治燥必兼治火，然苟如此通活，則遇燥皆識，治無不效，又奚必僅以所見之燥為拘哉。

經曰：燥淫於內，治以苦溫，佐以甘辛，以苦下之。
〔燥屬金，苦屬火，火能勝金，故治以苦溫；
甘能緩，辛能潤，苦能下，故以為佐也。〕

五運。
〔陽明司天，卯酉，陽明在泉，子午。〕
〔通燥〕胡麻  冬葵子  榆白皮  蓯蓉肉  鎖陽  熟蜜

〔通寒燥〕硫黃  巴豆  大蒜  葱白  半夏
〔通熱燥〕大黃  豬膽汁  食鹽
〔軟堅〕海狗腎－腎  牡蠣－腎  海帶－腎  昆布－腎  食鹽－腎  青鹽－腎  蛤

蜊粉－腎  海石－腎  白梅－腎  芒硝－腸胃  䗪蟲－肝  紫貝－肝脾  鳳仙子－骨
穴硬處
<h4>火有在於外者，宜散〔失於不治，則即變為鬱火。〕；</h4>
火有因於虛者，宜補、宜滋、宜緩；
火有因於實者，宜瀉、宜清；

火有根於裏虛上浮者，宜引；
火有因於表虛外浮者，宜斂，此治火之大概也。
但人止知梔、連、芩、柏為瀉火要劑

〔經曰：以苦發之。〕，詎知火鬱於表，宜散，是即麻黃、桂枝、升麻、乾葛、柴胡輕可去實之意也；
火燥於裏，宜滋，是即六味補精化氣，壯水鎮陽之意也；
火虛於中，宜補、宜緩，是即參、耆、甘、朮，甘溫能除大熱之意也；

火實於裏，宜瀉、宜清，是即三黃石膏、朴硝、知母，熱不遠寒之意也。
〔經曰：火淫於內，治以鹹冷。〕因於裏虛上浮者〔火浮〕，宜引，是即川膝、車前、五味、補骨脂、附桂八味，引陽歸陰之意也；
因於表虛者，宜斂，是即參、耆、白芍、棗仁、龍骨、牡蠣，斂陰祕陽之意也。

〔經曰：以酸收之。〕至其瀉火之味，考之本草，所載雖多，然究其要，脾不外乎石斛、白芍；
肺不外乎黃芩、桑皮；
心不外乎黃連、梔子；

膽不外乎膽草、青黛；
腎不外乎黃柏、知母，餘則按症酌增，但須審症明確，則所投皆應，自無牽制悖謬之弊矣。
〔李時珍曰：燥甚則地乾，暑勝則地熱，風勝則地動，濕勝則地泥，寒勝則地裂，火勝則地涸，此六淫見勝之義也。〕

經曰：火淫於內，治以鹹冷，佐以苦辛，以酸收之．以苦發之。
〔相火腎火也，故治以鹹冷，辛能滋潤，酸能收斂，苦能泄熱，或從其性而升發之也。〕
五運。

〔少陽司天，寅申，少陽在泉，巳亥。〕
〔散火〕麻黃  桂枝  升麻  乾葛  柴胡  香薷
〔滋火〕地黃  枸杞  淮山藥  首烏  阿膠  菟絲子

〔補火〕人參  黃耆  白朮  附子  肉桂  乾薑
〔緩火〕甘草  合歡皮  人乳  黃精  麥冬  萎蕤
〔瀉火〕黃柏  黃芩  黃連  石膏  知母  膽草

〔引火〕五味  補骨脂  附子  肉桂  熟地黃  牛膝
〔收火〕人參  黃耆  白芍  龍骨  棗仁  牡蠣
<b>熱者，寒鬱內成之意。</b>
因其平素有火，加以寒鬱，而熱成矣〔臟陽生熱為真熱〕；
若臟氣素陰，則寒雖入，而熱不生，在初惟見無熱惡寒，至夜方有熱見；

且有平素無熱，因於火虛而陽上浮，其症有似於熱；
又或中有食滯，上下氣不宣泄，而身時見熱作，皆非真正純熱之謂。
〔臟陰或熱為假熱。〕所以治熱須分表裏陰陽，及有積熱、伏熱、熱毒、似熱之異也。

但世僅知苦寒解熱，而不知其邪初在表，熱未內結，其可不用升麻、乾葛、柴胡、秦艽，及或夏枯草之類以散之乎；
熱挾有風，而症見有鼻淵目翳，其可不用辛夷、木賊、蕤仁、冰片、決明子、薄荷、爐甘石、青葙子之類以解之乎；
熱挾有濕，而症見有面垢不仁，肌膚痿痹，其可不用香薷、蕪荑以解之乎；

熱挾有痰不散，而症見有目翳痘癰，其可不用海石以散之乎；
血瘀不散，而症見有肝虛目翳，瘡瘍惡毒，其可不用石灰、穀精草以治之乎；
熱不在經，而在於膈，而症見有欲吐不吐，其可不用木鱉、栝蔞、膽礬等藥以治之乎，此散表熱之大概也。

若熱已在於裏，法當用瀉，然瀉脾則不外乎石斛、白芍，瀉胃則不外石膏、朴硝、大黃，瀉肺則不外乎黃芩、知母，瀉大腸則不外乎黃芩、生地，瀉心則不外乎連翹、山梔、黃連，瀉肝則不外乎膽草、青黛，瀉膽則不外乎前胡，瀉腎則不外乎童便、食鹽〔經曰：熱淫於內，治以鹹寒。〕，瀉膀胱則不外乎豬苓、澤瀉、黃柏，餘則看症酌增，此瀉裏熱之大概也。
若熱久伏不發，其熱最深，其藥亦不越乎知、連、芩、柏〔經曰：以苦發之。〕，但總不得妄行升發以助其勢，如春溫夏熱之有禁用乾葛、升麻、麻黃、桂枝、柴胡之類是已，此瀉伏熱之大概也。
至於熱挾有濕，藥亦不外清利之味，然亦須分病症輕重，輕則用以通草、茯苓等藥以滲，重則用以澤瀉、木通、車前、燈草、扁蓄、萆薢、海金沙、防己、茵陳、地膚子、豬苓、滑石等藥以為瀉，再重則有大戟、芫花、甘遂等藥以為之伐，此瀉濕熱之大概也。

他如熱入於血〔血熱〕
，而症見有蓄血便血等症，則當按其破血涼血之劑以進；
久積而熱不化〔積熱〕，則當用以黃芩、黃柏、知母之類以投；

久積久毒不解〔熱毒〕，則當用以連翹、牛蒡、菉豆、金銀花、蒲公英、金汁、人中黃之類以治。
惟有真陰素虧，真陽失守，無根之火浮溢於表，外極似熱，而內則無真正熱症熱脈可據〔假熱〕，惟當用以附子理中，及或附桂八味，方可回生。
凡此皆屬治熱之品，但不可盡以熱屬內實，而概用以苦寒，以傷其胃也。

經曰：熱淫於內，治以鹹寒，佐以苦甘，以酸收之，以苦發之。
〔水勝火，故治以鹹寒；
甘勝鹹，佐之所以防其過，必甘苦者，防鹹之過，而又以瀉熱氣作實也；

熱淫，故以酸收之；
熱結，故以苦發之。〕
五運。

〔少陰司天，子午，少陰在泉，卯酉。〕
〔散熱〕決明子－肝  夏枯草－肝  柴胡－膽  乾葛－胃  升麻－胃  秦艽－腸胃
野菊花－肝肺  淡豆豉－膈上  香薷－肺胃心

〔散風熱〕辛夷－肺  蕤仁－肝  決明子－肝  薄荷－肝肺  青葙子－肝  爐甘石－
肝  木賊－肝膽
〔散濕熱〕蕪荑－皮膚骨節

〔散熱痰〕海石－腎
〔散血熱〕石灰－骨節皮膚  穀精草－肝
〔吐痰〕木鱉－熱毒  栝蔞－肺膈熱  膽礬－肺膈風熱

〔瀉脾熱〕石斛  白芍
〔瀉胃熱〕雪水  柿蒂  大黃－大腸胃  竹茹－胃肺  竹葉  元明粉－大腸胃  漏蘆
白頭翁－大腸胃  人中黃－大腸胃  金汁  梨－胃肺  西瓜－胃心  珍珠－胃肝心  蘆

根  犀角  蒲公英  粳米  石膏  柿乾－胃肺  柿霜－胃肺  雷丸  朴硝－大腸胃  菉
豆－胃大腸  刺猬皮  貫眾
〔瀉肺熱〕馬兜鈴  青木香  百草霜  通草  車前子－肺肝  貝母－肺心  牽年  石

韋  牛子  金銀花  山梔子－肺心  白薇  知母  沙參  薏苡仁  百部  百合－肺心
黃芩－大腸肺  芙蓉花  柿霜－肺胃  柿乾－肺胃  土貝母－肺心  竹茹－肺胃  梨－
肺胃  蛤蜊粉  太行山黨參

〔瀉大腸熱〕白頭翁－大腸胃  人中黃－大腸胃  生地  朴硝－大腸胃  大黃－大腸
胃  黃芩－大腸肺膀胱  菉豆－大腸胃  蝸牛  玄明粉－大腸胃
〔瀉心熱〕代赭石  木通  瞿麥  牛黃－心肝  天竺黃  連翹  山梔子－心肺  西瓜

－心胃  黃連  辰砂  百合－心肺  鬱金  蓮鬚  貝母－心肺  鉤藤  珍珠－心肝胃
土貝母－心肺  川楝子－心胞膀胱心
〔瀉心包熱〕川楝子－心胞膀胱心

〔瀉肝熱〕代赭石  石南葉  琥珀－肝腎  車前子－肝肺  牛黃－肝心  前胡－肝膽
秦皮  空青－膽肝  銅青－肝膽  蒙花  石決明  珍珠－肝心胃  凌霄花  生棗仁
蘆薈

〔瀉膽熱〕空青－肝膽  綠青  銅青－膽肝  熊膽  青魚膽  膽礬  前胡
〔瀉腎熱〕琥珀－腎肝膀胱  防己  青鹽  秋石  寒水石  龍膽草－膽肝  食鹽  童
便  地骨皮

〔瀉膀胱熱〕豬苓  澤瀉  地膚子  茵陳  黃柏  黃芩  龍膽草－膀胱腎肝  川楝子
－心胞膀胱心
〔瀉脾濕熱〕白鮮皮－腸胃大腸  木瓜－脾胃腎  蚯蚓  薏苡仁－脾胃大腸  紫貝

皂礬－肝脾  白礬  商陸  郁李仁
〔瀉胃濕熱〕扁蓄  白鮮皮－大腸胃脾  木瓜－胃脾腎  苦參－胃腎大腸  茵陳  刺
猬皮－大腸胃  白薇  寒水石－胃腎  續隨子  蕘花

〔瀉肺濕熱〕黑牽牛  黃芩－小腸肺  石韋  車前子  通草  薏苡仁－肺脾  葶藶
〔瀉大腸濕熱〕防己－大小腸腎  白鮮皮－大腸胃  苦參－大腸腎胃  刺猬皮－大腸
胃  黃連－大腸心  元明粉

〔瀉心濕熱〕木通－小腸心  黃連－大腸心  連翹－心肝  梔子  珍珠－心肝  瞿麥
苦楝子－心胞膀胱心小腸
〔瀉心胞濕熱〕苦楝子－心胞膀胱心小腸

〔瀉小腸濕熱〕海金沙  赤小豆  大通－小腸心  生地  赤茯苓  黃芩－小腸心  防
己－大小腸腎  川楝子－心小腸心胞膀胱
〔瀉肝濕熱〕連翹－肝心  珍珠－肝心  皂礬－肝脾  龍膽草－肝膽膀胱

〔瀉膽濕熱〕龍膽草－膽肝膀胱
〔瀉腎濕熱〕防己－大小腸腎  木瓜－腎脾胃  苦參－大腸腎胃  海蛤  文蛤  琥珀
寒水石－腎胃  海藻  海帶  昆布  茯苓

〔瀉膀胱濕熱〕豬苓  澤瀉  地膚子  黃柏  田螺  川楝子－心胞心小腸
〔瀉脾血熱〕郁李仁  射干－肝心  紫貝－肝脾  薑黃  藕－脾心肝  皂礬－脾肝
蚯蚓

〔瀉胃血熱〕地榆－大腸胃肝  槐角－大腸胃肝  槐花－大腸胃肝  蘇木－胃心  三
七－胃肝  乾漆－胃肝大腸
〔瀉肺血熱〕生地黃－肺心  紫菀

〔瀉大腸血熱〕石脂－大腸胃肝  槐壆－大腸胃肝  槐花－大腸胃肝  地榆－大腸胃
肝  刺猬皮  乾漆
〔瀉心血熱〕犀角 射干－心脾 童使－心腎 血餘－心腎 紅花－心肝  辰砂  紫草－

心肝心胞  生地黃－心肺  熊膽  丹參  沒藥  鬱金－心胞心  桃仁－心胞心肝  茜草
－心胞心肝  蘇木－心胃  益母草－心胞心肝  藕－心脾肝
〔瀉心胞血熱〕紫草－心胞肝心  鬱金－心胞心  茜草－心胞心肝  益母草－心胞心

肝  桃仁－心胞心肝
〔瀉肝血熱〕白芍  代赭石  蒲公英－肝腎  青魚膽  紅花－肝心  地榆－大腸肝胃
槐角－大腸肝胃  槐花－大腸肝胃  側柏葉  卷柏  無名異  凌霄花  豬尾血  紫草

－肝心胞心  夜明沙  兔肉  旱蓮草－肝腎  茅根  蜈蚣  山甲  琥珀  芙蓉花  赤芍
醋  熊膽  莪朮  紫貝－肝脾  靈脂  紫參  蒲黃  血竭  益母草－肝心胞心  藕－
肝心脾  古文錢－肝腎  皂礬－肝脾  歸尾  鱉甲  貫眾  茜草－肝心胞心  桃仁－肝

心包心  乾漆－大腸肝胃  三七－肝胃  蝱蟲  ⿸庶䖵蟲  螃蟹  瓦楞子  水蛭  花蕊石
〔瀉腎血熱〕童便－腎心  地骨皮  血餘－腎心  銀迆胡  蒲公英－腎肝  生牛膝
旱蓮草－腎肝  赤石脂－大腸腎  自然銅  古文錢－腎肝  青鹽

〔瀉腎熱痰〕海石
〔瀉肺熱痰〕訶子  栝蔞  花粉  白菓  杏仁  旋覆花
〔瀉脾熱痰〕密陀僧白礬

〔瀉肝膈熱痰〕礞石
〔瀉胸膈熱痰〕蓬砂
〔瀉心肝熱痰〕牛黃  射干

〔瀉心肺熱痰〕貝母  土貝母
〔瀉皮裏膜外熱痰〕竹瀝
〔瀉肝膽熱痰〕前胡

〔瀉肝脾熱痰〕皂礬
<b>痰本於人身濁氣、濁液所致</b>
痰本於人身濁氣、濁液所致，故書多責於脾；

謂其脾氣清徹，則痰不生，脾氣混濁，則痰始成。
又考書言：痰之標在脾，而痰之本在腎，蓋以脾屬後天，腎屬先天，凡後天之病，未有不根先天之所致也。
惟是痰症異形，變幻莫測，故書所論治法，多不一端，而藥亦不一致。

即以散痰藥論之，如生薑、胡椒，是散寒門之痰也；
神麯、半夏、橘皮、菖蒲，是散濕閉之痰也；
南星、皂角、白芥、殭蠶、白附、烏尖附、天麻、白前，是散風濕之痰也；

凡此因有不同，而散有各別如此。
且即吐痰以論，如木鱉、青木香，非吐熱毒在膈之痰乎；
瓜蒂、胡桐淚，非吐熱結在膈之痰乎；

蜀漆、常山，非吐積飲在於心下之意乎；
烏尖附，非吐風痰在膈之意乎；
生萊菔子，非吐氣痰在膈之意乎；

砒石，非吐寒痰在膈之意乎；
桔梗蘆、皂白二礬，非吐風痰、熱痰在膈之意乎；
參蘆，非吐虛痰在膈之意乎；

凡此痰有不同，而吐有各別如此。
更即降痰以論，如栝蔞、花粉、貝母、生白菓、旋覆花、杏仁、訶子，是降在肺之痰矣，但貝母則兼心痰同理；
白礬、密陀僧、射干，是降在脾之痰矣，但射干則兼心痰共除；

海石、沉香，是降在腎之痰矣，但沉香則兼腎氣同治，海石則兼肺氣並驅；
鶴虱、磁石、牛黃、前胡、蓬砂、礞石，是降在肝之痰矣，但牛黃則兼心痰皆祛；
若在竹瀝則治皮裏膜外之痰；

凡此痰有不同，而降有各別如斯。
惟有火衰寒勝，痰氣上沸〔水沸為痰〕，非用六味不能以收；
水氣上逆，脾氣不運

〔水泛為痰〕，非用八味、六君、四君不能以去；
此惟深於醫者，始能以明其蘊。
若使初學褊淺，則惟知用竹瀝、貝母、牛黃、礞石等劑，又烏知其醫理活變，固有若是其神者乎，此治痰之大法也。

〔表痰宜散〕生薑－肺寒  胡椒－胃寒  半夏－脾胃膽濕  神麯－脾胃濕  天南星－
肝脾肺風  皂角－肝肺大腸風  白芥子－肺風  殭蠶－肝風  白附子－胃風  大皂－肝
肺大腸濕  烏尖附－腎風  石菖蒲－心濕  天麻－肝風  橘皮－脾肺濕  白前－肺風

〔膈痰宜吐〕木鱉－外治熱毒  生萊菔－肺脾氣  瓜蒂－脾肺胃熱結  藜蘆－肺胃風
常山－心下積飲  膽礬－肝膽肺脾  白礬－脾胃濕熱  蜀漆－心下積飲  食鹽－心腎引
水  烏尖附－腎風  砒石－腸胃寒  青木香－肺熱毒  桔梗蘆－肺風  胡桐淚－胃熱

皂礬－肝脾濕熱  人參蘆－肺虛  梔子－心肺熱
〔實痰宜降〕栝蔞實－肺  花粉－肺  磁石－腎  牛黃－心肝  貝母－肺  竹瀝－經
絡  白礬－脾  生白菓－肺  蓬砂－肝  前胡－肝膽  兒茶－心肺  射干－心脾  旋覆

花－大腸肺  杏仁－肺  海石－肺腎氣  沉香－腎氣  土貝母－心肺  鶴虱－肝  訶子
－大腸肺  密陀僧－脾  礞石－肝
〔寒痰宜燥〕乾薑－胃  附子－命門

<b>氣者，人身之寶</b>
氣者，人身之寶，凡人五臟六腑，筋骨皮肉血脈，靡不本氣以為迭運，則氣關人甚重。
又曰：百病皆生於氣。

又曰：氣之源，發於腎，出於肺，統於脾，護於表，行於裏。
又曰：氣有餘便是火，氣不足便是寒。
又曰：諸氣鬱膹，皆屬於肺。

則氣之見病甚多，而其治氣之藥亦復不少。
姑以補氣之劑為論，如人參、黃耆，是補肺氣之不足也；
白朮，是補脾氣之不足也；

杜仲、雞肉、山茱萸、續斷，是補肝氣之不足者也；
龍眼肉，是補心氣之不足者也；
附子、肉桂、沉香、鹿茸、陽起石、仙茅、胡巴、硫黃、遠志、石鐘乳、蛤蚧、益智、補骨脂、丁香，是補腎氣之不足者也；

但蛤蚧則兼肺氣以同理，益智則兼心脾冷痰以為逐耳，此補氣諸藥之各異也。
諸氣缺陷不升〔氣陷宜升〕，在肺，則有桔梗、白黨以為用；
在脾，則有蒼朮以為理；

在胃，則有乾葛、升麻、檀香、白附以為投；
在肝，則有柴胡、薄荷以為散，此升提諸氣諸藥之各異也。
至於諸氣不通〔氣塞宜通〕，在心與肺，則有宜於薰香、安息香；

在脾，則有宜於甘松、木瓜、菖蒲、紅豆蔻、木香、大蒜、胡荽，但木香則合肝氣而皆通，大蒜則合胃氣以同理，胡荽則合心氣以皆治也；
在肝，則有宜於川芎、香附；
在表與胃與肺，則有宜於生薑、烟草；

在諸竅，則有宜於麝香、蘇合；
在血脈，則有宜於諸酒；
在通陽辟陰，則有宜於雄黃，此通氣諸藥之各異也。

若使諸氣窄脹，其言脾肺與腎，則有烏藥可投；
脾胃，則有藿香、神麯、蕎麥可治；
膀胱與腎，則有荔枝核可入；

小腸，則有橘核、小茴可採；
肝經寒窒，則有艾葉、吳萸可進；
表裏中外有形之氣，則有檳榔可理；

無形之氣，則有大腹皮可施，此寬諸氣諸藥之各異也。
氣滯不通而泄〔氣滯宜泄〕，於肺，不得不用丁香、冬花、白牽牛、白前、女菀；
於脾，不得不用山查、郁李、薑黃；

於肝，不得不用青皮、鶴虱、玄胡索，但須相症酌用。
氣逆不下而降〔氣升宜降〕，在肺，無有過於馬兜鈴、青木香、旋覆花、栝蔞、葶藶、蘇子、萊菔子、杏仁、枇杷葉、補骨脂；
在腸，無有過於蕎麥；

在腎，無有過於沉香、黑鉛；
在胃，無有過於續隨子；
但補骨脂降肺而更降腎，萊菔子降脾而更降肺之為異耳。

氣結不解而破〔氣堅宜破〕，在肺上膈，無有若於枳殼；
在肺下膈，無有若於枳實；
在肝氣閉，無有若於三棱；

在肝胃經絡，無有若於山甲之為捷耳。
他如氣散、氣浮不斂〔氣散宜斂〕，有言粟殼、烏梅於肺最宜，龍骨、棗仁、白芍於肝最宜，蛤蜊、牡蠣於腎最宜，木瓜則於脾胃肺又最宜也。
氣走不固〔氣脫宜固〕，則病皆屬於腎，凡治所用胡桃、菟絲、覆盆、補骨脂、蓮鬚、金櫻子、山茱萸、五味子、葡萄、阿芙蓉、沒石子、龍骨、牡蠣、沉香、靈砂、秦皮、石斛、桑螵蛸、芡實、訶子、石鐘乳無不皆於腎理。

惟有惡氣內入〔氣惡宜辟〕，在胃與腎，則必用以良薑、甘松、大蒜、蒼朮、山奈以辟；
在肺，則必用以生薑以辟；
在肝，則必用以虎骨、蛇退、蜈蚣、胡荽、薰香及酒以辟；

在諸竅，則必用以樟腦、蘇合香以辟；
在胃與肝，則有雄黃以辟；
在外，則有排草以辟。

若使時行瘴毒，則又更有草菓、烟草、檳榔、貫眾以辟矣；
仍須分其寒惡、臭惡、濕惡、毒惡、邪惡以治，大約寒不外於生薑、良薑為辟，臭不外於胡荽、薰香為辟，濕不外於蒼朮為辟，邪不外於樟腦、蘇合、雄黃為辟，毒不外於蛇退、蜈蚣、虎骨為辟也。
至於氣浮不鎮〔氣浮宜鎮〕，總不越乎金石重墜之藥以為之壓；

氣急不舒〔氣急宜緩〕，總不越乎甘草等藥以為之緩；
凡此皆當審實以投。
他如氣寒宜散宜溫，氣熱宜表宜清，氣濕宜燥宜利，氣燥宜滋宜潤，氣挾痰至宜開，氣挾暑至宜消，亦何莫不本此理以審治。

昔人云：枳殼利肺氣，多服損胸中至高之氣；
青皮瀉肝氣，多服能損真氣；
木香調諸經之氣，兼瀉肺，能使上焦之氣下達，陰火上衝禁用；

砂仁醒脾氣而能上升，然後滯氣得以下通；
白豆蔻能瀉肺氣而使下行，然後陽氣得以上達；
香附快滯氣，陳皮泄逆氣，烏藥、紫蘇俱能散氣，使濁從汗散也；

厚朴升胃氣，前胡下氣推陳，檳榔瀉至高之氣，能使濁氣下墜，後重有積者宜之；
藿香、薰香上行胃氣，沉香升降諸氣，腦麝散真氣，蘇子、杏仁下氣潤燥，氣滯有火者宜之；
豆蔻、丁、沉、檀、麝俱辛熱，能散鬱氣，暴怒者宜用，積久成火者忌之；

稟壯氣實，氣不順而刺痛，枳殼烏藥可用，不愈，加木香；
肥人氣不順而刺痛，二陳加厚朴、枳殼；
氣虛脈弱，異功散加枳殼、木香；

若使藥性不審，病症不識，而徒用以香燥，是殆速其斃耳，觀此可為妄用氣藥者一箴。
〔氣虛宜補〕人參－肺  黃耆－肺  白朮－脾  杜仲－肝  山茱萸－肝腎  雞肉－肝
續斷－肝腎  龍眼－心脾  附子－腎  肉桂－肝腎  鹿茸－腎  沉香－腎  陽起石－

腎  仙茅－腎  胡巴－腎  硫黃－腎  遠志－腎  蛤蚧－腎肺  益智－心脾腎  補骨脂
－心脾腎  丁香－肺胃腎  石鐘乳－腎胃大腸
〔氣陷宜升〕桔梗－肺  蒼朮－脾  乾葛－胃  升麻－脾胃  柴胡－肝  檀香－肺胃

脾  白附－胃  白黨參－肺  薄荷  荷葉
〔氣塞宜通〕薰香－肺  安息香－心肝  烟草－肺胃  大蒜－脾胃諸竅  雄黃－胃肝
木香－脾肝  附子－腎  芎藭－肝  甘松－脾  木瓜－脾肺肝  菖蒲－心  胡荽－心

肺  麝香－諸竅  生薑－胃肺  紅豆蔻－脾  酒－肝血  蘇合香－諸竅
〔氣窄宜寬〕烏藥－胃腎  藿香－脾胃肺  檳榔－腸胃  大腹皮－腸胃  神麯－脾胃
橘核－小腸  蕎麥－腸胃  荔枝核－膀胱腎  小茴－肝胃  艾葉－肝脾  吳萸－肝

〔氣實宜泄〕丁香－肺胃腎  冬花－肺  白牽牛－肺  白前－肺  山查－脾胃  廣皮
－脾肺  郁李仁－脾  青皮－肝  女菀－肺  鶴虱－肝  薑黃－脾  玄胡索－心肝
〔氣升宜降〕馬兜鈴－肺  青木香－肺  旋覆花－肺腸  栝蔞實－肺  花粉－肺  葶

藶－肺  續隨子－胃  蕎麥－腸胃  蘇子－肺  黑鉛－腎  杏仁－肺  炒萊菔－肺脾
枇杷葉－肺  沉香－腎  補骨脂－腎
〔氣堅宜破〕枳殼－肺  枳實－脾胃  三棱－肝  山甲－肝肺胃

〔氣散宜斂〕栗殼－大腸肺  木瓜－脾肺肝  烏梅－肺腸肝  龍骨－肝腎大腸  棗仁
－膽肝  炒芍藥－肝脾  蛤蜊粉－腎
〔氣脫宜固〕胡桃肉－腎  菟絲子－肝腎  覆盆子－腎  補骨脂－腎  蓮鬚－心腎

五味子－肺腎  山茱萸－肝腎  金櫻子－脾肝腎  葡萄－腎  阿芙蓉－腎  沒石子－腎
龍骨－肝腎大腸  牡蠣－腎  沉香－腎  靈砂－腎  秦皮－肝膽腎  石斛－脾腎  芡
實－脾腎  訶子－大腸肺  桑螵蛸－肝腎膀胱  石鐘乳－大腸胃

〔氣惡宜辟〕良薑－胃寒  生薑－肺寒  蛇退－肝毒  蜈蚣－肝毒  樟腦－關竅邪
甘松－脾濕臭  山奈－胃濕臭  排草－脾臭  大蒜－脾胃諸惡  虎骨－肝毒  胡荽－心
脾臭  薰香－肺臭  雄黃－胃肝邪  酒－肝血諸惡  蒼朮－脾濕  蘇合香－諸竅邪  草

菓－胃瘴  烟草－肺胃瘴  檳榔－腸胃瘴  貫眾－肝胃瘴
〔氣浮宜鎮〕磁石－腎  鐵粉－肝  金銀薄－肝  禹餘糧－大腸  密陀僧－脾  代赭
石－肝  雲母石－脾  珍珠－心肝  辰砂－心  龍骨－肝腎大腸  龍齒－肝腎大腸

〔氣急宜緩〕甘草－脾  合歡皮－心脾
<b>血者，人身之液</b>
血者，人身之液，有血則筋骨臟腑皆得受其灌溉而成形，無血則形色枯槁而即死矣。

玩書所論補血之劑，多以古方四物為要，蓋以營中之血，非此不能以生；
詎知血屬有形，凡有形之物，必賴無形之氣以為之宰，故參耆最為生血要藥，經曰：
陽生則陰長。

職是故耳。
且血寒則血不歸，血熱則血不活，血凝則血不散、不止，血積則血不下、不破。
如溫血則以桂心為最，凡乳香、澤蘭、雞蘇、百草霜、天仙藤、骨碎補等藥皆屬溫類，但須看其形症以施，而不可以概用耳。

涼血則以生地、紅花、紫草為最，凡赤芍、地榆、槐角、側柏葉、銀柴胡、蒲公英、卷柏等藥皆屬涼類，仍須看其兼症兼脈以審，而不可以妄用耳。
破血、下血，則以桃仁、三七、水蛭、蝱蟲、䗪蟲、螃蟹等藥為最，凡鬱金、薑黃、蒲黃、紫菀、血竭、歸尾、蘇木、瓦楞子、花蕊石、斑蝥、茜草、紫參、郁李仁等藥皆屬破類，但須看其形症淺深，而不可以竟用耳。
若屬血瘀不散〔散血〕，則有石灰、穀精草等藥可施；

血出不止
〔止血〕，則有炙卷柏、伏龍肝、黑薑、炒艾葉、炒蒲黃、梔子、石脂、白芨、花蕊石、青黛、百草霜、炒側柏、王不留行、劉寄奴等藥可治，但須分其內外、別其微甚、審其經絡以為權衡，則治始無差，而不致有魚魯之混矣。
獨惜今之補血，多以四物為主

〔須看柯琴、吳鶴臯、張璐、張景岳、諸家註解四物湯說自明。〕，涼血多以生地、犀角、梔、連、芩、柏為要，止血多以卷柏、側柏葉為尚，破血多以桃仁、紅花為施；
至於溫血之理，絕不講究，及補血止血，多責於氣之義，絕不體會，是徒得乎治血之名，而未審乎治血之實也。
〔血寒宜溫〕蟲白蠟－肝脾  肉桂－肝腎  陽起石－腎  續斷－肝腎  荊芥－肝  芎

藭－肝  香附－肝膽  伏龍肝－肝脾  玄胡索－心肝  安息香－心肝  爐甘石－胃  蒼
耳子－肝脾  桂心－心  海螵蛸－肝  乳香－心  酒－肝脾胃肺  百草霜－肝腎  沙糖
－肝  兔屎－肝  王不留行－肝胃  韮菜－肝腎腸胃  天仙藤－肝脾  骨碎補－腎  澤

蘭－肝脾  墨－肝腎  劉寄奴－肝  大小薊－肝  雞蘇－腸胃  海狗腎－肝腎  鹿茸－
腎  鹿角－腎督  蒺藜－肝腎  赤石脂－大腸
〔血熱宜涼〕白芍－肝  代赭石－心肝  犀角－胃  射干－心脾肝  童便－膀胱  地

骨皮－肺腎  血餘－肝心  銀柴胡－腎  蒲公英－胃肝  青魚膽－肝膽  紅花－心胞肝
地榆－肝腎腸胃  生牛膝－肝腎  槐角－大腸胃肝  槐花－肝胃  辰砂－心  側柏葉
－肺肝  卷柏－肝  無名異－肝  凌霄花－肝  豬尾血－肝  紫草－心胞肝  夜明沙－

肝  兔肉－肝  旱蓮草－脾腎  茅根－胃肝  蜈蚣－肝  琥珀－心肝  刺猬皮－腸胃
生地－腎  芙蓉花－肺  赤芍藥－肝  鯉魚鱗－脾  醋－肝  熊膽－心肝
〔血凝宜散〕石灰－肝脾  穀精草－肝

〔血積宜破〕丹參－心胞  山甲－肝肺胃  郁李仁－脾  莪朮－肝  紫貝－脾肝  沒
藥－心  鬱金－心  桃仁－心胞肝  五靈脂－心肝  茜草－心胞肝  紫菀－肺  紫參－
肝  蘇木－心胃  薑黃－脾  蒲黃－肝  益母草－心胞肝  血竭－肝  生藕－心脾  自

然銅－骨  古文錢－肝腎  皂礬－脾肝  蚯蚓－經絡脾  歸尾－肝  鱉甲－肝  貫眾－
肝胃
〔血死宜敗〕斑蝥－下部  乾漆－肝脾  三七－肝  水蛭－肝  蝱蟲－肝  䗪蟲－肝

螃蟹－肝  瓦楞子－肝  花蕊石－肝
〔血出宜止〕卷柏－肝  伏龍肝－肝脾  墨－肝腎  黑薑－腎  炒黑艾－肝腎  炒蒲
黃－肝腎  梔子－心肺  石脂－大腸  白芨－肺  花蕊石－肝  青黛－肝  百草霜－肝

腎  劉寄奴－肝  石灰－肝脾  象皮灰－肌肉  王不留行－肝胃  炒側柏－肝肺腎
<b>積者，久積不消之意</b>
積者，久積不消之意，其病本非暴起，治亦未可忽視。

但人止知積滯不消，多以食填太陰，用以消導；
詎知食積止屬病標，而其所以致積之由，則有不於食而在於寒與熱，及在於痰、於氣、於水、於蟲、於血之謂也。
玩書所言，治積總不越乎縮砂密、木香、使君子、山楂、麥芽、神麯、蕎麥、雷丸、穀蟲、苦酒、阿魏、珍珠、橘皮、大蒜、乾漆、海石、朴硝、硇砂、丁香、桂心、牽牛、紫蘇、生薑、莪朮、胡連，以為溫胃消食、殺蟲快滯之品；

而不知積因寒成，則積當從寒治，如烏頭、乾薑、肉桂、吳茱萸、巴霜之屬是也；
積因熱致，則積當從熱理，如黃連、黃芩之屬是也；
積自氣生，則積當從氣化，如木香、沉香、陳皮、青皮、玄胡索、厚朴、蕎麥、枳實、蓬朮之類是也；

積由蟲致，則積當從蟲殺，如鶴虱、苦楝根、胡粉、阿魏、川椒、雷丸、使君子、檳榔、雄黃、榧實之屬是也；
積由痰聚，則積當從痰解，如茯苓、半夏、磁石、白芥子、海石之屬是也；
積由血畜，則積當從血破，如桃仁、山甲、乾漆、蝱蟲、瓦楞子之屬是也；

積自水結，則積當從水下，如大戟、芫花、甘遂、蕘花之屬是也；
積自食至，則積當從食消，如山楂、麥芽、神麯、穀蟲之屬是也；
積由虛致，則積當從虛除，如黃耆、人參、白朮之屬是也；

凡此道理靡盡，隨症活潑，但不可專以所見之積以為治耳。
〔消寒積〕烏頭  乾薑  肉桂  吳茱萸  巴霜
〔消熱積〕朴硝  黃連  大黃

〔消氣積〕木香  沉香  厚朴  玄胡索  蕎麥  枳實  陳皮  枳殼  青皮  牽牛
〔消蟲積〕鶴虱  胡粉  阿魏  苦楝根  川椒  雷丸  檳榔  使君子  雄黃  榧實
烏梅

〔消痰積〕茯苓  半夏  礞石  磁石  海石  白芥子
〔消血積〕桃仁  乾漆  蝱蟲  水蛭  瓦楞子  花蕊石
〔消水積〕大戟  芫花  商陸  甘遂

〔消食積〕山楂－脾胃肉  麥芽－胃穀  神麯－脾胃風寒氣  穀蟲－脾胃食
〔消虛積〕人參  白朮  黃耆  炙甘草
〔殺蟲蠱藥－附〕黃連－心濕熱  苦參－腎濕熱  扁蓄－脾濕熱  白牽牛－肺濕熱

白礬－脾濕熱  蕪荑－脾風濕熱  大黃－脾胃熱  朴硝－腸胃熱  青黛－肝熱鬱  藍子
－肝熱鬱  苦楝根－小腸膀胱熱鬱  苦楝子－心胞小腸膀胱熱鬱  貫眾－肝胃熱毒  雷
丸－胃熱積  蘆薈－肝衝熱結  蚯蚓－脾熱積  青葙子－肝風熱  蒼耳子－肝脾風濕

松脂－肝脾風濕密陀僧－脾濕  川椒－脾肺腎寒濕  椒目－腎寒濕  乾薑－胃寒  附子
－命門寒  硫黃－命門寒  巴豆－腎寒  雄黃－脾肺肝惡寒  蘇合香－諸竅惡氣  阿魏
－脾胃臭惡  樟腦－諸竅惡氣  蛇蛻－肝惡毒  犀角－胃蟲毒  川槿皮－肝風癬  海桐

皮－肝風癬  水銀－外疥  輕粉－筋骨疥  鉛粉－腎疥  黃丹－血疥  大楓子－肝脾疥
石膏－皮膚骨肉血熱濕  山茵陳－膀胱胃口瘡  五倍子－肺胃疥  百藥煎－肝胃疥
紫貝－肝脾瘀  桃仁－肝瘀  乾漆－肝胃瘀  皂礬－肝胃瘀  百草霜－肝瘀  厚朴－腸

胃濕瘴  檳榔－肝濕瘴  穀蟲－腸胃滯  鶴虱－肝痰滯  使君子－脾胃積滯  榧實－肺
燥  烏梅－肺脾大腸酸收  百部－肺清熱  甘蜜－脾肺引蠱  藜蘆－肺胃上涌    相思
子－肺胃上涌  芫花－脾肺腎水積  胡桐淚－胃齒蟲  莨菪－齒蟲  韮子－肝腎齒蟲

蟾酥－肌肉齒蟲  覆盆葉－陰蝕蟲  獺肝－肝癆瘵  獺爪－肝癆瘵  敗皷心－癆瘵  鸛
骨－癆瘵  虎糞骨－肝癆瘵
<b>痛者，血氣不通之意。</b>
考之內經有言，是病多因寒氣內客，而熱絻少；
又考諸書所論，痛有因寒、因熱、因風、因濕、因滯、因血、因氣、因火、因蟲之分。

予嘗按書細考，大約痛屬於寒、於濕、於滯、於血，則多守而不走；
痛屬於風、於火、於熱、於氣、於蟲，則多走而不守；
痛屬於濕、於滯，則多腫脹高起；

痛屬於寒，則多毛骨聳直；
痛屬於熱，則多神氣不失；
痛屬於氣，則痛必見腫突，其腫時脹時消；

痛屬於滯，則痛得食則增；
痛屬於虛，則痛得食則減；
且痛屬寒、屬虛，則喜熱手揉按；

屬熱、屬火、屬實，則最忌手揉擦，痛之大概如斯。
是以風痛之症，多見周身骨節疼痛，故藥有不離乎羌活、防風、桂枝、獨活、山甲、白花蛇、烏蛇、白附子、石南藤、川烏附、天雄，但須分其上下裏外以治；
寒痛之症，多見手足厥逆，飲食不思，痛喜熱手揉按，並或發熱惡寒，無汗脈緊，故藥有不離乎麻黃、細辛、附子、乾薑、良薑、蓽撥、吳茱萸、大茴、小茴、川椒、肉桂、艾葉，但須分其在表、在裏寒症以治；

濕痛之症，多見腫脹痞滿，手足酸軟麻痹，其痛守而不移，故藥有不越乎蒼朮、半夏、南星、豬苓、澤瀉、木通、車前、薏苡，但須分其寒多、熱多以治；
熱痛之症，其痛多見口渴發熱，痛則手不可近，故藥有不越乎石膏、知母、山梔子、黃芩、大黃、朴硝，但須分其熱勢輕重，上下以治；
火痛之症，其症必見面赤唇焦，口燥舌乾，脈則洪數有力，痛則拒手揉按，故藥有不外乎黃芩、黃柏、黃連、天冬、麥冬、沙參、元參、白芍，但須分其火勢微甚以投；

氣痛之症，其痛必見上下無常，面青目赤，故多治以厚朴、枳殼、檳榔、烏藥、陳皮、青皮、香附、木香等藥，但須分其上下左右以投；
血痛之症，其痛多見一定不移，脈則芤濇不長，故治多以薑黃、乳香、沒藥、元胡索、五靈脂、益母草、桃仁、紅花、三七、蝱蟲、水蛭、槐花、地榆等藥，但須分其痛處緩急病症以進；
滯痛之症，其痛必見不食則減，得食則增，故治多以木香、神麯、山楂、麥芽、砂仁等藥，但須分其滯勢久暫以施；

蟲痛之症，其痛多見氣上冲心，口吐白沫，時痛時止，故治多以川椒、烏梅、榧實、雷丸、苦楝根、苦參等藥，但須分其挾寒、挾熱以治，凡此痛皆屬實。
若使痛屬中虛〔虛痛〕，則以耆、朮為要；
痛屬血虛，則以芎、歸為要；

痛屬精虛，則以地、茱為要；
痛屬火衰，則以附、桂為要；
然要皆有虛症虛脈可據，若以實症道虛，補劑妄投，其殺人也慘矣。

〔風痛〕羌活  防風  桂枝  山甲  白花蛇  烏蛇  白附子  石南藤  川烏附  天雄
獨活
〔寒痛〕麻黃  細辛  附子  乾薑  良薑  蓽撥  吳茱萸  大茴  小茴  川椒  肉桂

艾葉
〔濕痛〕蒼朮  半夏  南星  豬苓  澤瀉  木通  車前  薏苡
〔熱痛〕石膏  梔子  知母  大黃  黃芩  朴硝

〔火痛〕黃芩  黃柏  黃連  天冬  麥冬  沙參  元參  白芍
〔氣痛〕厚朴  枳殼  檳榔  烏藥  陳皮  青皮  香附  木香
〔血痛〕薑黃  乳香  沒藥  元胡索  五靈脂  益母草  桃仁  紅花  三七  蝱蟲

水蛭  槐花
〔滯痛〕木香  神麯  山楂  麥芽
〔蟲痛〕川椒  烏梅  榧實  雷丸  苦楝根  苦參

〔虛痛〕人參－氣  白朮－氣  黃耆－氣  當歸－血  地黃－精  山藥－精  附片－
火  肉桂－火
<b>消渴之症</b>
消渴之症，按書有言三焦火起而渴，蓋人津液有限，火勝則水必竭，猶之釜裏火猛，穀食皆焚，水必竭澤而燥，而渴以生，是謂火渴；
有言表裏熱盛而渴，蓋以氣以衛外，血以營內，表裏邪閉，津受煎熬，猶之地氣上升，天氣閉塞，人物皆煩，而渴應見，是謂熱渴；
有言表裏寒盛而渴，蓋以人身陽勝則陰微，陰勝則陽弱，陽氣既微於中，陰氣復增於內，則身中外皆寒而氣不溫，猶之堅冰既至，滴點全無，而渴應有，是謂陰渴〔寒渴〕；

有謂食滯中宮而渴，蓋以人身上下，本貴通活，一有物滯，則上不克下，下不克上，津液斷絕，兩不相接〔滯渴〕，猶之穀食在釜，內有物閉，氣實不空，津不克上，而渴應生，是為滯渴；
有謂津藉精生，精虛則津無由而佈，猶之天雨不降，地無醴泉，而渴以成，是謂水衰而渴；
有謂津賴火充，火衰而氣不化，精不附氣，猶之釜裏無薪，鍋蓋乾灼，而渴應見，是謂火衰而渴；

有謂津藉氣佈，氣實則氣充而津生，氣衰則氣餒而津竭，猶之天氣既降，地氣不升，而渴應有，是謂氣衰而渴。
凡此，火不外於三黃石膏、知母，熱不外於大黃、朴硝、花粉、貝母，寒不越乎麻、桂、升、葛、薑、附、丁、桂，滯不越乎香附、川朴、枳殼；
至於渴屬精虛，則六味有不可離；

渴屬火衰，則八味必不可棄；
渴屬氣薄，則參、耆、白朮自必見用；
毋謂渴皆屬實，虛症全無，而悉可用苦寒之味也。

〔火渴〕大黃  黃柏  黃芩  黃連  石膏  知母
〔熱渴〕大黃  朴硝  花粉  石膏  知母
〔寒渴〕麻黃－外寒  桂枝－外風  升麻－外寒  乾葛－外寒  乾薑－內寒  附子－

內寒  丁香－內寒  肉桂－內寒
〔滯渴〕香附  川朴  枳殼  木香
〔虛渴〕人參  白朮  黃耆  當歸  山藥  熟地  附子  肉桂

<h2><br><span class="orange">卷十  總義</span></h2>
｛藥有五味｝
張元素曰：凡藥酸入肝，苦入心，甘入脾，辛入肺，鹹入腎。

〔此明五味之義。〕
辛主散，酸主收，甘主緩，苦主堅，鹹主軟。
〔統論五味之用。〕辛能散結、潤燥、致津液、通氣，酸能收緩、斂散，甘能緩急、調中，苦能燥濕、堅軟，鹹能軟堅，淡能利竅。

〔復明五味之用。〕
｛藥有陰陽｝
陰陽應象論曰：陰味出下竅，陽氣出上竅；

清陽發腠理〔清之清者〕，濁陰走五臟
〔濁之清者〕；
清陽實四肢〔清之濁者〕，濁陰歸六腑〔濁之濁者〕。

味厚者為陰，薄者為陰中之陽，氣厚者為陽，薄者為陽中之陰；
味厚則泄〔降瀉〕，薄則疏通
〔滲利〕，氣薄則發泄〔表散〕，厚則發熱〔溫燥〕。

辛甘發散為陽，酸苦涌泄為陰，鹹味涌泄為陰，淡味滲泄為陽，六者或收、或散、或緩、或急、或潤、或燥、或軟、或堅，以所利而行之，調其氣，使之平也。
｛陰陽之氣平則無病，不平則病生｝
〔此明陰陽之義。

宗奭曰：生物者氣也，成之者味也。
寒氣堅，故其味可用以軟；
熱氣軟故其味可用以堅；

風氣散，故其味可用以收；
燥氣收，故其味可用以散；
土者冲氣之所生，冲氣則無所不和，故其味可用以緩。

氣堅則壯，故苦可以養氣；
脈軟則和，故鹹可以養脈；
骨收則強，故收可以養骨；

筋散則不攣，故辛可以養筋；
肉緩則不壅，故甘可以養肉。
堅之而後可以軟，收之而後可以散，故緩則用甘，不欲則弗用，用之太過，亦病矣。

古之養生治疾者，必先通乎此，否則能愈人之疾者，鮮矣。〕
｛藥有氣味升降浮沉｝
李杲曰：味薄者升而生〔象春，如甘平、辛平、辛微溫、微苦平之藥是也。〕，氣薄者降而收〔象秋，如甘寒、甘涼、甘淡寒涼、酸溫、酸平、鹹平之藥是也。〕，氣厚者浮而長〔象夏，如甘熱、辛熱之藥是也。〕，味厚者沉而長〔象冬，如苦寒、鹹寒之藥是也。〕，氣味平者化而成。

〔象土，如甘平、甘溫、甘涼、甘辛平、甘微苦平之藥是也。〕汪昂曰：氣厚味薄者，浮而升，味厚氣薄者，沉而降，氣味俱厚者，能浮能沉，氣味俱薄者，可升可降。
李時珍曰：酸鹹無升，辛甘無降，寒無浮，熱無沉，其性然也。
而升者引之以鹹寒，則沉而直達下焦；

沉者引之以酒，則浮而上至巔頂。
一物之中，有根升梢降，生升熟降者，是升降在物，亦在人也。
〔此統明升降浮沉之義〕

｛藥有根梢上中下｝
元素曰：凡藥根之在土中者，中半以上，氣脈之上行也，以生苗者為根；
中半以下，氣脈之下行也，以入土者為梢。

病在中焦與上焦者，用根，在下焦者，用梢。
根升梢降，人之身半以上，天之陽也，用頭；
中焦用身；

身半已下，地之陰也，用梢，乃述類象形者。
汪昂曰：凡藥之為枝者，達四肢；
為皮者，達皮膚；

為心幹者，內行臟腑。
質之輕者，上入心肺；
重者，下入肝腎。

中空者，發表；
內實者，攻裏。
枯燥者，入氣分；

潤澤者，入血分，此上下內外各以其類相從也。
｛藥有五傷｝
五傷篇曰：酸傷筋，辛勝酸；

苦傷氣，鹹勝苦；
甘傷肉，酸勝甘；
辛傷皮毛，苦勝辛；

鹹傷血，甘勝鹹。
〔此五行相尅之義〕
｛藥有五走｝

五走篇曰：酸走筋，筋病毋多食酸，多食令人癃；
酸氣澀收，胞得酸而縮綣，故水道不通也。
苦走骨，骨病毋多食苦，多食令人變嘔；

苦入下脘，三焦皆閉，故變嘔也。
甘走肉，肉病毋多食甘，多食令人悗心；
甘氣柔潤，胃柔則緩，緩則蟲動，故悗心也。

辛走氣，氣病毋多食辛，多食令人洞心；
辛走上焦，與氣俱行，久留心下，故洞心也。
鹹走血，血病毋多食鹹，多食令人渴；

血與鹹相得則凝，凝則胃汁注之，故咽路焦而舌本乾。
〔此五病之所禁〕

｛藥有五過｝
五過篇曰：味過於酸，肝氣以津，脾氣乃絕，肉胝傷脗而唇揭；
味過於苦，脾氣不濡，胃氣乃厚，皮槁而毛拔；
味過於甘，心氣喘滿，色黑，腎氣不平，骨痛而髮落；

味過於辛，筋脈阻絕，精神乃失，筋急而爪枯；
味過於鹹，大骨氣勞，肌短，心氣抑，脈凝濇而變色。
〔此五味之所傷〕

｛藥有子母相生｝
汪昂曰：人之五臟，應五行金木水火土，子母相生。
經曰：虛則補母，實則瀉子。
又曰：子能令母實。

如腎為肝母，心為肝子，故入肝者併入腎與心；
肝為心母，脾為心子，故入心者併入肝與脾；
心為脾母，肺為脾子，故入脾者併入心與肺；
脾為肺母，腎為肺子，故入肺者併入脾與腎；
肺為腎母，肝為腎子，故入腎者併入肺與肝；
此五行相生，子母相應之義也。

｛藥有形性氣質｝
汪昂曰：藥之為物，各有形性氣質，其入諸經，有因形而相類者〔如連翹似心而入心，荔枝核似睪丸而入腎之類。〕；

有因性相從者〔如屬木者入肝，屬水者入腎，潤者走血分，燥者入氣分，本天者親上，本地者親下之類。〕；
有因氣相求者
〔如氣香入脾，氣焦入心之類。〕；

有因質相同者。
〔如藥之頭入頭，幹入身，枝入肢，皮行皮，紅花蘇汁似血而入血之類。〕又藥有以形名者〔如人參、狗脊之類〕，有以色名者〔如黃連、黑參之類〕，有以氣名者〔如豨薟、香薷之類〕，有以味名者
〔如甘草、苦參之類〕，有以質名者〔如石膏、石脂、歸身、歸尾之類〕，有以時名者

〔如夏枯草、款冬花之類〕，有以能名者〔如何首烏、骨碎補之類〕，此自然之理，可以意會也。
｛藥有佐使惡畏反殺｝
時珍曰：藥有七情。

獨行者單方，不用輔也；
相需者同類，不可離也〔如人參甘草、黃柏知母之類〕；
相使者，我之佐使也；

相惡者，奪我之能也；
相畏者，受彼之制也；
相反者，兩不相合也；

相殺者，制彼之毒也。
古方多有用相惡相反者，蓋相須相使同用者，帝道也；
相畏相殺同用者，王道也；

相惡相反同用者，霸道也；
有經有權，用者識悟耳。
｛製藥貴適中｝

嘉謨曰：製藥貴適中，不及則功效難求，太過則氣味反失。
火製四，煅、炮、炙、炒也；
水製三，漬、泡、洗也；

水火共製，蒸、煮二者焉。
酒製升提，薑製發散，入鹽走腎而軟堅，用醋注肝而住痛，童便製，除劣性而降下，米泔製，去燥性而和中，乳製潤枯生血，蜜製甘緩益元，陳壁土製，藉土氣以補中州，麵煨麵製，抑酷性勿傷上膈，烏豆湯、甘草湯漬瀑，並解毒致令平和，羊酥油、豬脂油塗燒，咸滲骨容易脆斷，去穰者免脹，抽心者除煩，大概具陳，初學熟玩。

<script src='https://williamkpchan.github.io/LibDocs/readbook.js'></script>
<script>
var lazyLoadInstance = new LazyLoad({
    elements_selector: ".lazy"
    // ... more custom settings?
});
</script>
</pre></body></html>