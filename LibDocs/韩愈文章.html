<base target="_blank"><html><head><title>韩愈文章</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1" />
<link rel="stylesheet" href="https://williamkpchan.github.io/maincss.css">
<script src="https://ajax.googleapis.com/ajax/libs/jquery/1.5/jquery.js"></script>
<script src="../lazyload.min.js"></script>
<script type='text/javascript' src='../mainscript.js'></script>
<script>
  var showTopicNumber = true;
  var bookid = "韩愈文章" 
</script>
<style>
body{width:80%;margin-left: 10%; font-size:22px;}
h1, h2 {color: gold;}
strong {color: orange;}
img {max-width:90%; display: inline-block; margin-top: 2%;margin-bottom: 1%; border-radius:3px;}
</style></head><body onkeypress="chkKey()"><center>
<h1>韩愈文章</h1>
<a href="#mustWatch" class="red goldbs" target="_self">Must Watch!</a>
<br><br>
<div id="toc"></div></center>
<br><br>
<div id="mustWatch"><center><span class="red">MustWatch</span></center><br>
</div>
<pre>
<br>
<br>
<h2>师说</h2>
<a href="https://so.gushiwen.org/shiwenv_178197fd7202.aspx" target="_blank"><b>师说</b></a>
古之学者必有师。
师者，所以传道受业解惑也。
人非生而知之者，孰能无惑？惑而不从师，其为惑也，终不解矣。
生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。
吾师道也，夫庸知其年之先后生于吾乎？是故无贵无贱，无长无少，道之所存，师之所存也。

嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。
是故圣益圣，愚益愚。
圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。
彼童子之师，授之书而习其句读者，非吾所谓传其道解其惑者也。
句读之不知，惑之不解，或师焉，或不焉，小学而大遗，吾未见其明也。
巫医乐师百工之人，不耻相师。
士大夫之族，曰师曰弟子云者，则群聚而笑之。
问之，则曰：“彼与彼年相若也，道相似也，位卑则足羞，官盛则近谀。”
呜呼！师道之不复，可知矣。
巫医乐师百工之人，君子不齿，今其智乃反不能及，其可怪也欤！

圣人无常师。
孔子师郯子、苌弘、师襄、老聃。
郯子之徒，其贤不及孔子。
孔子曰：三人行，则必有我师。
是故弟子不必不如师，师不必贤于弟子，闻道有先后，术业有专攻，如是而已。

李氏子蟠，年十七，好古文，六艺经传皆通习之，不拘于时，学于余。
余嘉其能行古道，作《师说》以贻之。

<h3>译文</h3>
古代求学的人必定有老师。
老师，是用来传授道理、讲授学业、解答疑难问题的。
人不是一生下来就懂得道理的，谁能没有疑惑？有了疑惑，如果不跟老师学习，那些成为疑难的问题,就始终不能解开。
出生在我之前的人，他懂得的道理本来就比我早，我跟从他，拜他为老师；出生在我之后的人，如果他懂得道理也比我早，我也跟从他，拜他为老师。
我是向他学习道理的，哪管他的年龄比我大还是小呢？因此，无论高低贵贱，无论年长年幼，道理存在的地方，就是老师所在的地方。

唉！古代从师学习的风尚不流传已经很久了，要人没有疑惑也难了！古代的圣人，他们超出一般人很远，尚且要跟从老师请教(他，焉为代词)；现在的一般人，他们才智不及圣人也很远，却以向老师学习为耻。
因此，圣人更加圣明，愚人更加愚昧。
圣人之所以成为圣人，愚人之所以成为愚人，大概都是由于这个原因吧！爱自己的孩子，选择老师来教他。
但是对于他自己，却以跟从老师学习为可耻，真是糊涂啊！那些儿童的老师，教他读书，学习书中的文句的停顿，并不是我所说的传授道理，解答疑难问题的老师。
不知句子停顿要问老师，有疑惑不能解决却不愿问老师；小的方面学习了大的却丢了。
我没有看到他的明达。
巫医、乐师、各种工匠这些人，不以互相学习为耻。
士大夫这一类人，听到称“老师”称“弟子”的人，就聚在一起嘲笑他们。
问他们，就说：“他和他年龄差不多，懂得的道理也差不多。
把地位低的人当做老师，就足以感到耻辱；把官大的人当做老师，就被认为近于谄媚。”
哎！求师的风尚难以恢复由此可以知道了！巫医、乐师、各种工匠这些人，君子不屑一提，现在他们的智慧竟然反而比不上这些人了，这真是奇怪啊！

圣人没有固定的老师。
孔子曾以郯子、苌弘、师襄、老聃为师。
郯子这些人，他们的贤能都比不上孔子。
孔子说：“几个人一起走，其中一定有可以当我的老师的人。”
因此学生不一定不如老师，老师不一定比学生贤能，听到的道理有早有晚，学问技艺各有专长，如此罢了。

李家的孩子蟠，年龄十七，喜欢古文，六经的经文和传文都普遍地学习了，不受时俗的拘束，向我学习。
我赞许他能够遵行古人从师的途径，写这篇《师说》来赠送他。

<h3>注释</h3>
学者：求学的人。

师者，所以传道受业解惑也：老师，是用来传授道理、教授学业、解释疑难问题的人。
所以，用来……的。
道，指儒家之道。
受，通“授”，传授。
业，泛指古代经、史、诸子之学及古文写作。
惑，疑难问题
人非生而知之者：人不是生下来就懂得道理。
之，指知识和道理。
《论语·季氏》：“生而知之者，上也；学而知之者，次也；困而学之，又其次之；困而不学，民斯为下矣。”
 知，懂得。

其为惑也：他所存在的疑惑。

生乎吾前：即生乎吾前者。
乎：相当于“于”，与下文“先乎吾”的“乎”相同。

闻：听见，引申为知道，懂得。

从而师之：跟从（他），拜他为老师。
师，意动用法，以……为师。
从师，跟从老师学习。

吾师道也：我（是向他）学习道理。
师，用做动词。

夫庸知其年之先后生于吾乎：哪里去考虑他的年龄比我大还是小呢？庸，发语词，难道。
知，了解、知道。
之，取独。

是故：因此，所以。

无：无论、不分。

道之所存，师之所存也：意思说哪里有道存在，哪里就有我的老师存在。

师道：从师的传统。
即上文所说的“古之学者必有师”。

出人：超出于众人之上。

犹且：尚且。

众人：普通人，一般人。

下：不如，名作动。

耻学于师：以向老师学习为耻。
耻，以……为耻
是故圣益圣，愚益愚：因此圣人更加圣明，愚人更加愚昧。
益，更加、越发。

于其身：对于他自己。
身，自身、自己。

惑矣：（真是）糊涂啊！
彼童子之师：那些教小孩子的（启蒙）老师。

授之书而习其句读（dòu）：教给他书，（帮助他）学习其中的文句。
之，指童子。
习，使……学习。
其，指书。
句读，也叫句逗，古人指文辞休止和停顿处。
文辞意尽处为句，语意未尽而须停顿处为读（逗）。
古代书籍上没有标点，老师教学童读书时要进行句读（逗）的教学。

句读之不知：不知断句风逗。
与下文“惑之不解”结构相同。
之，提宾标志。

或师焉，或不焉：有的（指“句读之不知”这样的小事）从师，有的（指“惑之不解”这样的大事）不从师。
不，通“否”。

小学而大遗：学了小的（指“句读之不知”）却丢了大的（指“惑之不解”）。
遗，丢弃，放弃。

巫医：古时巫、医不分，指以看病和降神祈祷为职业的人。

百工：各种手艺。

相师：拜别人为师。

族：类。

曰师曰弟子云者：说起老师、弟子的时候。

年相若：年岁相近。

位卑则足羞，官盛则近谀：以地位低的人为师就感到羞耻，以高官为师就近乎谄媚。
足，可，够得上。
盛，高大。
谀，谄媚。

复：恢复。

君子：即上文的“士大夫之族”。

不齿：不屑与之同列，即看不起。
或作“鄙之”。

乃：竟，竟然。

其可怪也欤：难道值得奇怪吗。
其，难道，表反问。
欤，语气词，表感叹。

圣人无常师：圣人没有固定的老师。
常，固定的。

郯（tán）子：春秋时郯国（今山东省郯城县境）的国君，相传孔子曾向他请教官职。

苌（cháng）弘：东周敬王时候的大夫，相传孔子曾向他请教古乐。

师襄：春秋时鲁国的乐官，名襄，相传孔子曾向他学琴。

老聃（dān）：即老子，姓李名耳，春秋时楚国人，思想家，道家学派创始人。
相传孔子曾向他学习周礼。
聃是老子的字。

之徒：这类。

三人行，则必有我师：几人同行，其中必定有我的老师。
《论语·述而》原话：“子曰：‘三人行，必有我师焉。
择其善者而从之，其不善者而改之。
’”
不必：不一定。

术业有专攻：在业务上各有自己的专门研究。
攻，学习、研究。

李氏子蟠（pán）：李家的孩子名蟠。
李蟠，韩愈的弟子，唐德宗贞元十九年（803年）进士。

六艺经传（zhuàn）皆通习之：六艺的经文和传文都普遍的学习了。
六艺，指六经，即《诗》《书》《礼》《乐》《易》《春秋》六部儒家经典。
《乐》已失传，此为古说。
经，两汉及其以前的散文。
传，古称解释经文的著作为传。
通，普遍。

不拘于时：指不受当时以求师为耻的不良风气的束缚。
时，时俗，指当时士大夫中耻于从师的不良风气。
于，被。

余嘉其能行古道：赞许他能遵行古人从师学习的风尚。
嘉：赞许，嘉奖。

贻：赠送，赠予。
▲

<h3>文言现象</h3>
一、通假字
①师者，所以传道【受】业解惑也 受：通“授”，传授，讲授
②或师焉，或【不】焉 不：通“否”，表否定

二、一词多义
师
①古之学者必有师：（名词，老师）
②巫医乐师百工之人：（名词，擅长某种技术的人或者是乐师）
③吾师道也：（名词做动词，学习）
④师道之不传也久矣：（名词作动词，从师）
⑤吾从而师之：（意动用法，以……为师）
⑥则耻师：（动词 拜师）
⑦师者，所以传道受业解惑也：（名词 老师）（者也判断句）

之
①择师而教之：（代词，指代人）
②郯子之徒：（代词，这）
③古之学者：（结构助词，表示修饰或领属关系，译为“的”）
④道之所存，师之所存也：（结构助词，用在定语和名词性的中心语之间，相当于现代汉语的“的”。）
（不是“取消句子独立性”。
因为“取消句子独立性”的“之”是用在主谓之间的，即“之”后必是动词；而两个“所存”是“所词短语”，“所词短语”都是名词性的。）

⑤句读之不知：（宾语前置标志）
⑥六艺经传，皆通习之：（代词，代指前面的“六艺经传”，译为它们。
这是宾语前置句式）
⑦士大夫之族：（这些人）
⑧古之圣人：（的）
⑨师道之不复：（主谓间取消句子独立性，无义）
⑩吾从而师之：（代词，他）
⑪人非生而知之者：（代词，道理）
⑫巫医乐师百工之人：（代词，翻译为“这些”）

其
①生乎吾前，其闻道也固先乎吾：（人称代词，他）
②惑而不从师，其为惑也，终不解矣；授之书而习其句读者；非吾所谓传其道解其惑者也：（指示代词，那（些））
③古之圣人，其出人也远矣：（人称代词，他们）
④夫庸知其年之先后生于吾乎：（人称代词，他们的）
⑤圣人之所以为圣……其皆出于此乎：（语气副词，表猜测，大概）
⑥今其智乃反不能及：（人称代词，他们的）
⑦其可怪也欤：（语气副词，表揣测）

惑
①师者，所以传道受业解惑也：（名词，疑难问题）
②于其身也，则耻师焉，惑矣：（形容词，糊涂）

道
①师者，所以传道受业解惑也：（名词，道理）
②师道之不传也久矣：（名词，风尚）
③吾师道也：（名词，道理）
④道相似也：（名词，道德学问）

乎①其皆出于此乎？ （语气助词，表推测，吧）
②生乎吾前：（介词，表时间，在）
③固先乎吾：（介词，表比较，比）

于
①耻学于师：（介词，表示处所、方向，从、向）
②其皆出于此乎？ （介词，表示处所、方向，从、在）
③于其身也：（介词，表示对象，对，对于）
④师不必贤于弟子：（介词，表示比较，比）
⑤不拘于时：（介词，表示被动，受，被）

传
①所以传道、受业、解惑也：（动词，传授）
②师道之不传也久矣：（动词，流传）
③六艺经传：（名词，传文）

无
①孰能无惑：（没有）
②是故无贵无贱，无长无少：（无论）

焉
①则耻师焉：（他们）
②或师焉或不焉：（助词：不译）
③犹且从师而问焉：（兼词：于之）

三、词类活用
（一）名词的活用
1.名词作状语
则(群)聚而笑之（群，表动作的情态，成群）

2.名词作动词
① 吾(师)道也（名词作动词，学习）
② 其(下)圣人也亦远矣（名词作动词，低于）

3.名词的意动用法
① 吾从而(师)之（名词的意动用法，以……为师）
② 孔子(师)郯子（名词意动用法，以……为师）

（二）形容词的活用
1.形容词作名词
①(小)学而大遗（形容词作名词，小的方面、大的方面）
②吾未见其(明)也（形容词作名词，高明的地方）
③是故(圣)益圣，(愚)益愚（形容词作名词，圣明的人、愚昧的人）
④师者，所以传道受业解(惑)也（形容词作名词，疑惑的问题、糊涂的问题）
⑤位(卑)则足羞，官(盛)则近谀（形容词作名词，卑：卑贱的人、低下的人 盛：势盛位高的人）

2.形容词作动词
惑而不从师（惑：形容词作动词，遇到疑难问题）

3.形容词的意动用法
而耻学于师（耻：形容词的意动用法，以……为耻）

（三）动词的使动用法
授之书而习其句读者（习：习，使……学习）

四、古今异义
⒈古之(学者)必有师
古：求学的人
今：在学术上有所成就的人

⒉师者，(所以)传道受业解惑也
古：用来……的
今：表示因果关系的连词

⒊.吾(从而)师之
古：跟随并且
今：表目的或结果，是连词

⒋.(无)贵无贱
古：不论；不分
今：没有

⒌.师(道)之不传也久矣
古：风气
今：道理

⒍.(句读)之不知
古：句子中间需要停顿的地方，读dòu
今：看着文字发出声音，读dú

7.圣人无(常)师
古：永久的；固定的
今：平常的

⒏.是故弟子(不必)不如师，师不必贤于弟子
古：不一定
今：用不着、不需要

⒐.年十七，好(古文)
古：秦汉的散文
今：“五·四”之前的文言文的统称

⒑今之(众人)
古：一般人，普通人
今：大多数人

⒒(小学)而大遗
古：小的方面学习了
今：初级正规教育学校。

五、宾语前置
1、句读之不知 ，惑之不解。

介词结构后置(状语后置）
1、学于余。

2、耻学于师。

3、师不必贤于弟子。

六、判断句
1、师者，所以传道受业解惑也。

2、其为惑也，终不解矣。

3、人非生而知之者。

4、非吾所谓传其道解其惑者也。

5、道之所存，师之所存也

七、被动句
1、不拘于时

八、省略句
1、今其智乃反不能及（之）（省宾语）
2、吾从（之）而师之（省宾语）
3、（其，指士大夫之族）群聚而笑之（省主语）
4、（师）位卑（者）则足羞，（师）官盛（者）则近谀（省略谓语动词）
5 、或师焉，或否焉 （“否”后省“师”）
6 、生乎吾前（者）

九、重点背诵句
1、古之学者必有师。
师者，所以传道受业解惑也。

2、是故无贵无贱，无长无少，道之所存，师之所存也。

3、句读之不知，惑之不解，或师焉，或不焉，小学而大遗，吾未见其明也。

4、位卑则足羞，官盛则近谀。

5、三人行，则必有我师。
是故弟子不必不如师，师不必贤于弟子，闻道有先后，术业有专攻，如是而已。


<h3>中心论点：古之学者必有师</h3>

《师说》是韩愈的一篇著名论文。
据方成珪《昌黎先生诗文年谱》考证，此文作于唐德宗贞元十八年（802），这一年，韩愈35岁，任国子监四门博士，这是一个“从七品”的学官，职位不高，但是他在文坛上早已有了名望，他所倡导的“古文运动”也已经开展，他是这个运动公认的领袖。
这篇文章是针对门第观念影响下“耻学于师”的坏风气写的。
门第观念源于魏晋南北朝的九品中正制，自魏文帝曹丕实行九品中正制后，形成了以士族为代表的门阀制度，重门第之分，严士庶之别，士族的子弟，凭高贵的门第可以做官，他们不需要学习，也看不起老师，他们尊“家法”而鄙从师。
到唐代，九品中正制废除了，改以官爵的高下为区分门第的标准。
这对择师也有很大的影响，在当时士大夫阶层中，就普遍存在着从师“位卑则足羞，官盛则近谀”的心理。
韩愈反对这种错误的观念，提出以“道”为师，“道”在即师在，这是有进步意义的。
与韩愈同时代的柳宗元在《答韦中立论师道书》中说：“今之世不闻有师，有辄哗笑之，以为狂人。
独韩愈奋不顾流俗，犯笑侮，收召后学，作《师说》，因抗颜而为师，愈以是得狂名，居长安，炊不暇熟，又挈挈而东，如是者数矣。”
由此可以看出《师说》的写作背景和作者的斗争精神。

对耻学于师，文章连续用了三个对比。
第一，古今对比，阐明耻学于师违背圣人之道，其后果只能是更加愚昧。
第二，将同一个人既明于择师教子的必要，却又不明于自己从师的必要，把这两种完全矛盾的做法加以对比，以子之矛攻子之盾，揭示那些人确实糊涂不通道理。
第三，巫医、乐师、百工之人与士大夫之族的对比，进一步道出士大夫的错误心理，发人深省地指出两种人的地位与智能的反差，更令人幡然醒晤。

全文分4段。

第1段

提出中心论题，并以教师的职能作用总论从师的重要性和择师的标准。
开篇第一句“古之学者必有师”句首冠以“古之”二字，既说明古人重视师道，又针对现实，借古非今。
“必有”二字，语气极为肯定。
然后指出师的职能作用是“传道受业解惑”，从正面申述中心论点。
接着紧扣“解惑”二字，从不从师的危害说明从师的重要，从反面申述中心论点。
最后紧扣“传道”二字，阐明道之有无是择师的唯一标准，一反时俗，将贵贱长少排出标准之外，为下文针砭时弊张本。

第2段

批判不重师道的错误态度和耻于从师的不良风气。
这一段用对比的方法分三层论述。
第一层，把“古之圣人”从师而问和“今之众人”耻学于师相对比，指出是否尊师重道，是圣愚分野的关键所在；第二层，以为子择师而自己不从师作对比，指出“小学而大遗”的谬误；第三层，以巫医乐师百工之人与士大夫之族作对比，批判当时社会上轻视师道的风气。

第3段

以孔子为例，指出古代圣人重视师道的事迹，进一步阐明从师的必要性和以能者为师的道理。
这一段开头先提出“圣人无常师”的论断，与第1段“古之学者必有师”呼应，并且往前推进一步，由“学者”推进到“圣人”，由“必有师”推进到“无常师”。
举孔子为例加以论述，因为孔子在人们心目中是至圣先师，举孔子为例就有代表性，能加强说服力。
由此得出“弟子不必不如师，师不必贤于弟子”的结论，这个结论显然是正确的。
这种以能者为师的观点就是“道之所存，师之所存”的观点。

第4段

赞扬李蟠“不拘于时”“能行古道”，说明写作本文的缘由。
“不拘于时”的“时”指“耻学于师”“惑而不从师”的社会风气。
“古道”指“从师而问”，以“闻道”在先者为师的优良学风。
从而总结全文主旨，点明主题。
▲

<h3>分句赏析</h3>
对"道之所存，师之所存也"的理解韩愈以儒家道统的继承者自居，他“收召后学”，“抗颜而为师”，目的就是要恢复自孟子后已“失其传”的儒家道统。
正因为如此，他把“传道”视为教师最重要也是最基本的任务。
“受业”“解惑”，都与此有关：“业”即“道之文”，指以“六艺经传”为代表的儒家经典；而“解惑”也是为了“明道”。
由此可见，“师道”是贯穿全文的主线，“道之所存，师之所存也”，这个判断就是上述内容的高度概括。

对“巫医乐师百工之人，君子不齿，今其智乃反不能及，其可怪也欤！”的理解。

有人认为这句话反映了韩愈轻视劳动人民的阶级偏见。
但有人认为不能这样看，因为这句话所在的第2段，都是贬斥上层“士大夫之族”，褒扬“巫医乐师百工之人”和“古之圣人”的，“君子不齿”句的主语“君子”，是指韩愈贬斥的上层“士大夫之族”，而不是韩愈自己。
韩愈在文章里一再用“君子”“士大夫之族”与“巫医乐师百工之人”“古之圣人”对比，贬前者，褒后者，当然不会把自己列入所谓的君子中，所以“君子不齿”只是对耻于从师的君子的讽刺，而没有对“巫医乐师百工之人”的轻视。

古之学者必有师。
师者，所以传道受业解惑也。

评析：劈头提出“古之学者必有师”的论断，紧接着概括指出师的作用“传道受业解惑”做为全文立论的出发点和依据。
然后句句顶接，推论出“道之所存，师之所存”的观点。
同时，一开头郑重提出“古之学者必有师”，就隐然含有对“今之学者”不从师的批判意味，很自然地为第二段埋下了伏笔。
本句翻译时要注意“者……也……”和“所以”在句式中的含义和作用。

运用：（翻译）古代求学的人一定有老师。
老师是用来传授道理、交授学业、解答疑难的。

是故弟子不必不如师，师不必贤于弟子，闻道有先后，术业有专攻，如是而已。

评析：这一句是在前文已用老师的职能作出了理论论证和用孔子言行作了事实论证之后，顺理成章水到渠成地得出了进一步的结论。
这个结论，是对“道之所存，师之所存”的深化，也是对士大夫之族耻学于师的进一步批判。
说明了师生关系是相对的，教与学是可以相长的。
这一句由“是故”引出，用“如是而已”结尾，化繁为简，既显见解的深辟透彻，又有一种高瞻远瞩的气势。

运用：（翻译）因此，学生不一定不如老师，老师不一定比学生贤能，听到的道理有先有后，学问技艺各有专长，如此罢了 ▲



<h2>春雪</h2>
<a href="https://so.gushiwen.org/shiwenv_e88f19bf2933.aspx" target="_blank"><b>春雪</b></a>
新年都未有芳华，二月初惊见草芽。
 
白雪却嫌春色晚，故穿庭树作飞花。

<h2>早春呈水部张十八员外</h2>
<a href="https://so.gushiwen.org/shiwenv_7e09f12b287c.aspx" target="_blank"><b>早春呈水部张十八员外</b></a>
天街小雨润如酥，草色遥看近却无。

最是一年春好处，绝胜烟柳满皇都。

<h2>马说</h2>
<a href="https://so.gushiwen.org/shiwenv_97ab33229f07.aspx" target="_blank"><b>马说</b></a>
世有伯乐，然后有千里马。
千里马常有，而伯乐不常有。
故虽有名马，祗辱于奴隶人之手，骈死于槽枥之间，不以千里称也。

马之千里者，一食或尽粟一石。
食马者不知其能千里而食也。
是马也，虽有千里之能，食不饱，力不足，才美不外见，且欲与常马等不可得，安求其能千里也？(食马者 通：饲马者)

策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！

<h2>晚春</h2>
<a href="https://so.gushiwen.org/shiwenv_9aadcdc29984.aspx" target="_blank"><b>晚春</b></a>
草树知春不久归，百般红紫斗芳菲。
(草树 一作：草木)
杨花榆荚无才思，惟解漫天作雪飞。

<h2>左迁至蓝关示侄孙湘</h2>
<a href="https://so.gushiwen.org/shiwenv_076cedfce20c.aspx" target="_blank"><b>左迁至蓝关示侄孙湘</b></a>
一封朝奏九重天，夕贬潮州路八千。
(潮州 一作：潮阳)
欲为圣明除弊事，肯将衰朽惜残年！(欲为 一作：本为；圣明 一作：圣朝；肯将 一作：敢将)
云横秦岭家何在？雪拥蓝关马不前。

知汝远来应有意，好收吾骨瘴江边。

<h2>祭十二郎文</h2>
<a href="https://so.gushiwen.org/shiwenv_70b78cce30db.aspx" target="_blank"><b>祭十二郎文</b></a>
年、月、日，季父愈闻汝丧之七日，乃能衔哀致诚，使建中远具时羞之奠，告汝十二郎之灵：

呜呼！吾少孤，及长，不省所怙，惟兄嫂是依。
中年兄殁南方，吾与汝俱幼，从嫂归葬河阳。
既又与汝就食江南，零丁孤苦，未尝一日相离也。
吾上有三兄，皆不幸早世。
承先人后者，在孙惟汝，在子惟吾。
两世一身，形单影只。
嫂尝抚汝指吾而言曰：“韩氏两世，惟此而已！”汝时尤小，当不复记忆；吾时虽能记忆，亦未知其言之悲也。

吾年十九，始来京城。
其后四年，而归视汝。
又四年，吾往河阳省坟墓，遇汝从嫂丧来葬。
又二年，吾佐董丞相于汴州，汝来省吾，止一岁，请归取其孥。
明年，丞相薨，吾去汴州，汝不果来。
是年，吾佐戎徐州，使取汝者始行，吾又罢去，汝又不果来。
吾念汝从于东，东亦客也，不可以久；图久远者，莫如西归，将成家而致汝。
呜呼！孰谓汝遽去吾而殁乎！吾与汝俱少年，以为虽暂相别，终当久相与处。
故舍汝而旅食京师，以求斗斛之禄。
诚知其如此，虽万乘之公相，吾不以一日辍汝而就也。

去年，孟东野往，吾书与汝曰：“吾年未四十，而视茫茫，而发苍苍，而齿牙动摇。
念诸父与诸兄，皆康强而早世，如吾之衰者，其能久存乎？吾不可去，汝不肯来，恐旦暮死，而汝抱无涯之戚也。”孰谓少者殁而长者存，强者夭而病者全乎？

呜呼！其信然邪？其梦邪？其传之非其真邪？信也，吾兄之盛德而夭其嗣乎？汝之纯明而不克蒙其泽乎？少者强者而夭殁，长者衰者而存全乎？未可以为信也！梦也，传之非其真也，东野之书，耿兰之报，何为而在吾侧也？呜呼！其信然矣！吾兄之盛德而夭其嗣矣，汝之纯明宜业其家者，不克蒙其泽矣。
所谓天者诚难测，而神者诚难明矣。
所谓理者不可推，而寿者不可知矣。

虽然，吾自今年来，苍苍者或化而为白矣；动摇者或脱而落矣，毛血日益衰，志气日益微，几何不从汝而死也？死而有知，其几何离？其无知，悲不几时，而不悲者无穷期矣。

汝之子始十岁，吾之子始五岁，少而强者不可保，如此孩提者，又可冀其成立邪？呜呼哀哉！呜呼哀哉！

汝去年书云：“比得软脚病，往往而剧。”吾曰：“是疾也，江南之人，常常有之。”未始以为忧也。
呜呼， 其竟以此而殒其生乎？抑别有疾而至斯极乎？

汝之书，六月十七日也；东野云，汝殁以六月二日；耿兰之报无月日。
盖东野之使者不知问家人以月日，如耿兰之报，不知当言月日。
东野与吾书，乃问使者，使者妄称以应之乎。
其然乎？其不然乎？

今吾使建中祭汝，吊汝之孤与汝之乳母。
彼有食可守，以待终丧，则待终丧而取以来；如不能守以终丧，则遂取以来。
其余奴婢，并令守汝丧。
吾力能改葬，终葬汝于先人之兆，然后惟其所愿。

呜呼！汝病吾不知时，汝殁吾不知日，生不能相养以共居，殁不能抚汝以尽哀，敛不凭其棺，窆不临其穴。
吾行负神明，而使汝夭。
不孝不慈，而不得与汝相养以生，相守以死。
一在天之涯，一在地之角，生而影不与吾形相依，死而魂不与吾梦相接，吾实为之，其又何尤！彼苍者天，曷其有极！自今已往，吾其无意于人世矣！当求数顷之田于伊、颍之上，以待余年。
教吾子与汝子，幸其成；长吾女与汝女，待其嫁，如此而已。

呜呼，言有穷而情不可终，汝其知也邪？其不知也邪？呜呼哀哉！尚飨！

<h2>早春呈水部张十八员外二首</h2>
<a href="https://so.gushiwen.org/shiwenv_d9b8b714a113.aspx" target="_blank"><b>早春呈水部张十八员外二首</b></a>
天街小雨润如酥，草色遥看近却无。

最是一年春好处，绝胜烟柳满皇都。

莫道官忙身老大，即无年少逐春心。

凭君先到江头看，柳色如今深未深。

<h2>进学解</h2>
<a href="https://so.gushiwen.org/shiwenv_94a69d56db65.aspx" target="_blank"><b>进学解</b></a>
国子先生晨入太学，招诸生立馆下，诲之曰：“业精于勤，荒于嬉；行成于思，毁于随。
方今圣贤相逢，治具毕张。
拔去凶邪，登崇畯良。
占小善者率以录，名一艺者无不庸。
爬罗剔抉，刮垢磨光。
盖有幸而获选，孰云多而不扬？诸生业患不能精，无患有司之不明；行患不能成，无患有司之不公。”

言未既，有笑于列者曰：“先生欺余哉！弟子事先生，于兹有年矣。
先生口不绝吟于六艺之文，手不停披于百家之编。
纪事者必提其要，纂言者必钩其玄。
贪多务得，细大不捐。
焚膏油以继晷，恒兀兀以穷年。
先生之业，可谓勤矣。

觝排异端，攘斥佛老。
补苴罅漏，张皇幽眇。
寻坠绪之茫茫，独旁搜而远绍。
障百川而东之，回狂澜于既倒。
先生之于儒，可谓有劳矣。

沉浸醲郁，含英咀华，作为文章，其书满家。
上规姚姒，浑浑无涯；周诰、殷《盘》，佶屈聱牙；《春秋》谨严，《左氏》浮夸；《易》奇而法，《诗》正而葩；下逮《庄》、《骚》，太史所录；子云，相如，同工异曲。
先生之于文，可谓闳其中而肆其外矣。

少始知学，勇于敢为；长通于方，左右具宜。
先生之于为人，可谓成矣。

然而公不见信于人，私不见助于友。
跋前踬后，动辄得咎。
暂为御史，遂窜南夷。
三年博士，冗不见治。
命与仇谋，取败几时。
冬暖而儿号寒，年丰而妻啼饥。
头童齿豁，竟死何裨。
不知虑此，而反教人为？”

先生曰：“吁，子来前！夫大木为杗，细木为桷，欂栌、侏儒，椳、闑、扂、楔，各得其宜，施以成室者，匠氏之工也。
玉札、丹砂，赤箭、青芝，牛溲、马勃，败鼓之皮，俱收并蓄，待用无遗者，医师之良也。
登明选公，杂进巧拙，纡馀为妍，卓荦为杰，校短量长，惟器是适者，宰相之方也。
昔者孟轲好辩，孔道以明，辙环天下，卒老于行。
荀卿守正，大论是弘，逃谗于楚，废死兰陵。
是二儒者，吐辞为经，举足为法，绝类离伦，优入圣域，其遇于世何如也？今先生学虽勤而不繇其统，言虽多而不要其中，文虽奇而不济于用，行虽修而不显于众。
犹且月费俸钱，岁靡廪粟；子不知耕，妇不知织；乘马从徒，安坐而食。
踵常途之役役，窥陈编以盗窃。
然而圣主不加诛，宰臣不见斥，兹非其幸欤？动而得谤，名亦随之。
投闲置散，乃分之宜。
若夫商财贿之有亡，计班资之崇庳，忘己量之所称，指前人之瑕疵，是所谓诘匠氏之不以杙为楹，而訾医师以昌阳引年，欲进其豨苓也。
 

<h2>榴花 / 题榴花</h2>
<a href="https://so.gushiwen.org/shiwenv_c02c2fb60d87.aspx" target="_blank"><b>榴花 / 题榴花</b></a>
五月榴花照眼明，枝间时见子初成。
 
可怜此地无车马，颠倒青苔落绛英。

<h2>山石</h2>
<a href="https://so.gushiwen.org/shiwenv_c63d202ca1e1.aspx" target="_blank"><b>山石</b></a>
山石荦确行径微，黄昏到寺蝙蝠飞。

升堂坐阶新雨足，芭蕉叶大栀子肥。

僧言古壁佛画好，以火来照所见稀。

铺床拂席置羹饭，疏粝亦足饱我饥。

夜深静卧百虫绝，清月出岭光入扉。

天明独去无道路，出入高下穷烟霏。

山红涧碧纷烂漫，时见松枥皆十围。

当流赤足踏涧石，水声激激风吹衣。

人生如此自可乐，岂必局束为人鞿？(鞿 一作：靰)
嗟哉吾党二三子，安得至老不更归。

<h2>听颖师弹琴</h2>
<a href="https://so.gushiwen.org/shiwenv_289ad3668c85.aspx" target="_blank"><b>听颖师弹琴</b></a>
昵昵儿女语，恩怨相尔汝。

划然变轩昂，勇士赴敌场。

浮云柳絮无根蒂，天地阔远随飞扬。

喧啾百鸟群，忽见孤凤皇。
(凤皇 一作 凤凰）
跻攀分寸不可上，失势一落千丈强。

嗟余有两耳，未省听丝篁。

自闻颖师弹，起坐在一旁。

推手遽止之，湿衣泪滂滂。

颖乎尔诚能，无以冰炭置我肠！

<h2>晚春二首·其二</h2>
<a href="https://so.gushiwen.org/shiwenv_46139f3e2f32.aspx" target="_blank"><b>晚春二首·其二</b></a>
谁收春色将归去，慢绿妖红半不存。

榆荚只能随柳絮，等闲撩乱走空园。

<h2>张中丞传后叙</h2>
<a href="https://so.gushiwen.org/shiwenv_621d9bdb447b.aspx" target="_blank"><b>张中丞传后叙</b></a>
元和二年四月十三日夜，愈与吴郡张籍阅家中旧书，得李翰所为《张巡传》。
翰以文章自名，为此传颇详密。
然尚恨有阙者：不为许远立传，又不载雷万春事首尾。

远虽材若不及巡者，开门纳巡，位本在巡上。
授之柄而处其下，无所疑忌，竟与巡俱守死，成功名，城陷而虏，与巡死先后异耳。
两家子弟材智下，不能通知二父志，以为巡死而远就虏，疑畏死而辞服于贼。
远诚畏死，何苦守尺寸之地，食其所爱之肉，以与贼抗而不降乎？当其围守时，外无蚍蜉蚁子之援，所欲忠者，国与主耳，而贼语以国亡主灭。
远见救援不至，而贼来益众，必以其言为信；外无待而犹死守，人相食且尽，虽愚人亦能数日而知死所矣。
远之不畏死亦明矣！乌有城坏其徒俱死，独蒙愧耻求活？虽至愚者不忍为，呜呼！而谓远之贤而为之邪？

说者又谓远与巡分城而守，城之陷，自远所分始。
以此诟远，此又与儿童之见无异。
人之将死，其藏腑必有先受其病者；引绳而绝之，其绝必有处。
观者见其然，从而尤之，其亦不达于理矣！小人之好议论，不乐成人之美，如是哉！如巡、远之所成就，如此卓卓，犹不得免，其他则又何说！

当二公之初守也，宁能知人之卒不救，弃城而逆遁？苟此不能守，虽避之他处何益？及其无救而且穷也，将其创残饿羸之余，虽欲去，必不达。
二公之贤，其讲之精矣！守一城，捍天下，以千百就尽之卒，战百万日滋之师，蔽遮江淮，沮遏其势，天下之不亡，其谁之功也！当是时，弃城而图存者，不可一二数；擅强兵坐而观者，相环也。
不追议此，而责二公以死守，亦见其自比于逆乱，设淫辞而助之攻也。

愈尝从事于汴徐二府，屡道于两府间，亲祭于其所谓双庙者。
其老人往往说巡、远时事云：南霁云之乞救于贺兰也，贺兰嫉巡、远之声威功绩出己上，不肯出师救；爱霁云之勇且壮，不听其语，强留之，具食与乐，延霁云坐。
霁云慷慨语曰：“云来时，睢阳之人，不食月余日矣！云虽欲独食，义不忍；虽食，且不下咽！”因拔所佩刀，断一指，血淋漓，以示贺兰。
一座大惊，皆感激为云泣下。
云知贺兰终无为云出师意，即驰去；将出城，抽矢射佛寺浮图，矢着其上砖半箭，曰：“吾归破贼，必灭贺兰！此矢所以志也。”愈贞元中过泗州，船上人犹指以相语。
城陷，贼以刃胁降巡，巡不屈，即牵去，将斩之；又降霁云，云未应。
巡呼云曰：“南八，男儿死耳，不可为不义屈！”云笑曰：“欲将以有为也；公有言，云敢不死！”即不屈。

张籍曰：“有于嵩者，少依于巡；及巡起事，嵩常在围中。
籍大历中于和州乌江县见嵩，嵩时年六十余矣。
以巡初尝得临涣县尉，好学无所不读。
籍时尚小，粗问巡、远事，不能细也。
云：巡长七尺余，须髯若神。
尝见嵩读《汉书》，谓嵩曰：“何为久读此？“嵩曰：“未熟也。
“巡曰：“吾于书读不过三遍，终身不忘也。
“因诵嵩所读书，尽卷不错一字。
嵩惊，以为巡偶熟此卷，因乱抽他帙以试，无不尽然。
嵩又取架上诸书试以问巡，巡应口诵无疑。
嵩从巡久，亦不见巡常读书也。
为文章，操纸笔立书，未尝起草。
初守睢阳时，士卒仅万人，城中居人户，亦且数万，巡因一见问姓名，其后无不识者。
巡怒，须髯辄张。
及城陷，贼缚巡等数十人坐，且将戮。
巡起旋，其众见巡起，或起或泣。
巡曰：“汝勿怖！死，命也。
“众泣不能仰视。
巡就戮时，颜色不乱，阳阳如平常。
远宽厚长者，貌如其心；与巡同年生，月日后于巡，呼巡为兄，死时年四十九。”嵩贞元初死于亳宋间。
或传嵩有田在亳宋间，武人夺而有之，嵩将诣州讼理，为所杀。
嵩无子。
张籍云。

<h2>杂说一·龙说</h2>
<a href="https://so.gushiwen.org/shiwenv_468eb7a3ab15.aspx" target="_blank"><b>杂说一·龙说</b></a>
龙嘘气成云，云固弗灵于龙也。
然龙乘是气，茫洋穷乎玄间，薄日月，伏光景，感震电，神变化，水下土，汩陵谷，云亦灵怪矣哉!

云，龙之所能使为灵也；若龙之灵，则非云之所能使为灵也。
然龙弗得云，无以神其灵矣。
失其所凭依，信不可欤 ！

异哉！其所凭依，乃其所自为也。
《易》曰：“云从龙。”既曰：龙，云从之矣。
 

<h2>送董邵南游河北序</h2>
<a href="https://so.gushiwen.org/shiwenv_06dde5011909.aspx" target="_blank"><b>送董邵南游河北序</b></a>
燕赵古称多感慨悲歌之士。
董生举进士，屡不得志于有司，怀抱利器，郁郁适兹土。
吾知其必有合也。
董生勉乎哉！

夫以子之不遇时，苟慕义强仁者皆爱惜焉。
矧燕赵之士出乎其性者哉！然吾尝闻风俗与化移易，吾恶知其今不异于古所云邪?聊以吾子之行卜之也。
董生勉乎哉！

吾因子有所感矣。
为我吊望诸君之墓，而观于其市，复有昔时屠狗者乎？为我谢曰：“明天子在上，可以出而仕矣。” 

<h2>知音者诚希</h2>
<a href="https://so.gushiwen.org/shiwenv_df9d7191850a.aspx" target="_blank"><b>知音者诚希</b></a>
知音者诚希，念子不能别。

行行天未晓，携酒踏明月。

<h2>八月十五夜赠张功曹</h2>
<a href="https://so.gushiwen.org/shiwenv_7f2806398cdc.aspx" target="_blank"><b>八月十五夜赠张功曹</b></a>
纤云四卷天无河，清风吹空月舒波。

沙平水息声影绝，一杯相属君当歌。

君歌声酸辞且苦，不能听终泪如雨。

洞庭连天九疑高，蛟龙出没猩鼯号。

十生九死到官所，幽居默默如藏逃。

下床畏蛇食畏药，海气湿蛰熏腥臊。

昨者州前捶大鼓，嗣皇继圣登夔皋。

赦书一日行万里，罪从大辟皆除死。

迁者追回流者还，涤瑕荡垢清朝班。

州家申名使家抑，坎轲只得移荆蛮。

判司卑官不堪说，未免捶楚尘埃间。

同时辈流多上道，天路幽险难追攀。

君歌且休听我歌，我歌今与君殊科。

一年明月今宵多，人生由命非由他。

有酒不饮奈明何。

<h2>同水部张员外籍曲江春游寄白二十二舍人</h2>
<a href="https://so.gushiwen.org/shiwenv_ada76bd7fc2a.aspx" target="_blank"><b>同水部张员外籍曲江春游寄白二十二舍人</b></a>
漠漠轻阴晚自开，青天白日映楼台。

曲江水满花千树，有底忙时不肯来。

<h2>原毁</h2>
<a href="https://so.gushiwen.org/shiwenv_96d0a8e98f8d.aspx" target="_blank"><b>原毁</b></a>
古之君子，其责己也重以周，其待人也轻以约。
重以周，故不怠；轻以约，故人乐为善。

闻古之人有舜者，其为人也，仁义人也。
求其所以为舜者，责于己曰：“彼，人也；予，人也。
彼能是，而我乃不能是！”早夜以思，去其不如舜者，就其如舜者。
闻古之人有周公者，其为人也，多才与艺人也。
求其所以为周公者，责于己曰：“彼，人也；予，人也。
彼能是，而我乃不能是！”早夜以思，去其不如周公者，就其如周公者。
舜，大圣人也，后世无及焉；周公，大圣人也，后世无及焉。
是人也，乃曰：“不如舜，不如周公，吾之病也。”是不亦责于身者重以周乎！其于人也，曰：“彼人也，能有是，是足为良人矣；能善是，是足为艺人矣。”取其一，不责其二；即其新，不究其旧：恐恐然惟惧其人之不得为善之利。
一善易修也，一艺易能也，其于人也，乃曰：“能有是，是亦足矣。”曰：“能善是，是亦足矣。”不亦待于人者轻以约乎？

今之君子则不然。
其责人也详，其待己也廉。
详，故人难于为善；廉，故自取也少。
己未有善，曰：“我善是，是亦足矣。”己未有能，曰：“我能是，是亦足矣。”外以欺于人，内以欺于心，未少有得而止矣，不亦待其身者已廉乎？

其于人也，曰：“彼虽能是，其人不足称也；彼虽善是，其用不足称也。”举其一，不计其十；究其旧，不图其新：恐恐然惟惧其人之有闻也。
是不亦责于人者已详乎？

夫是之谓不以众人待其身，而以圣人望于人，吾未见其尊己也。

虽然，为是者，有本有原，怠与忌之谓也。
怠者不能修，而忌者畏人修。
吾尝试之矣，尝试语于众曰：“某良士，某良士。”其应者，必其人之与也；不然，则其所疏远不与同其利者也；不然，则其畏也。
不若是，强者必怒于言，懦者必怒于色矣。
又尝语于众曰：“某非良士，某非良士。”其不应者，必其人之与也，不然，则其所疏远不与同其利者也，不然，则其畏也。
不若是，强者必说于言，懦者必说于色矣。

是故事修而谤兴，德高而毁来。
呜呼！士之处此世，而望名誉之光，道德之行，难已！

将有作于上者，得吾说而存之，其国家可几而理欤！ 

<h2>调张籍</h2>
<a href="https://so.gushiwen.org/shiwenv_793789216389.aspx" target="_blank"><b>调张籍</b></a>
李杜文章在，光焰万丈长。

不知群儿愚，那用故谤伤。

蚍蜉撼大树，可笑不自量！
伊我生其后，举颈遥相望。

夜梦多见之，昼思反微茫。

徒观斧凿痕，不瞩治水航。

想当施手时，巨刃磨天扬。

垠崖划崩豁，乾坤摆雷硠。

唯此两夫子，家居率荒凉。

帝欲长吟哦，故遣起且僵。

翦翎送笼中，使看百鸟翔。

平生千万篇，金薤垂琳琅。

仙官敕六丁，雷电下取将。

流落人间者，太山一毫芒。

我愿生两翅，捕逐出八荒。

精诚忽交通，百怪入我肠。

刺手拔鲸牙，举瓢酌天浆。

腾身跨汗漫，不著织女襄。

顾语地上友，经营无太忙。

乞君飞霞佩，与我高颉颃。

<h2>原道</h2>
<a href="https://so.gushiwen.org/shiwenv_f168d3f2a485.aspx" target="_blank"><b>原道</b></a>
博爱之谓仁，行而宜之之谓义，由是而之焉之谓道，足乎己无待于外之谓德。
仁与义为定名，道与德为虚位。
故道有君子小人，而德有凶有吉。
老子之小仁义，非毁之也，其见者小也。
坐井而观天，曰天小者，非天小也。
彼以煦煦为仁，孑孑为义，其小之也则宜。
其所谓道，道其所道，非吾所谓道也。
其所谓德，德其所德，非吾所谓德也。
凡吾所谓道德云者，合仁与义言之也，天下之公言也。
老子之所谓道德云者，去仁与义言之也，一人之私言也。

周道衰，孔子没，火于秦，黄老于汉，佛于晋、魏、梁、隋之间。
其言道德仁义者，不入于杨，则归于墨；不入于老，则归于佛。
入于彼，必出于此。
入者主之，出者奴之；入者附之，出者污之。
噫！后之人其欲闻仁义道德之说，孰从而听之？老者曰：“孔子，吾师之弟子也。”佛者曰：“孔子，吾师之弟子也。”为孔子者，习闻其说，乐其诞而自小也，亦曰“吾师亦尝师之”云尔。
不惟举之于口，而又笔之于其书。
噫！后之人虽欲闻仁义道德之说，其孰从而求之？

甚矣，人之好怪也，不求其端，不讯其末，惟怪之欲闻。
古之为民者四，今之为民者六。
古之教者处其一，今之教者处其三。
农之家一，而食粟之家六。
工之家一，而用器之家六。
贾之家一，而资焉之家六。
奈之何民不穷且盗也？

古之时，人之害多矣。
有圣人者立，然后教之以相生相养之道。
为之君，为之师。
驱其虫蛇禽兽，而处之中土。
寒然后为之衣，饥然后为之食。
木处而颠，土处而病也，然后为之宫室。
为之工以赡其器用，为之贾以通其有无，为之医药以济其夭死，为之葬埋祭祀以长其恩爱，为之礼以次其先后，为之乐以宣其湮郁，为之政以率其怠倦，为之刑以锄其强梗。
相欺也，为之符、玺、斗斛、权衡以信之。
相夺也，为之城郭甲兵以守之。
害至而为之备，患生而为之防。
今其言曰：“圣人不死，大盗不止。
剖斗折衡，而民不争。”呜呼！其亦不思而已矣。
如古之无圣人，人之类灭久矣。
何也？无羽毛鳞介以居寒热也，无爪牙以争食也。

是故君者，出令者也；臣者，行君之令而致之民者也；民者，出粟米麻丝，作器皿，通货财，以事其上者也。
君不出令，则失其所以为君；臣不行君之令而致之民，则失其所以为臣；民不出粟米麻丝，作器皿，通货财，以事其上，则诛。
今其法曰，必弃而君臣，去而父子，禁而相生相养之道，以求其所谓清净寂灭者。
呜呼！其亦幸而出于三代之后，不见黜于禹、汤、文、武、周公、孔子也。
其亦不幸而不出于三代之前，不见正于禹、汤、文、武、周公、孔子也。

帝之与王，其号虽殊，其所以为圣一也。
夏葛而冬裘，渴饮而饥食，其事虽殊，其所以为智一也。
今其言曰：“曷不为太古之无事”？”是亦责冬之裘者曰：“曷不为葛之之易也？”责饥之食者曰：“曷不为饮之之易也？”传曰：“古之欲明明德于天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意。”然则古之所谓正心而诚意者，将以有为也。
今也欲治其心而外天下国家，灭其天常，子焉而不父其父，臣焉而不君其君，民焉而不事其事。
孔子之作《春秋》也，诸侯用夷礼则夷之，进于中国则中国之。
经曰：“夷狄之有君，不如诸夏之亡。”《诗》曰：戎狄是膺，荆舒是惩”今也举夷狄之法，而加之先王之教之上，几何其不胥而为夷也？

夫所谓先王之教者，何也？博爱之谓仁，行而宜之之谓义。
由是而之焉之谓道。
足乎己无待于外之谓德。
其文：《诗》、《书》、《易》、《春秋》；其法：礼、乐、刑、政；其民：士、农、工、贾；其位：君臣、父子、师友、宾主、昆弟、夫妇；其服：麻、丝；其居：宫、室；其食：粟米、果蔬、鱼肉。
其为道易明，而其为教易行也。
是故以之为己，则顺而祥；以之为人，则爱而公；以之为心，则和而平；以之为天下国家，无所处而不当。
是故生则得其情，死则尽其常。
效焉而天神假，庙焉而人鬼飨。
曰：“斯道也，何道也？”曰：“斯吾所谓道也，非向所谓老与佛之道也。
尧以是传之舜，舜以是传之禹，禹以是传之汤，汤以是传之文、武、周公，文、武、周公传之孔子，孔子传之孟轲，轲之死，不得其传焉。
荀与扬也，择焉而不精，语焉而不详。
由周公而上，上而为君，故其事行。
由周公而下，下而为臣，故其说长。
然则如之何而可也？曰：“不塞不流，不止不行。
人其人，火其书，庐其居。
明先王之道以道之，鳏寡孤独废疾者有养也。
其亦庶乎其可也！” 

<h2>条山苍</h2>
<a href="https://so.gushiwen.org/shiwenv_04d681265f6d.aspx" target="_blank"><b>条山苍</b></a>
条山苍，河水黄。
浪波沄沄去，松柏在高冈。

<h2>送李愿归盘谷序</h2>
<a href="https://so.gushiwen.org/shiwenv_92018c34140f.aspx" target="_blank"><b>送李愿归盘谷序</b></a>
太行之阳有盘谷。
盘谷之间，泉甘而土肥，草木丛茂，居民鲜少。
或曰：“谓其环两山之间，故曰‘盘’。”或曰：“是谷也，宅幽而势阻，隐者之所盘旋。”友人李愿居之。

愿之言曰：“人之称大丈夫者，我知之矣：利泽施于人，名声昭于时，坐于庙朝，进退百官，而佐天子出令；其在外，则树旗旄，罗弓矢，武夫前呵，从者塞途，供给之人，各执其物，夹道而疾驰。
喜有赏，怒有刑。
才畯满前，道古今而誉盛德，入耳而不烦。
曲眉丰颊，清声而便体，秀外而惠中，飘轻裾，翳长袖，粉白黛绿者，列屋而闲居，妒宠而负恃，争妍而取怜。
大丈夫之遇知于天子、用力于当世者之所为也。
吾非恶此而逃之，是有命焉，不可幸而致也。

穷居而野处，升高而望远，坐茂树以终日，濯清泉以自洁。
采于山，美可茹；钓于水，鲜可食。
起居无时，惟适之安。
与其有誉于前，孰若无毁于其后；与其有乐于身，孰若无忧于其心。
车服不维，刀锯不加，理乱不知，黜陟不闻。
大丈夫不遇于时者之所为也，我则行之。

伺候于公卿之门，奔走于形势之途，足将进而趑趄，口将言而嗫嚅，处污秽而不羞，触刑辟而诛戮，侥幸于万一，老死而后止者，其于为人，贤不肖何如也？”

昌黎韩愈闻其言而壮之，与之酒而为之歌曰：“盘之中，维子之宫；盘之土，维子之稼；盘之泉，可濯可沿；盘之阻，谁争子所？窈而深，廓其有容；缭而曲，如往而复。
嗟盘之乐兮，乐且无央；虎豹远迹兮，蛟龙遁藏；鬼神守护兮，呵禁不祥。
饮且食兮寿而康，无不足兮奚所望！膏吾车兮秣吾马，从子于盘兮，终吾生以徜徉！”

<h2>闻梨花发赠刘师命</h2>
<a href="https://so.gushiwen.org/shiwenv_a424fdb611fa.aspx" target="_blank"><b>闻梨花发赠刘师命</b></a>
桃蹊惆怅不能过，红艳纷纷落地多。
 
闻道郭西千树雪，欲将君去醉如何。

<h2>花岛</h2>
<a href="https://so.gushiwen.org/shiwenv_079449e0ec20.aspx" target="_blank"><b>花岛</b></a>
蜂蝶去纷纷，香风隔岸闻。

欲知花岛处，水上觅红云。

<h2>柳子厚墓志铭</h2>
<a href="https://so.gushiwen.org/shiwenv_977c02ae8d8c.aspx" target="_blank"><b>柳子厚墓志铭</b></a>
子厚，讳宗元。
七世祖庆，为拓跋魏侍中，封济阴公。
曾伯祖奭，为唐宰相，与褚遂良、韩瑗俱得罪武后，死高宗朝。
皇考讳镇，以事母弃太常博士，求为县令江南。
其后以不能媚权贵，失御史。
权贵人死，乃复拜侍御史。
号为刚直，所与游皆当世名人。

子厚少精敏，无不通达。
逮其父时，虽少年，已自成人，能取进士第，崭然见头角。
众谓柳氏有子矣。
其后以博学宏词，授集贤殿正字。
俊杰廉悍，议论证据今古，出入经史百子，踔厉风发，率常屈其座人。
名声大振，一时皆慕与之交。
诸公要人，争欲令出我门下，交口荐誉之。

贞元十九年，由蓝田尉拜监察御史。
顺宗即位，拜礼部员外郎。
遇用事者得罪，例出为刺史。
未至，又例贬永州司马。
居闲，益自刻苦，务记览，为词章，泛滥停蓄，为深博无涯涘。
而自肆于山水间。

元和中，尝例召至京师；又偕出为刺史，而子厚得柳州。
既至，叹曰：“是岂不足为政邪？”因其土俗，为设教禁，州人顺赖。
其俗以男女质钱，约不时赎，子本相侔，则没为奴婢。
子厚与设方计，悉令赎归。
其尤贫力不能者，令书其佣，足相当，则使归其质。
观察使下其法于他州，比一岁，免而归者且千人。
衡湘以南为进士者，皆以子厚为师，其经承子厚口讲指画为文词者，悉有法度可观。

其召至京师而复为刺史也，中山刘梦得禹锡亦在遣中，当诣播州。
子厚泣曰：“播州非人所居，而梦得亲在堂，吾不忍梦得之穷，无辞以白其大人；且万无母子俱往理。”请于朝，将拜疏，愿以柳易播，虽重得罪，死不恨。
遇有以梦得事白上者，梦得于是改刺连州。
呜呼！士穷乃见节义。
今夫平居里巷相慕悦，酒食游戏相徵逐，诩诩强笑语以相取下，握手出肺肝相示，指天日涕泣，誓生死不相背负，真若可信；一旦临小利害，仅如毛发比，反眼若不相识。
落陷穽，不一引手救，反挤之，又下石焉者，皆是也。
此宜禽兽夷狄所不忍为，而其人自视以为得计。
闻子厚之风，亦可以少愧矣。

子厚前时少年，勇于为人，不自贵重顾籍，谓功业可立就，故坐废退。
既退，又无相知有气力得位者推挽，故卒死于穷裔。
材不为世用，道不行于时也。
使子厚在台省时，自持其身，已能如司马刺史时，亦自不斥；斥时，有人力能举之，且必复用不穷。
然子厚斥不久，穷不极，虽有出于人，其文学辞章，必不能自力，以致必传于后如今，无疑也。
虽使子厚得所愿，为将相于一时，以彼易此，孰得孰失，必有能辨之者。

子厚以元和十四年十一月八日卒，年四十七。
以十五年七月十日，归葬万年先人墓侧。
子厚有子男二人：长曰周六，始四岁；季曰周七，子厚卒乃生。
女子二人，皆幼。
其得归葬也，费皆出观察使河东裴君行立。
行立有节概，重然诺，与子厚结交，子厚亦为之尽，竟赖其力。
葬子厚于万年之墓者，舅弟卢遵。
遵，涿人，性谨慎，学问不厌。
自子厚之斥，遵从而家焉，逮其死不去。
既往葬子厚，又将经纪其家，庶几有始终者。

铭曰：“是惟子厚之室，既固既安，以利其嗣人。” 

<h2>送孟东野序</h2>
<a href="https://so.gushiwen.org/shiwenv_d91636bc3ff9.aspx" target="_blank"><b>送孟东野序</b></a>
大凡物不得其平则鸣：草木之无声，风挠之鸣。
水之无声，风荡之鸣。
其跃也，或激之；其趋也，或梗之；其沸也，或炙之。
金石之无声，或击之鸣。
人之于言也亦然，有不得已者而后言。
其歌也有思，其哭也有怀，凡出乎口而为声者，其皆有弗平者乎！

乐也者，郁于中而泄于外者也，择其善鸣者而假之鸣。
金、石、丝、竹、匏、土、革、木八者，物之善鸣者也。
维天之于时也亦然，择其善鸣者而假之鸣。
是故以鸟鸣春，以雷鸣夏，以虫鸣秋，以风鸣冬。
四时之相推敚，其必有不得其平者乎？

其于人也亦然。
人声之精者为言，文辞之于言，又其精也，尤择其善鸣者而假之鸣。
其在唐、虞，咎陶、禹，其善鸣者也，而假以鸣，夔弗能以文辞鸣，又自假于《韶》以鸣。
夏之时，五子以其歌鸣。
伊尹鸣殷，周公鸣周。
凡载于《诗》、《书》六艺，皆鸣之善者也。
周之衰，孔子之徒鸣之，其声大而远。
传曰：“天将以夫子为木铎。”其弗信矣乎！其末也，庄周以其荒唐之辞鸣。
楚，大国也，其亡也以屈原鸣。
臧孙辰、孟轲、荀卿，以道鸣者也。
杨朱、墨翟、管夷吾、晏婴、老聃、申不害、韩非、慎到、田骈、邹衍、尸佼、孙武、张仪、苏秦之属，皆以其术鸣。
秦之兴，李斯鸣之。
汉之时，司马迁、相如、扬雄，最其善鸣者也。
其下魏晋氏，鸣者不及于古，然亦未尝绝也。
就其善者，其声清以浮，其节数以急，其辞淫以哀，其志弛以肆；其为言也，乱杂而无章。
将天丑其德莫之顾邪？何为乎不鸣其善鸣者也！

唐之有天下，陈子昂、苏源明、元结、李白、杜甫、李观，皆以其所能鸣。
其存而在下者，孟郊东野始以其诗鸣。
其高出魏晋，不懈而及于古，其他浸淫乎汉氏矣。
从吾游者，李翱、张籍其尤也。
三子者之鸣信善矣。
抑不知天将和其声，而使鸣国家之盛邪，抑将穷饿其身，思愁其心肠，而使自鸣其不幸邪？三子者之命，则悬乎天矣。
其在上也奚以喜，其在下也奚以悲！东野之役于江南也，有若不释然者，故吾道其于天者以解之。

<h2>示儿</h2>
<a href="https://so.gushiwen.org/shiwenv_f3b8a6fc9710.aspx" target="_blank"><b>示儿</b></a>
始我来京师，止携一束书。

辛勤三十年，以有此屋庐。

此屋岂为华，于我自有余。

中堂高且新，四时登牢蔬。

前荣馔宾亲，冠婚之所于。

庭内无所有，高树八九株。

有藤娄络之，春华夏阴敷。

东堂坐见山，云风相吹嘘。

松果连南亭，外有瓜芋区。

西偏屋不多，槐榆翳空虚。

山鸟旦夕鸣，有类涧谷居。

主妇治北堂，膳服适戚疏。

恩封高平君，子孙从朝裾。

开门问谁来，无非卿大夫。

不知官高卑，玉带悬金鱼。

问客之所为，峨冠讲唐虞。

酒食罢无为，棋槊以相娱。

凡此座中人，十九持钧枢。

又问谁与频，莫与张樊如。

来过亦无事，考评道精粗。

跹跹媚学子，墙屏日有徒。

以能问不能，其蔽岂可祛。

嗟我不修饰，事与庸人俱。

安能坐如此，比肩于朝儒。

诗以示儿曹，其无迷厥初。

<h2>池上絮</h2>
<a href="https://so.gushiwen.org/shiwenv_91998ad93658.aspx" target="_blank"><b>池上絮</b></a>
池上无风有落晖，杨花晴后自飞飞。
 
为将纤质凌清镜，湿却无穷不得归。

<h2>答李翊书</h2>
<a href="https://so.gushiwen.org/shiwenv_20604d58a6b5.aspx" target="_blank"><b>答李翊书</b></a>
六月二十六日，愈白。
李生足下：生之书辞甚高，而其问何下而恭也。
能如是，谁不欲告生以其道？道德之归也有日矣，况其外之文乎？抑愈所谓望孔子之门墙而不入于其宫者，焉足以知是且非邪？虽然，不可不为生言之。
 

生所谓“立言”者，是也；生所为者与所期者，甚似而几矣。
抑不知生之志：蕲胜于人而取于人邪？将蕲至于古之立言者邪？蕲胜于人而取于人，则固胜于人而可取于人矣！将蕲至于古之立言者，则无望其速成，无诱于势利，养其根而俟其实，加其膏而希其光。
根之茂者其实遂，膏之沃者其光晔。
仁义之人，其言蔼如也。

抑又有难者。
愈之所为，不自知其至犹未也；虽然，学之二十余年矣。
始者，非三代两汉之书不敢观，非圣人之志不敢存。
处若忘，行若遗，俨乎其若思，茫乎其若迷。
当其取于心而注于手也，惟陈言之务去，戛戛乎其难哉！其观于人，不知其非笑之为非笑也。
如是者亦有年，犹不改。
然后识古书之正伪，与虽正而不至焉者，昭昭然白黑分矣，而务去之，乃徐有得也。

当其取于心而注于手也，汩汩然来矣。
其观于人也，笑之则以为喜，誉之则以为忧，以其犹有人之说者存也。
如是者亦有年，然后浩乎其沛然矣。
吾又惧其杂也，迎而距之，平心而察之，其皆醇也，然后肆焉。
虽然，不可以不养也，行之乎仁义之途，游之乎诗书之源，无迷其途，无绝其源，终吾身而已矣。

气，水也；言，浮物也。
水大而物之浮者大小毕浮。
气之与言犹是也，气盛则言之短长与声之高下者皆宜。
虽如是，其敢自谓几于成乎？虽几于成，其用于人也奚取焉？虽然，待用于人者，其肖于器邪？用与舍属诸人。
君子则不然。
处心有道，行己有方，用则施诸人，舍则传诸其徒，垂诸文而为后世法。
如是者，其亦足乐乎？其无足乐也？

有志乎古者希矣，志乎古必遗乎今。
吾诚乐而悲之。
亟称其人，所以劝之，非敢褒其可褒而贬其可贬也。
问于愈者多矣，念生之言不志乎利，聊相为言之。
愈白。

<h2>醉留东野</h2>
<a href="https://so.gushiwen.org/shiwenv_b50f03a71f91.aspx" target="_blank"><b>醉留东野</b></a>
昔年因读李白杜甫诗，长恨二人不相从。

吾与东野生并世，如何复蹑二子踪。

东野不得官，白首夸龙钟。

韩子稍奸黠，自惭青蒿倚长松。

低头拜东野，原得终始如駏蛩。

东野不回头，有如寸筳撞巨钟。

吾愿身为云，东野变为龙。

四方上下逐东野，虽有离别无由逢？

<h2>谏迎佛骨表</h2>
<a href="https://so.gushiwen.org/shiwenv_c35605df9025.aspx" target="_blank"><b>谏迎佛骨表</b></a>
臣某言：伏以佛者，夷狄之一法耳,自后汉时流入中国,上古未尝有也。
昔者黄帝在位百年，年百一十岁；少昊在位八十年，年百岁；颛顼在位七十九年，年九十八岁；帝喾在位七十年，年百五岁；帝尧在位九十八年，年百一十八岁；帝舜及禹，年皆百岁。
此时天下太平，百姓安乐寿考，然而中国未有佛也。
其后殷汤亦年百岁，汤孙太戊在位七十五年，武丁在位五十九年，书史不言其年寿所极，推其年数，盖亦俱不减百岁。
周文王年九十七岁，武王年九十三岁，穆王在位百年。
此时佛法亦未入中国，非因事佛而致然也。

汉明帝时，始有佛法，明帝在位，才十八年耳。
其后乱亡相继，运祚不长。
宋、齐、梁、陈、元魏已下，事佛渐谨，年代尤促。
惟梁武帝在位四十八年，前后三度舍身施佛，宗庙之祭，不用牲牢，昼日一食，止于菜果，其后竞为侯景所逼，饿死台城，国亦寻灭。
事佛求福，乃更得祸。
由此观之，佛不足事，亦可知矣。

高祖始受隋禅，则议除之。
当时群臣材识不远，不能深知先王之道，古今之宜，推阐圣明，以救斯弊，其事遂止，臣常恨焉。
伏维睿圣文武皇帝陛下，神圣英武，数千百年已来，未有伦比。
即位之初，即不许度人为僧尼道，又不许创立寺观。
臣常以为高祖之志，必行于陛下之手，今纵未能即行，岂可恣之转令盛也?

今闻陛下令群僧迎佛骨于凤翔，御楼以观，舁入大内，又令诸寺递迎供养。
臣虽至愚，必知陛下不惑于佛，作此崇奉，以祈福祥也。
直以年丰人乐，徇人之心，为京都士庶设诡异之观，戏玩之具耳。
安有圣明若此，而肯信此等事哉!然百姓愚冥，易惑难晓，苟见陛下如此，将谓真心事佛，皆云：“天子大圣，犹一心敬信；百姓何人，岂合更惜身命!”焚顶烧指，百十为群，解衣散钱，自朝至暮，转相仿效，惟恐后时，老少奔波，弃其业次。
若不即加禁遏，更历诸寺，必有断臂脔身以为供养者。
伤风败俗，传笑四方，非细事也。

夫佛本夷狄之人，与中国言语不通，衣服殊制；口不言先王之法言，身不服先王之法服；不知君臣之义，父子之情。
假如其身至今尚在，奉其国命，来朝京师，陛下容而接之，不过宣政一见，礼宾一设，赐衣一袭，卫而出之于境，不令惑众也。
况其身死已久，枯朽之骨，凶秽之馀，岂宜令入宫禁？

孔子曰：“敬鬼神而远之。”古之诸侯，行吊于其国，尚令巫祝先以桃茹祓除不祥，然后进吊。
今无故取朽秽之物，亲临观之，巫祝不先，桃茹不用，群臣不言其非，御史不举其失，臣实耻之。
乞以此骨付之有司，投诸水火，永绝根本，断天下之疑，绝后代之惑。
使天下之人，知大圣人之所作为，出于寻常万万也。
岂不盛哉!岂不快哉!佛如有灵，能作祸祟，凡有殃咎，宜加臣身，上天鉴临，臣不怨悔。
无任感激恳悃之至，谨奉表以闻。
臣某诚惶诚恐。

<h2>送桂州严大夫同用南字</h2>
<a href="https://so.gushiwen.org/shiwenv_13f4c656907c.aspx" target="_blank"><b>送桂州严大夫同用南字</b></a>
苍苍森八桂，兹地在湘南。

江作青罗带，山如碧玉篸。

户多输翠羽，家自种黄甘。

远胜登仙去，飞鸾不假骖。

<h2>题百叶桃花</h2>
<a href="https://so.gushiwen.org/shiwenv_2268ddce7bd4.aspx" target="_blank"><b>题百叶桃花</b></a>
百叶双桃晚更红，窥窗映竹见玲珑。

应知侍史归天上，故伴仙郎宿禁中。

<h2>石鼓歌</h2>
<a href="https://so.gushiwen.org/shiwenv_20bc181ba92d.aspx" target="_blank"><b>石鼓歌</b></a>
张生手持石鼓文，劝我试作石鼓歌。

少陵无人谪仙死，才薄将奈石鼓何。

周纲凌迟四海沸，宣王愤起挥天戈。

大开明堂受朝贺，诸侯剑佩鸣相磨。

蒐于岐阳骋雄俊，万里禽兽皆遮罗。

镌功勒成告万世，凿石作鼓隳嵯峨。

从臣才艺咸第一，拣选撰刻留山阿。

雨淋日灸野火燎，鬼物守护烦撝呵。

公从何处得纸本，毫发尽备无差讹。

辞严义密读难晓，字体不类隶与蝌。

年深岂免有缺画，快剑斫断生蛟鼍。

鸾翔凤翥众仙下，珊瑚碧树交枝柯。

金绳铁索锁钮壮，古鼎跃水龙腾梭。

陋儒编诗不收入，二雅褊迫无委蛇。

孔子西行不到秦，掎摭星宿遗羲娥。

嗟余好古生苦晚，对此涕泪双滂沱。

忆昔初蒙博士征，其年始改称元和。

故人从军在右辅，为我度量掘臼科。

濯冠沐浴告祭酒，如此至宝存岂多。

毡包席裹可立致，十鼓只载数骆驼。

荐诸太庙比郜鼎，光价岂止百倍过。

圣恩若许留太学，诸生讲解得切磋。

观经鸿都尚填咽，坐见举国来奔波。

剜苔剔藓露节角，安置妥帖平不颇。

大厦深檐与盖覆，经历久远期无佗。

中朝大官老于事，讵肯感激徒媕婀。

牧童敲火牛砺角，谁复著手为摩挲。

日销月铄就埋没，六年西顾空吟哦。

羲之俗书趁姿媚，数纸尚可博白鹅。

继周八代争战罢，无人收拾理则那。

方今太平日无事，柄任儒术崇丘轲。

安能以此尚论列，愿借辩口如悬河。

石鼓之歌止于此，呜呼吾意其蹉跎。

<h2>游太平公主山庄</h2>
<a href="https://so.gushiwen.org/shiwenv_10a51a0cc2a6.aspx" target="_blank"><b>游太平公主山庄</b></a>
公主当年欲占春，故将台榭押城闉。

欲知前面花多少，直到南山不属人。

<h2>子产不毁乡校颂</h2>
<a href="https://so.gushiwen.org/shiwenv_71915d934f8c.aspx" target="_blank"><b>子产不毁乡校颂</b></a>
我思古人，伊郑之侨。
以礼相国，人未安其教；游于乡之校，众口嚣嚣。
或谓子产：“毁乡校则止。”曰：“何患焉？可以成美。
夫岂多言，亦各其志：善也吾行，不善吾避；维善维否，我于此视。
川不可防，言不可弭。
下塞上聋，邦其倾矣。”既乡校不毁，而郑国以理。

在周之兴，养老乞言；及其已衰，谤者使监。
成败之迹，昭哉可观。

维是子产，执政之式。
维其不遇，化止一国。
诚率此道，相天下君；交畅旁达，施及无垠，於虖！四海所以不理，有君无臣。
谁其嗣之？我思古人！

<h2>获麟解</h2>
<a href="https://so.gushiwen.org/shiwenv_4524fdf53789.aspx" target="_blank"><b>获麟解</b></a>
麟之为灵，昭昭也。
咏于《诗》，书于《春秋》，杂出于传记百家之书，虽妇人小子皆知其为祥也。

然麟之为物，不畜于家，不恒有于天下。
其为形也不类，非若马牛犬豕豺狼麋鹿然。
然则虽有麟，不可知其为麟也。

角者吾知其为牛，鬣者吾知其为马，犬豕豺狼麋鹿，吾知其为犬豕豺狼麋鹿。
惟麟也，不可知。
不可知，则其谓之不祥也亦宜。
虽然，麟之出，必有圣人在乎位。
麟为圣人出也。
圣人者，必知麟，麟之果不为不祥也。

又曰：“麟之所以为麟者，以德不以形。”若麟之出不待圣人，则谓之不祥也亦宜。
 

<h2>青青水中蒲二首</h2>
<a href="https://so.gushiwen.org/shiwenv_2174c45d36e7.aspx" target="_blank"><b>青青水中蒲二首</b></a>
青青水中蒲，下有一双鱼。

君今上陇去，我在与谁居？

青青水中蒲，长在水中居。

寄语浮萍草，相随我不如。

<h2>祭鳄鱼文</h2>
<a href="https://so.gushiwen.org/shiwenv_190bc3503a8e.aspx" target="_blank"><b>祭鳄鱼文</b></a>
维年月日，潮州刺史韩愈使军事衙推秦济，以羊一、猪一，投恶溪之潭水，以与鳄鱼食，而告之曰：

昔先王既有天下，列山泽，罔绳擉刃，以除虫蛇恶物为民害者，驱而出之四海之外。
及后王德薄，不能远有，则江汉之间，尚皆弃之以与蛮、夷、楚、越；况潮岭海之间，去京师万里哉！鳄鱼之涵淹卵育于此，亦固其所。
今天子嗣唐位，神圣慈武，四海之外，六合之内，皆抚而有之；况禹迹所揜，扬州之近地，刺史、县令之所治，出贡赋以供天地宗庙百神之祀之壤者哉？鳄鱼其不可与刺史杂处此土也。

刺史受天子命，守此土，治此民，而鳄鱼睅然不安溪潭，据处食民畜、熊、豕、鹿、獐，以肥其身，以种其子孙；与刺史亢拒，争为长雄；刺史虽驽弱，亦安肯为鳄鱼低首下心，伈伈睍睍，为民吏羞，以偷活于此邪！且承天子命以来为吏，固其势不得不与鳄鱼辨。

鳄鱼有知，其听刺史言：潮之州，大海在其南，鲸、鹏之大，虾、蟹之细，无不归容，以生以食，鳄鱼朝发而夕至也。
今与鳄鱼约：尽三日，其率丑类南徙于海，以避天子之命吏；三日不能，至五日；五日不能，至七日；七日不能，是终不肯徙也。
是不有刺史、听从其言也；不然，则是鳄鱼冥顽不灵，刺史虽有言，不闻不知也。
夫傲天子之命吏，不听其言，不徙以避之，与冥顽不灵而为民物害者，皆可杀。
刺史则选材技吏民，操强弓毒矢，以与鳄鱼从事，必尽杀乃止。
其无悔！

<h2>琴操十首。猗兰操</h2>
<a href="https://so.gushiwen.org/shiwenv_c5b70a6102d9.aspx" target="_blank"><b>琴操十首。猗兰操</b></a>

（孔子伤不逢时作。
古琴操云：习习谷风，以阴以雨。

之子于归，远送于野。
何彼苍天，不得其所。
逍遥九州，无有定处。
世人暗蔽，不知贤者。
年纪逝迈，一身将老）

兰之猗猗，扬扬其香。
不采而佩，于兰何伤。

今天之旋，其曷为然。
我行四方，以日以年。

雪霜贸贸，荠麦之茂。
子如不伤，我不尔觏。

荠麦之茂，荠麦之有。
君子之伤，君子之守。

荆山已去华山来，日出潼关四扇开。
 
刺史莫辞迎候远，相公亲破蔡州回。

<h2>答张十一功曹</h2>
<a href="https://so.gushiwen.org/shiwenv_58451154ff25.aspx" target="_blank"><b>答张十一功曹</b></a>
山净江空水见沙，哀猿啼处两三家。

筼筜竞长纤纤笋，踯躅闲开艳艳花。

未报君恩知死所，莫令炎瘴送生涯。

吟君诗罢看双鬓，斗觉霜毛一半加。

<h2>送穷文</h2>
<a href="https://so.gushiwen.org/shiwenv_0b6c9f85bdc9.aspx" target="_blank"><b>送穷文</b></a>
元和六年正月乙丑晦，主人使奴星结柳作车，缚草为船，载糗舆粻，牛繫轭下，引帆上樯。
三揖穷鬼而告之曰：“闻子行有日矣，鄙人不敢问所涂，窃具船与车，备载糗粻，日吉时良，利行四方，子饭一盂，子啜一觞，携朋挈俦，去故就新，驾尘彍风，与电争先，子无底滞之尤，我有资送之恩，子等有意于行乎？” 

屏息潜听，如闻音声，若啸若啼，砉欻嚘嘤，毛发尽竖，竦肩缩颈，疑有而无，久乃可明，若有言者曰：“吾与子居，四十年余，子在孩提，吾不子愚，子学子耕，求官与名，惟子是从，不变于初。
门神户灵，我叱我呵，包羞诡随，志不在他。
子迁南荒，热烁湿蒸，我非其乡，百鬼欺陵。
太学四年，朝齑暮盐，唯我保汝，人皆汝嫌。
自初及终，未始背汝，心无异谋，口绝行语，於何听闻，云我当去？是必夫子信谗，有间于予也。
我鬼非人，安用车船，鼻齅臭香，糗粻可捐。
单独一身，谁为朋俦，子苟备知，可数已不？子能尽言，可谓圣智，情状既露，敢不回避。” 

主人应之曰：“予以吾为真不知也耶！子之朋俦，非六非四，在十去五，满七除二，各有主张，私立名字，捩手覆羹，转喉触讳，凡所以使吾面目可憎、语言无味者，皆子之志也。
——其名曰智穷：矫矫亢亢，恶园喜方，羞为奸欺，不忍伤害；其次名曰学穷：傲数与名，摘抉杳微，高挹群言，执神之机；又其次曰文穷：不专一能，怪怪奇奇，不可时施，祗以自嬉；又其次曰命穷：影与行殊，而丑心妍，利居众后，责在人先；又其次曰交穷：磨肌戛骨，吐出心肝，企足以待，寘我仇怨。
凡此五鬼，为吾五患，饥我寒我，兴讹造讪，能使我迷，人莫能间，朝悔其行，暮已复然，蝇营狗苟，驱去复还。” 

言未毕，五鬼相与张眼吐舌，跳踉偃仆，抵掌顿脚，失笑相顾。
徐谓主人曰：“子知我名，凡我所为，驱我令去，小黠大痴。
人生一世，其久几何，吾立子名，百世不磨。
小人君子，其心不同，惟乖於时，乃与天通。
携持琬琰，易一羊皮，饫于肥甘，慕彼糠糜。
天下知子，谁过于予。
虽遭斥逐，不忍于疏，谓予不信，请质诗书。” 

主人于是垂头丧气，上手称谢，烧车与船，延之上座。
 

<h2>湘中</h2>
<a href="https://so.gushiwen.org/shiwenv_a0fcf92413cd.aspx" target="_blank"><b>湘中</b></a>
猿愁鱼踊水翻波，自古流传是汨罗。
 
蘋藻满盘无处奠，空闻渔父扣舷歌。

<h2>谒衡岳庙遂宿岳寺题门楼</h2>
<a href="https://so.gushiwen.org/shiwenv_516481aac665.aspx" target="_blank"><b>谒衡岳庙遂宿岳寺题门楼</b></a>
五岳祭秩皆三公，四方环镇嵩当中。

火维地荒足妖怪，天假神柄专其雄。

喷云泄雾藏半腹，虽有绝顶谁能穷？
我来正逢秋雨节，阴气晦昧无清风。

潜心默祷若有应，岂非正直能感通！
须臾静扫众峰出，仰见突兀撑青空。

紫盖连延接天柱，石廪腾掷堆祝融。

森然魄动下马拜，松柏一径趋灵宫。

粉墙丹柱动光彩，鬼物图画填青红。

升阶伛偻荐脯酒，欲以菲薄明其衷。

庙令老人识神意，睢盱侦伺能鞠躬。

手持杯珓导我掷，云此最吉余难同。

窜逐蛮荒幸不死，衣食才足甘长终。

侯王将相望久绝，神纵欲福难为功。

夜投佛寺上高阁，星月掩映云曈昽。

猿鸣钟动不知曙，杲杲寒日生于东。

<h2>湘中酬张十一功曹</h2>
<a href="https://so.gushiwen.org/shiwenv_f59eabceb75d.aspx" target="_blank"><b>湘中酬张十一功曹</b></a>
休垂绝徼千行泪，共泛清湘一叶舟。
 
今日岭猿兼越鸟，可怜同听不知愁。

愈与李贺书，劝贺举进士。
贺举进士有名，与贺争名者毁之，曰贺父名晋肃，贺不举进士为是，劝之举者为非。
听者不察也，和而唱之，同然一辞。
皇甫湜曰：“若不明白，子与贺且得罪。”愈曰：“然。”

律曰：“二名不偏讳。”释之者曰：“谓若言‘征’不称‘在’，言‘在’不称‘征’是也。”律曰：“不讳嫌名。”释之者曰：“谓若‘禹’与‘雨’、‘丘’与‘蓲’之类是也。”今贺父名晋肃，贺举进士，为犯二名律乎？为犯嫌名律乎？父名晋肃，子不得举进士，若父名仁，子不得为人乎？夫讳始于何时？作法制以教天下者，非周公孔子欤？周公作诗不讳，孔子不偏讳二名，《春秋》不讥不讳嫌名，康王钊之孙，实为昭王。
曾参之父名晳，曾子不讳昔。
周之时有骐期，汉之时有杜度，此其子宜如何讳？将讳其嫌遂讳其姓乎？将不讳其嫌者乎？汉讳武帝名彻为通，不闻又讳车辙之辙为某字也；讳吕后名雉为野鸡，不闻又讳治天下之治为某字也。
今上章及诏，不闻讳浒、势、秉、机也。
惟宦官宫妾，乃不敢言谕及机，以为触犯。
士君子言语行事，宜何所法守也？今考之于经，质之于律，稽之以国家之典，贺举进士为可邪？为不可邪？

凡事父母，得如曾参，可以无讥矣；作人得如周公孔子，亦可以止矣。
今世之士，不务行曾参周公孔子之行，而讳亲之名，则务胜于曾参周公孔子，亦见其惑也。
夫周公孔子曾参卒不可胜，胜周公孔子曾参，乃比于宦者宫妾，则是宦者宫妾之孝于其亲，贤于周公孔子曾参者邪？ 

<h2>题张十一旅舍三咏·葡萄</h2>
<a href="https://so.gushiwen.org/shiwenv_ffacfebce14e.aspx" target="_blank"><b>题张十一旅舍三咏·葡萄</b></a>
新茎未遍半犹枯，高架支离倒复扶。

若欲满盘堆马乳，莫辞添竹引龙须。

<h2>谁氏子</h2>
<a href="https://so.gushiwen.org/shiwenv_88922d6f303d.aspx" target="_blank"><b>谁氏子</b></a>
非痴非狂谁氏子，去入王屋称道士。
白头老母遮门啼，挽断衫袖留不止。
翠眉新妇年二十，载送还家哭穿市。

或云欲学吹凤笙，所慕灵妃媲萧史。
又云时俗轻寻常，力行险怪取贵仕。
神仙虽然有传说，知者尽知其妄矣。

圣君贤相安可欺，乾死穷山竟何俟。
呜呼余心诚岂弟，愿往教诲究终始。
罚一劝百政之经，不从而诛未晚耳。

谁其友亲能哀怜，写吾此诗持送似。

浩浩复汤汤，滩声抑更扬。

奔流疑激电，惊浪似浮霜。

梦觉灯生晕，宵残雨送凉。

如何连晓语，只是说家乡？

<h2>戏题牡丹</h2>
<a href="https://so.gushiwen.org/shiwenv_a8744798b67b.aspx" target="_blank"><b>戏题牡丹</b></a>
幸自同开俱阴隐，何须相倚斗轻盈。

陵晨并作新妆面，对客偏含不语情。

双燕无机还拂掠，游蜂多思正经营。

长年是事皆抛尽，今日栏边暂眼明。

<h2>南山诗</h2>
<a href="https://so.gushiwen.org/shiwenv_3e3bd3916b1d.aspx" target="_blank"><b>南山诗</b></a>
吾闻京城南，兹维群山囿。

东西两际海，巨细难悉究。

山经及地志，茫昧非受授。

团辞试提挈，挂一念万漏。

欲休谅不能，粗叙所经觏。

尝升崇丘望，戢戢见相凑。

晴明出棱角，缕脉碎分绣。

蒸岚相澒洞，表里忽通透。

无风自飘簸，融液煦柔茂。

横云时平凝，点点露数岫。

天空浮脩眉，浓绿画新就。

孤撑有巉绝，海浴褰鹏噣。

春阳潜沮洳，濯濯吐深秀。

岩峦虽嵂崒，软弱类含酎。

夏炎百木盛，荫郁增埋覆。

神灵日歊歔，云气争结构。

秋霜喜刻轹，磔卓立癯瘦。

参差相叠重，刚耿陵宇宙。

冬行虽幽墨，冰雪工琢镂。

新曦照危峨，亿丈恒高袤。

明昏无停态，顷刻异状候。

西南雄太白，突起莫间簉。

藩都配德运，分宅占丁戊。

逍遥越坤位，诋讦陷乾窦。

空虚寒兢兢，风气较搜漱。

朱维方烧日，阴霰纵腾糅。

昆明大池北，去觌偶晴昼。

绵联穷俯视，倒侧困清沤。

微澜动水面，踊跃躁猱狖。

惊呼惜破碎，仰喜呀不仆。

前寻径杜墅，坌蔽毕原陋。

崎岖上轩昂，始得观览富。

行行将遂穷，岭陆烦互走。

勃然思坼裂，拥掩难恕宥。

巨灵与夸蛾，远贾期必售。

还疑造物意，固护蓄精祐。

力虽能排斡，雷电怯呵诟。

攀缘脱手足，蹭蹬抵积甃。

茫如试矫首，堛塞生怐诟。

威容丧萧爽，近新迷远旧。

拘官计日用，欲进不可又。

因缘窥其湫，凝湛閟阴兽。

鱼虾可俯掇，神物安敢寇。

林柯有脱叶，欲堕鸟惊救。

争衔弯环飞，投弃急哺鷇。

旋归道回睨，达枿壮复奏。

吁嗟信奇怪，峙质能化贸。

前年遭谴谪，探历得邂逅。

初从蓝田入，顾眄劳颈脰。

时天晦大雪，泪目苦蒙瞀。

峻涂拖长冰，直上若悬溜。

褰衣步推马，颠蹶退且复。

苍黄忘遐睎，所瞩镵左右。

杉篁咤蒲苏，杲耀攒介胄。

专心忆平道，脱险逾避臭。

昨来逢清霁，宿愿忻始副。

峥嵘跻冢顶，倏闪杂鼯鼬。

前低划开阔，烂漫堆众皱。

或连若相从；或蹙若相斗；
或妥若弭伏；或竦若惊雊；
或散若瓦解；或赴若辐辏；
或翩若船游；或决若马骤；
或背若相恶；或向若相佑；
或乱若抽笋；或嵲若炷灸；
或错若绘画；或缭若篆籀；
或罗若星离；或蓊若云逗；
或浮若波涛；或碎若锄耨；
或如贲育伦，赌胜勇前购；
先强势已出，后钝嗔浢譳；
或如帝王尊，丛集朝贱幼，
虽亲不亵狎，虽远不悖谬；
或如临食案，肴核纷饤饾；
又如游九原，坟墓包椁柩；
或纍若盆甖；或揭若登豆；
或覆若曝鳖；或颓若寝兽；
或蛇若藏龙；或翼若搏鹫；
或齐若友朋；或随若先后；
或迸若流落；或顾若宿留；
或戾若仇雠；或密若婚媾；
或俨若峨冠；或翻若舞袖；
或屹若战阵；或围若蒐狩；
或靡然东注；或偃然北首；
或如火熺焰；或若气饙馏；
或行而不辍；或遗而不收；
或斜而不倚；或弛而不彀；
或赤若秃鬝；或熏若柴槱；
或如龟坼兆；或若卦分繇；
或前横若剥；或后断若姤；
延延离又属，夬夬叛还遘；
喁喁鱼闯萍；落落月经宿，
訚訚树墙垣；巘巘架库厩；
参参削剑戟；焕焕衔莹琇；
敷敷花披萼；闟闟屋摧霤；
悠悠舒而安；兀兀狂以狃；
超超出犹奔；蠢蠢骇不懋。

大哉立天地，经纪肖营腠。

厥初孰天张，僶俛谁劝侑？
创兹朴而巧，戮力忍劳疚。

得非施斧斤？无乃假诅呪？
鸿荒竟无传，功大莫酬僦。

尝闻于祠官，芬苾降歆齅。

斐然作歌诗，惟用赞报酭。

<h2>雉带箭</h2>
<a href="https://so.gushiwen.org/shiwenv_38ba6f9b2678.aspx" target="_blank"><b>雉带箭</b></a>
原头火烧静兀兀，野雉畏鹰出复没。

将军欲以巧伏人，盘马弯弓惜不发。

地形渐窄观者多，雉惊弓满劲箭加。

冲人决起百余尺，红翎白镞随倾斜。

将军仰笑军吏贺，五色离披马前堕。

<h2>题楚昭王庙</h2>
<a href="https://so.gushiwen.org/shiwenv_476d7420ffca.aspx" target="_blank"><b>题楚昭王庙</b></a>
丘坟满目衣冠尽，城阙连云草树荒。

犹有国人怀旧德，一问茅屋祭昭王。

<h2>李花赠张十一署</h2>
<a href="https://so.gushiwen.org/shiwenv_4b1091a9b297.aspx" target="_blank"><b>李花赠张十一署</b></a>
江陵城西二月尾，花不见桃惟见李。

风揉雨练雪羞比，波涛翻空杳无涘。

君知此处花何似？
白花倒烛天夜明，群鸡惊鸣官吏起。

金乌海底初飞来，朱辉散射青霞开。

迷魂乱眼看不得，照耀万树繁如堆。

念昔少年著游燕，对花岂省曾辞杯。

自从流落忧感集，欲去未到先思回。

只今四十已如此，后日更老谁论哉。

力携一尊独就醉，不忍虚掷委黄埃。

<h2>符读书城南（符，愈之子。城南，愈别墅）</h2>
<a href="https://so.gushiwen.org/shiwenv_2ce024d8c53e.aspx" target="_blank"><b>符读书城南（符，愈之子。城南，愈别墅）</b></a>

木之就规矩，在梓匠轮舆。
人之能为人，由腹有诗书。

诗书勤乃有，不勤腹空虚。
欲知学之力，贤愚同一初。

由其不能学，所入遂异闾。
两家各生子，提孩巧相如。

少长聚嬉戏，不殊同队鱼。
年至十二三，头角稍相疏。

二十渐乖张，清沟映污渠。
三十骨骼成，乃一龙一猪。

飞黄腾踏去，不能顾蟾蜍。
一为马前卒，鞭背生虫蛆。

一为公与相，潭潭府中居。
问之何因尔，学与不学欤。

金璧虽重宝，费用难贮储。
学问藏之身，身在则有馀。

君子与小人，不系父母且。
不见公与相，起身自犁鉏.

不见三公后，寒饥出无驴。
文章岂不贵，经训乃菑畬。

潢潦无根源，朝满夕已除。
人不通古今，马牛而襟裾。

行身陷不义，况望多名誉。
时秋积雨霁，新凉入郊墟。

灯火稍可亲，简编可卷舒。
岂不旦夕念，为尔惜居诸。

恩义有相夺，作诗劝踌躇。

或问谏议大夫阳城于愈，可以为有道之士乎哉?学广而闻多，不求闻于人也。
行古人之道，居于晋之鄙。
晋之鄙人，熏其德而善良者几千人。
大臣闻而荐之，天子以为谏议大夫。
人皆以为华，阳子不色喜。
居于位五年矣，视其德，如在野，彼岂以富贵移易其心哉？

愈应之曰：是《易》所谓恒其德贞，而夫子凶者也。
恶得为有道之士乎哉?在《易·蛊》之“上九”云：“不事王侯，高尚其事。”《蹇》之“六二”则曰：“王臣蹇蹇，匪躬之故。”夫亦以所居之时不一，而所蹈之德不同也。
若《蛊》之“上九”，居无用之地，而致匪躬之节；以《蹇》之“六二”，在王臣之位，而高不事之心，则冒进之患生，旷官之刺兴。
志不可则，而尤不终无也。
今阳子在位，不为不久矣；闻天下之得失，不为不熟矣；天子待之，不为不加矣。
而未尝一言及于政。
视政之得失，若越人视秦人之肥瘠，忽焉不加喜戚于其心。
问其官，则曰谏议也；问其禄，则曰下大夫之秩秩也；问其政，则曰我不知也。
有道之士，固如是乎哉?且吾闻之：有官守者，不得其职则去；有言责者，不得其言则去。
今阳子以为得其言乎哉?得其言而不言，与不得其言而不去，无一可者也。
阳子将为禄仕乎?古之人有云：“仕不为贫，而有时乎为贫。”谓禄仕者也。
宜乎辞尊而居卑，辞富而居贫，若抱关击柝者可也。
盖孔子尝为委吏矣，尝为乘田矣，亦不敢旷其职，必曰“会计当而已矣”，必曰“牛羊遂而已矣”。
若阳子之秩禄，不为卑且贫，章章明矣，而如此，其可乎哉?

或曰：否，非若此也。
夫阳子恶讪上者，恶为人臣招其君之过而以为名者。
故虽谏且议，使人不得而知焉。
《书》曰：“尔有嘉谟嘉猷，则人告尔后于内，尔乃顺之于外，曰：斯谟斯猷，惟我后之德”若阳子之用心，亦若此者。
愈应之曰：若阳子之用心如此，滋所谓惑者矣。
入则谏其君，出不使人知者，大臣宰相者之事，非阳子之所宜行也。
夫阳子，本以布衣隐于蓬蒿之下，主上嘉其行谊，擢在此位，官以谏为名，诚宜有以奉其职，使四方后代，知朝廷有直言骨鲠之臣，天子有不僭赏、从谏如流之美。
庶岩穴之士，闻而慕之，束带结发，愿进于阙下，而伸其辞说，致吾君于尧舜，熙鸿号于无穷也。
若《书》所谓，则大臣宰相之事，非阳子之所宜行也。
且阳子之心，将使君人者恶闻其过乎?是启之也。

或曰：阳子之不求闻而人闻之，不求用而君用之。
不得已而起。
守其道而不变，何子过之深也?愈曰：自古圣人贤士，皆非有求于闻用也。
闵其时之不平，人之不义，得其道。
不敢独善其身，而必以兼济天下也。
孜孜矻矻，死而后已。
故禹过家门不入，孔席不暇暖，而墨突不得黔。
彼二圣一贤者，岂不知自安佚之为乐哉诚畏天命而悲人穷也。
夫天授人以贤圣才能，岂使自有余而已，诚欲以补其不足者也。
耳目之于身也，耳司闻而目司见，听其是非，视其险易，然后身得安焉。
圣贤者，时人之耳目也；时人者，圣贤之身也。
且阳子之不贤，则将役于贤以奉其上矣；若果贤，则固畏天命而闵人穷也。
恶得以自暇逸乎哉?

或曰：吾闻君子不欲加诸人，而恶讦以为直者。
若吾子之论，直则直矣，无乃伤于德而费于辞乎?好尽言以招人过，国武子之所以见杀于齐也，吾子其亦闻乎?愈曰：君子居其位，则思死其官。
未得位，则思修其辞以明其道。
我将以明道也，非以为直而加入也。
且国武子不能得善人，而好尽言于乱国，是以见杀。
《传》曰：“惟善人能受尽言。”谓其闻而能改之也。
子告我曰：“阳子可以为有之士也。”今虽不能及已，阳子将不得为善人乎哉?

<h2>贞女峡</h2>
<a href="https://so.gushiwen.org/shiwenv_cb161252d8c3.aspx" target="_blank"><b>贞女峡</b></a>
江盘峡束春湍豪，雷风战斗鱼龙逃。

悬流轰轰射水府，一泻百里翻云涛。

漂船摆石万瓦裂，咫尺性命轻鸿毛。

<h2>圬者王承福传</h2>
<a href="https://so.gushiwen.org/shiwenv_6b375dc07be0.aspx" target="_blank"><b>圬者王承福传</b></a>
圬之为技贱且劳者也。
有业之，其色若自得者。
听其言，约而尽。
问之，王其姓。
承福其名。
世为京兆长安农夫。
天宝之乱，发人为兵。
持弓矢十叁年，有官勋，弃之来归。
丧其土田，手衣食，馀叁十年。
舍于市之主人，而归其屋食之当焉。
视时屋食之贵贱，而上下其圬之以偿之；有馀，则以与道路之废疾饿者焉。

又曰：“粟，稼而生者也；若布与帛。
必蚕绩而后成者也；其他所以养生之具，皆待人力而后完也；吾皆赖之。
然人不可遍为，宜乎各致其能以相生也。
故君者，理我所以生者也；而百官者，承君之化者也。
任有大小，惟其所能，若器皿焉。
食焉而怠其事，必有天殃，故吾不敢一日舍镘以嬉。
夫镘易能，可力焉，又诚有功；取其直虽劳无愧，吾心安焉夫力易强而有功也；心难强而有智也。
用力者使于人，用心者使人，亦其宜也。
吾特择其易为无傀者取焉。

“嘻！吾操镘以入富贵之家有年矣。
有一至者焉，又往过之，则为墟矣；有再至、叁至者焉，而往过之，则为墟矣。
问之其邻，或曰：“噫！刑戮也。”或曰：“身既死，而其子孙不能有也。”或曰：“死而归之官也。”吾以是观之，非所谓食焉怠其事，而得天殃者邪？非强心以智而不足，不择其才之称否而冒之者邪？非多行可愧，知其不可而强为之者邪？将富贵难守，薄宝而厚飨之者邪？抑丰悴有时，一去一来而不可常者邪？吾之心悯焉，是故择其力之可能者行焉。
乐富贵而悲贫贱，我岂异于人哉？”

又曰：“功大者，其所以自奉也博。
妻与子，皆养于我者也；吾能薄而功小，不有之可也。
又吾所谓劳力者，若立吾家而力不足，则心又劳也。”一身而二任焉，虽圣者石可为也。

愈始闻而惑之，又从而思之，盖所谓“独善其身”者也。
然吾有讥焉；谓其自为也过多，其为人也过少。
其学杨朱之道者邪？杨之道，不肯拔我一毛而利天下。
而夫人以有家为劳心，不肯一动其心以蓄其妻子，其肯劳其心以为人乎哉？虽然，其贤于世者之患不得之，而患失之者，以济其生之欲，贪邪而亡道以丧其身者，其亦远矣！又其言，有可以警余者，故余为之传而自鉴焉。
 

<h2>感春五首</h2>
<a href="https://so.gushiwen.org/shiwenv_3b6f188a8076.aspx" target="_blank"><b>感春五首</b></a>
辛夷高花最先开，青天露坐始此回。

已呼孺人戛鸣瑟，更遣稚子传清杯。

选壮军兴不为用，坐狂朝论无由陪。

如今到死得闲处，还有诗赋歌康哉。

洛阳东风几时来，川波岸柳春全回。

宫门一锁不复启，虽有九陌无尘埃。

策马上桥朝日出，楼阙赤白正崔嵬。

孤吟屡阕莫与和，寸恨至短谁能裁。

春田可耕时已催，王师北讨何当回。

放车载草农事济，战马苦饥谁念哉。

蔡州纳节旧将死，起居谏议联翩来。

朝廷未省有遗策，肯不垂意瓶与罍。

前随杜尹拜表回，笑言溢口何欢咍。

孔丞别我适临汝，风骨峭峻遗尘埃。

音容不接只隔夜，凶讣讵可相寻来。

天公高居鬼神恶，欲保性命诚难哉。

辛夷花房忽全开，将衰正盛须频来。

清晨辉辉烛霞日，薄暮耿耿和烟埃。

朝明夕暗已足叹，况乃满地成摧颓。

迎繁送谢别有意，谁肯留恋少环回。

<h2>学诸进士作精卫衔石填海</h2>
<a href="https://so.gushiwen.org/shiwenv_e491bc6a39c6.aspx" target="_blank"><b>学诸进士作精卫衔石填海</b></a>
鸟有偿冤者，终年抱寸诚。

口衔山石细，心望海波平。

渺渺功难见，区区命已轻。

人皆讥造次，我独赏专精。

岂计休无日，惟应尽此生。

何惭刺客传，不著报雠名。

<h2>洞庭湖阻风赠张十一署·时自阳山徙掾江陵</h2>
<a href="https://so.gushiwen.org/shiwenv_7f46ed1c8dfe.aspx" target="_blank"><b>洞庭湖阻风赠张十一署·时自阳山徙掾江陵</b></a>
十月阴气盛，北风无时休。
苍茫洞庭岸，与子维双舟。
 
雾雨晦争泄，波涛怒相投。
犬鸡断四听，粮绝谁与谋。
 
相去不容步，险如碍山丘。
清谈可以饱，梦想接无由。
 
男女喧左右，饥啼但啾啾。
非怀北归兴，何用胜羁愁。
 
云外有白日，寒光自悠悠。
能令暂开霁，过是吾无求。

<h2>送温处士赴河阳军序</h2>
<a href="https://so.gushiwen.org/shiwenv_81caf86c1bd1.aspx" target="_blank"><b>送温处士赴河阳军序</b></a>
伯乐一过冀北之野，而马群遂空。
夫冀北马多天下。
伯乐虽善知马，安能空其郡邪？解之者曰：“吾所谓空，非无马也，无良马也。
伯乐知马，遇其良，辄取之，群无留良焉。
苟无良，虽谓无马，不为虚语矣。”

东都，固士大夫之冀北也。
恃才能深藏而不市者，洛之北涯曰石生，其南涯曰温生。
大夫乌公，以鈇钺镇河阳之三月，以石生为才，以礼为罗，罗而致之幕下。
未数月也，以温生为才，于是以石生为媒，以礼为罗，又罗而致之幕下。
东都虽信多才士，朝取一人焉，拔其尤；暮取一人焉，拔其尤。
自居守河南尹，以及百司之执事，与吾辈二县之大夫，政有所不通，事有所可疑，奚所咨而处焉？士大夫之去位而巷处者，谁与嬉游？小子后生，于何考德而问业焉？缙绅之东西行过是都者，无所礼于其庐。
若是而称曰：“大夫乌公一镇河阳，而东都处士之庐无人焉。”岂不可也？

夫南面而听天下，其所托重而恃力者，惟相与将耳。
相为天子得人于朝廷，将为天子得文武士于幕下，求内外无治，不可得也。
愈縻于兹，不能自引去，资二生以待老。
今皆为有力者夺之，其何能无介然于怀邪?生既至，拜公于军门，其为吾以前所称，为天下贺；以后所称，为吾致私怨于尽取也。
留守相公首为四韵诗歌其事，愈因推其意而序之。

<h2>新竹</h2>
<a href="https://so.gushiwen.org/shiwenv_3cedba26a212.aspx" target="_blank"><b>新竹</b></a>
笋添南阶竹，日日成清閟.缥节已储霜，黄苞犹掩翠。

出栏抽五六，当户罗三四。
高标陵秋严，贞色夺春媚。

稀生巧补林，并出疑争地。
纵横乍依行，烂熳忽无次。

风枝未飘吹，露粉先涵泪。
何人可携玩，清景空瞪视。

三百六旬长扰扰，不冲风雨即尘埃。

久惭朝士无裨补，空愧高僧数往来。

学道穷年何所得，吟诗竟日未能回。

天寒古寺游人少，红叶窗前有几堆。

<h2>忽忽</h2>
<a href="https://so.gushiwen.org/shiwenv_44f95914a068.aspx" target="_blank"><b>忽忽</b></a>
忽忽乎余未知生之为乐也，愿脱去而无因。

安得长翮大翼如云生我身，乘风振奋出六合。

绝浮尘，死生哀乐两相弃，是非得失付闲人。

长沙入楚深，洞庭值秋晚。

人随鸿雁少，江共蒹葭远。

历历余所经，悠悠子当返。

孤游怀耿介，旅宿梦婉娩。

风土稍殊音，鱼虾日异饭。

亲交俱在此，谁与同息偃。

<h2>应科目时与人书</h2>
<a href="https://so.gushiwen.org/shiwenv_c0c328fc3676.aspx" target="_blank"><b>应科目时与人书</b></a>
月日，愈再拜：天地之滨，大江之濆，有怪物焉，盖非常鳞凡介之品匹俦也。
其得水，变化风雨，上下于天不难也。

其不及水，盖寻常尺寸之间耳，无高山大陵旷途绝险为之关隔也，然其穷涸，不能自致乎水，为獱獭之笑者，盖十八九矣。
如有力者，哀其穷而运转之，盖一举手一投足之劳也。
然是物也，负其异於众也，且曰：“烂死于沙泥，吾宁乐之；若俯首贴耳，摇尾而乞怜者，非我之志也。”是以有力者遇之，熟视之若无睹也。
其死其生，固不可知也。

今又有有力者当其前矣，聊试仰首一鸣号焉，庸讵知有力者不哀其穷而忘一举手，一投足之劳，而转之清波乎？其哀之，命也；其不哀之，命也；知其在命，而且鸣号之者，亦命也。

愈今者，实有类于是，是以忘其疏愚之罪，而有是说焉。
阁下其亦怜察之。
 

<h2>与陈给事书</h2>
<a href="https://so.gushiwen.org/shiwenv_39f27e15be0c.aspx" target="_blank"><b>与陈给事书</b></a>
愈再拜：愈之获见于阁下有年矣。
始者亦尝辱一言之誉。
贫贱也，衣食于奔走，不得朝夕继见。
其后，阁下位益尊，伺候于门墙者日益进。
夫位益尊，则贱者日隔；伺候于门墙者日益进，则爱博而情不专。
愈也道不加修，而文日益有名。
夫道不加修，则贤者不与；文日益有名，则同进者忌。
始之以日隔之疏，加之以不专之望，以不与者之心，而听忌者之说。
由是阁下之庭，无愈之迹矣。

去年春，亦尝一进谒于左右矣。
温乎其容，若加其新也；属乎其言，若闵其穷也。
退而喜也，以告于人。
其后，如东京取妻子，又不得朝夕继见。
及其还也，亦尝一进谒于左右矣。
邈乎其容，若不察其愚也；悄乎其言，若不接其情也。
退而惧也，不敢复进。

今则释然悟，翻然悔曰：其邈也，乃所以怒其来之不继也；其悄也，乃所以示其意也。
不敏之诛，无所逃避。
不敢遂进，辄自疏其所以，并献近所为《复志赋》以下十首为一卷，卷有标轴。
《送孟郊序》一首，生纸写，不加装饰。
皆有揩字注字处，急于自解而谢，不能俟更写。
阁下取其意而略其礼可也。

愈恐惧再拜。

<h2>蓝田县丞厅壁记</h2>
<a href="https://so.gushiwen.org/shiwenv_9e097db74740.aspx" target="_blank"><b>蓝田县丞厅壁记</b></a>
丞之职所以贰令，于一邑无所不当问。
其下主簿、尉，主簿、尉乃有分职。
丞位高而逼，例以嫌不可否事。
文书行，吏抱成案诣丞，卷其前，钳以左手，右手摘纸尾，雁鹜行以进，平立睨丞曰：“当署。”丞涉笔占位，署惟谨，目吏，问：“可不可？”吏曰：“得。”则退。
不敢略省，漫不知何事。
官虽尊，力势反出主簿、尉下。
谚数慢，必曰“丞”。
至以相訾謷。
丞之设，岂端使然哉？

博陵崔斯立，种学绩文，以蓄其有，泓涵演迤，日大以肆。
贞元初，挟其能战艺于京师，再进再屈千人。
元和初，以前大理评事言得失黜官，再转而为丞兹邑。
始至，喟曰：“官无卑，顾材不足塞职。”既噤不得施用，又喟曰：“丞哉，丞哉！余不负丞，而丞负余。”则尽枿去牙角，一蹑故迹，破崖岸而为之。

丞厅故有记，坏漏污不可读。
斯立易桷与瓦，墁治壁，悉书前任人名氏。
庭有老槐四行，南墙巨竹千梃，俨立若相持，水㶁㶁循除鸣。
斯立痛扫溉，对树二松，日吟哦其间。
有问者，辄对曰：“余方有公事，子姑去。”考功郎中知制诰韩愈记。

<h2>游城南十六首。遣兴</h2>
<a href="https://so.gushiwen.org/shiwenv_3d1e7e01c329.aspx" target="_blank"><b>游城南十六首。遣兴</b></a>

断送一生惟有酒，寻思百计不如闲。

莫忧世事兼身事，须著人间比梦间。

昔疏广、受二子，以年老，一朝辞位而去。
于是公卿设供帐，祖道都门外，车数百辆；道路观者，多叹息泣下，共言其贤。
汉史既传其事，而后世工画者，又图其迹，至今照人耳目，赫赫若前日事。

国子司业杨君巨源，方以能诗训后进，一旦以年满七十，亦白相去，归其乡。
世常说古今人不相及，今杨与二疏，其意岂异也？

予忝在公卿后，遇病不能出，不知杨侯去时，城门外送者几人，车几辆，马几匹，道旁观者，亦有叹息知其为贤与否；而太史氏又能张大其事为传，继二疏踪迹否，不落莫否。
见今世无工画者，而画与不画，固不论也。

然吾闻杨侯之去，相有爱而惜之者，白以为其都少尹，不绝其禄。
又为歌诗以劝之，京师之长于诗者，亦属而和之。
又不知当时二疏之去，有是事否。
古今人同不同，未可知也。

中世士大夫，以官为家，罢则无所于归。
杨侯始冠，举于其乡，歌《鹿鸣》而来也。
今之归，指其树曰：“某树，吾先人之所种也；某水、某丘，吾童子时所钓游也。”乡人莫不加敬，诫子孙以杨侯不去其乡为法。
古之所谓乡先生没而可祭于社者，其在斯人欤？其在斯人欤？ 

<h2>送石处士序</h2>
<a href="https://so.gushiwen.org/shiwenv_13cc95f2e3d4.aspx" target="_blank"><b>送石处士序</b></a>
河阳军节度、御史大夫乌公，为节度之三月，求士于从事之贤者。
有荐石先生者。
公曰：“先生何如?”曰：“先生居嵩、邙、瀍、谷之间，冬一裘，夏一葛，食朝夕，饭一盂，蔬一盘。
人与之钱，则辞；请与出游，未尝以事免；劝之仕，不应。
坐一室，左右图书。
与之语道理，辨古今事当否，论人高下，事后当成败，若河决下流而东注；若驷马驾轻车就熟路，而王良、造父为之先后也；若烛照、数计而龟卜也。”大夫曰：“先生有以自老，无求于人，其肯为某来邪?”从事曰：“大夫文武忠孝，求士为国，不私于家。
方今寇聚于恒，师还其疆，农不耕收，财粟殚亡。
吾所处地，归输之涂，治法征谋，宜有所出。
先生仁且勇。
若以义请而强委重焉，其何说之辞?”于是撰书词，具马币，卜日以受使者，求先生之庐而请焉。

先生不告于妻子，不谋于朋友，冠带出见客，拜受书礼于门内。
宵则沫浴，戒行李，载书册，问道所由，告行于常所来往。
晨则毕至，张上东门外。
酒三行，且起，有执爵而言者曰：“大夫真能以义取人，先生真能以道自任，决去就。
为先生别。”又酌而祝曰：“凡去就出处何常，惟义之归。
遂以为先生寿。”又酌而祝曰：“使大夫恒无变其初，无务富其家而饥其师，无甘受佞人而外敬正士，无昧于谄言，惟先生是听，以能有成功，保天子之宠命。”又祝曰：“使先生无图利于大夫而私便其身。”先生起拜祝辞曰：“敢不敬蚤夜以求从祝规。”于是东都之人士咸知大夫与先生果能相与以有成也。
遂各为歌诗六韵，遣愈为之序云。

<h2>后廿九日复上宰相书</h2>
<a href="https://so.gushiwen.org/shiwenv_510de4cff08a.aspx" target="_blank"><b>后廿九日复上宰相书</b></a>
三月十六日，前乡贡进士韩愈，谨再拜言相公阁下。

愈闻周公之为辅相，其急于见贤也，方一食三吐其哺，方一沐三握其发。
天下之贤才皆已举用，奸邪谗佞欺负之徒皆已除去，四海皆已无虞，九夷八蛮之在荒服之外者皆已宾贡，天灾时变、昆虫草木之妖皆已销息，天下之所谓礼、乐、刑、政教化之具皆已修理，风俗皆已敦厚，动植之物、风雨霜露之所沾被者皆已得宜，休征嘉瑞、麟凤龟龙之属皆已备至，而周公以圣人之才，凭叔父之亲，其所辅理承化之功又尽章章如是。
其所求进见之士，岂复有贤于周公者哉？不惟不贤于周公而已，岂复有贤于时百执事者哉？岂复有所计议、能补于周公之化者哉？然而周公求之如此其急，惟恐耳目有所不闻见，思虑有所未及，以负成王托周公之意，不得于天下之心。
如周公之心，设使其时辅理承化之功未尽章章如是，而非圣人之才，而无叔父之亲，则将不暇食与沐矣，岂特吐哺握发为勤而止哉？维其如是，故于今颂成王之德，而称周公之功不衰。

今阁下为辅相亦近耳。
天下之贤才岂尽举用？奸邪谗佞欺负之徒岂尽除去？四海岂尽无虞？九夷、八蛮之在荒服之外者岂尽宾贡？天灾时变、昆虫草木之妖岂尽销息？天下之所谓礼、乐、刑、政教化之具岂尽修理？风俗岂尽敦厚？动植之物、风雨霜露之所沾被者岂尽得宜？休征嘉瑞、麟凤龟龙之属岂尽备至？其所求进见之士，虽不足以希望盛德，至比于百执事，岂尽出其下哉？其所称说，岂尽无所补哉？今虽不能如周公吐哺握发，亦宜引而进之，察其所以而去就之，不宜默默而已也。

愈之待命，四十馀日矣。
书再上，而志不得通。
足三及门，而阍人辞焉。
惟其昏愚，不知逃遁，故复有周公之说焉。
阁下其亦察之。
古之士三月不仕则相吊，故出疆必载质。
然所以重于自进者，以其于周不可则去之鲁，于鲁不可则去之齐，于齐不可则去之宋，之郑，之秦，之楚也。
今天下一君，四海一国，舍乎此则夷狄矣，去父母之邦矣。
故士之行道者，不得于朝，则山林而已矣。
山林者，士之所独善自养，而不忧天下者之所能安也。
如有忧天下之心，则不能矣。
故愈每自进而不知愧焉，书亟上，足数及门，而不知止焉。
宁独如此而已，惴惴焉惟，不得出大贤之门下是惧。
亦惟少垂察焉。
渎冒威尊，惶恐无已。
愈再拜。

<h2>与于襄阳书</h2>
<a href="https://so.gushiwen.org/shiwenv_997c4ba2eace.aspx" target="_blank"><b>与于襄阳书</b></a>
七月三日，将仕郎、守国子四门博士韩愈，谨奉书尚书阁下。

士之能享大名、显当世者，莫不有先达之士、负天下之望者为之前焉。
士之能垂休光、照后世者，亦莫不有后进之士、负天下之望者，为之后焉。
莫为之前，虽美而不彰；莫为之后，虽盛而不传。
是二人者，未始不相须也。

然而千百载乃一相遇焉。
岂上之人无可援、下之人无可推欤？何其相须之殷而相遇之疏也？其故在下之人负其能不肯谄其上，上之人负其位不肯顾其下。
故高材多戚戚之穷，盛位无赫赫之光。
是二人者之所为皆过也。
未尝干之，不可谓上无其人；未尝求之，不可谓下无其人。
愈之诵此言久矣，未尝敢以闻于人。

侧闻阁下抱不世之才，特立而独行，道方而事实，卷舒不随乎时，文武唯其所用，岂愈所谓其人哉？抑未闻后进之士，有遇知于左右、获礼于门下者，岂求之而未得邪？将志存乎立功，而事专乎报主，虽遇其人，未暇礼邪？何其宜闻而久不闻也？愈虽不才，其自处不敢后于恒人，阁下将求之而未得欤？古人有言：“请自隗始。”愈今者惟朝夕刍米、仆赁之资是急，不过费阁下一朝之享而足也。
如曰：“吾志存乎立功，而事专乎报主。
虽遇其人，未暇礼焉。”则非愈之所敢知也。
世之龊龊者，既不足以语之；磊落奇伟之人，又不能听焉。
则信乎命之穷也！

谨献旧所为文一十八首，如赐览观，亦足知其志之所存。
愈恐惧再拜。
 

<h2>赠贾岛（以下二首见《万首绝句》）</h2>
<a href="https://so.gushiwen.org/shiwenv_66307f2a17b1.aspx" target="_blank"><b>赠贾岛（以下二首见《万首绝句》）</b></a>
孟郊死葬北邙山，从此风云得暂闲。

天恐文章浑断绝，更生贾岛著人间。

盆城去鄂渚，风便一日耳。

不枉故人书，无因帆江水。

故人辞礼闱，旌节镇江圻。

而我窜逐者，龙钟初得归。

别来已三岁，望望长迢递。

咫尺不相闻，平生那可计。

我齿落且尽，君鬓白几何。

年皆过半百，来日苦无多。

少年乐新知，衰暮思故友。

譬如亲骨肉，宁免相可不。

我昔实愚蠢，不能降色辞。

子犯亦有言，臣犹自知之。

公其务贳过，我亦请改事。

桑榆倘可收，愿寄相思字。

平旦入西园，梨花数株若矜夸。
旁有一株李，颜色惨惨似含嗟。
问之不肯道所以，独绕百匝至日斜。

忽忆前时经此树，正见芳意初萌牙。
奈何趁酒不省录，不见玉枝攒霜葩。
泫然为汝下雨泪，无由反旆羲和车。

东风来吹不解颜，苍茫夜气生相遮。
冰盘夏荐碧实脆，斥去不御惭其花。

当春天地争奢华，洛阳园苑尤纷拏。
谁将平地万堆雪，剪刻作此连天花。
日光赤色照未好，明月暂入都交加。

夜领张彻投卢仝，乘云共至玉皇家。
长姬香御四罗列，缟裙练帨无等差。
静濯明妆有所奉，顾我未肯置齿牙。

清寒莹骨肝胆醒，一生思虑无由邪。

<h2>荐士（荐孟郊于郑馀庆也）</h2>
<a href="https://so.gushiwen.org/shiwenv_5db1b1b512d2.aspx" target="_blank"><b>荐士（荐孟郊于郑馀庆也）</b></a>
周诗三百篇，雅丽理训诰。
曾经圣人手，议论安敢到。

五言出汉时，苏李首更号。
东都渐瀰漫，派别百川导。

建安能者七，卓荦变风操。
逶迤抵晋宋，气象日凋耗。

中间数鲍谢，比近最清奥。
齐梁及陈隋，众作等蝉噪。

搜春摘花卉，沿袭伤剽盗。
国朝盛文章，子昂始高蹈。

勃兴得李杜，万类困陵暴。
后来相继生，亦各臻阃奥。

有穷者孟郊，受材实雄骜。
冥观洞古今，象外逐幽好。

横空盘硬语，妥帖力排奡.敷柔肆纡馀，奋猛卷海潦。

荣华肖天秀，捷疾逾响报。
行身践规矩，甘辱耻媚灶。

孟轲分邪正，眸子看了眊.杳然粹而清，可以镇浮躁，酸寒溧阳尉，五十几何耄。
孜孜营甘旨，辛苦久所冒。

俗流知者谁，指注竞嘲傲。
圣皇索遗逸，髦士日登造。

庙堂有贤相，爱遇均覆焘。
况承归与张，二公迭嗟悼。

青冥送吹嘘，强箭射鲁缟。
胡为久无成，使以归期告。

霜风破佳菊，嘉节迫吹帽。
念将决焉去，感物增恋嫪。

彼微水中荇，尚烦左右芼.鲁侯国至小，庙鼎犹纳郜。

幸当择珉玉，宁有弃珪瑁。
悠悠我之思，扰扰风中纛。

上言愧无路，日夜惟心祷。
鹤翎不天生，变化在啄菢。

通波非难图，尺地易可漕。
善善不汲汲，后时徒悔懊。

救死具八珍，不如一箪犒。
微诗公勿诮，恺悌神所劳。

居邻北郭古寺空，杏花两株能白红。
曲江满园不可到，看此宁避雨与风。
二年流窜出岭外，所见草木多异同。

冬寒不严地恒泄，阳气发乱无全功。
浮花浪蕊镇长有，才开还落瘴雾中。
山榴踯躅少意思，照耀黄紫徒为丛。

鹧鸪钩輈猿叫歇，杳杳深谷攒青枫。
岂如此树一来玩，若在京国情何穷。
今旦胡为忽惆怅，万片飘泊随西东。

明年更发应更好，道人莫忘邻家翁。

皇甫补官古贲浑，时当玄冬泽乾源。
山狂谷很相吐吞，风怒不休何轩轩。
摆磨出火以自燔，有声夜中惊莫原。

天跳地踔颠乾坤，赫赫上照穷崖垠。
截然高周烧四垣，神焦鬼烂无逃门。
三光弛隳不复暾，虎熊麋猪逮猴猿。

水龙鼍龟鱼与鼋，鸦鸱雕鹰雉鹄鹍.燖炰煨爊孰飞奔，祝融告休酌卑尊，错陈齐玫辟华园，芙蓉披猖塞鲜繁。

千钟万鼓咽耳喧。
攒杂啾嚄沸篪埙，彤幢绛旃紫纛幡。

炎官热属朱冠裈，髹其肉皮通髀臀。
颓胸垤腹车掀辕，缇颜靺股豹两鞬.霞车虹靷日毂轓，丹蕤縓盖绯繙fH.

红帷赤幕罗脤膰，fI池波风肉陵屯。
谽呀钜壑颇黎盆，豆登五山瀛四尊。
熙熙釂酬笑语言，雷公擘山海水翻。

齿牙嚼啮舌腭反，电光ze磹赪目fu，顼冥收威避玄根，斥弃舆马背厥孙。
缩身潜喘拳肩跟，君臣相怜加爱恩。

命黑螭侦焚其元，天阙悠悠不可援。
梦通上帝血面论，侧身欲进叱于阍。
帝赐九河湔涕痕，又诏巫阳反其魂。

徐命之前问何冤，火行于冬古所存。
我如禁之绝其飧，女丁妇壬传世婚。
一朝结雠奈后昆，时行当反慎藏蹲。

视桃著花可小骞，月及申酉利复怨。
助汝五龙从九鲲，溺厥邑囚之昆仑。
皇甫作诗止睡昏，辞夸出真遂上焚。

要余和增怪又烦，虽欲悔舌不可扪。

二月十六日，前乡贡进士韩愈，谨再拜言相公阁下：

向上书及所著文后，待命凡十有九日，不得命。
恐惧不敢逃遁，不知所为，乃复敢自纳于不测之诛，以求毕其说，而请命于左右。

愈闻之：蹈水火者之求免于人也，不惟其父兄子弟之慈爱，然后呼而望之也。
将有介于其侧者，虽其所憎怨，苟不至乎欲其死者，则将大其声疾呼而望其仁之也。
彼介于其侧者，闻其声而见其事，不惟其父兄子弟之慈爱，然后往而全之也。
虽有所憎怨，苟不至乎欲其死者，则将狂奔尽气，濡手足，焦毛发，救之而不辞也。
若是者何哉？其势诚急而其情诚可悲也。

愈之强学力行有年矣。
愚不惟道之险夷，行且不息，以蹈于穷饿之水火，其既危且亟矣，大其声而疾呼矣。
阁下其亦闻而见之矣，其将往而全之欤？抑将安而不救欤？有来言于阁下者曰：“有观溺于水而爇于火者，有可救之道，而终莫之救也。”阁下且以为仁人乎哉？不然，若愈者，亦君子之所宜动心者也。

或谓愈：“子言则然矣，宰相则知子矣，如时不可何？”愈窃谓之不知言者。
诚其材能不足当吾贤相之举耳；若所谓时者，固在上位者之为耳，非天之所为也。
前五六年时，宰相荐闻，尚有自布衣蒙抽擢者，与今岂异时哉？且今节度、观察使及防御营田诸小使等，尚得自举判官，无间于已仕未仕者；况在宰相，吾君所尊敬者，而曰不可乎？古之进人者，或取于盗，或举于管库。
今布衣虽贱，犹足以方乎此。
情隘辞蹙，不知所裁，亦惟少垂怜焉。

愈再拜。

<h2>送区册序</h2>
<a href="https://so.gushiwen.org/shiwenv_7e6d4c7429b9.aspx" target="_blank"><b>送区册序</b></a>
阳山，天下之穷处也。
陆有丘陵之险，虎豹之虞。
江流悍急，横波之石，廉利侔剑戟，舟上下失势，破碎沦溺者，往往有之。
县廓无居民，官无丞尉，夹江荒茅篁竹之间，小吏十余家，皆鸟言夷面。
始至，言语不通，画地为字，然后可告以出租赋，奉期约。
是以宾客游从之士，无所为而至。
愈待罪于斯，且半岁矣。

有区生者，誓言相好，自南海挐舟而来。
升自宾阶，仪观甚伟，坐与之语，文义卓然。
庄周云：“逃空虚者，闻人足音跫然而喜矣!”况如斯人者，岂易得哉!入吾室，闻《诗》、《书》仁义之说，欣然喜，若有志于其间也。
与之翳嘉林，坐石矶，投竿而渔，陶然以乐，若能遗外声利，而不厌乎贫贱也。
岁之初吉，归拜其亲，酒壶既倾，序以识别。

<h2>古风</h2>
<a href="https://so.gushiwen.org/shiwenv_eac7ffa0b47d.aspx" target="_blank"><b>古风</b></a>
今日曷不乐，幸时不用兵。
无曰既蹙矣，乃尚可以生。

彼州之赋，去汝不顾。
此州之役，去我奚适。
一邑之水，可走而违。
天下汤汤，曷其而归。
好我衣服，甘我饮食。

无念百年，聊乐一日。

淮南悲木落，而我亦伤秋。
况与故人别，那堪羁宦愁。

荣华今异路，风雨昔同忧。
莫以宜春远，江山多胜游。

果州南充县，寒女谢自然。
童騃无所识，但闻有神仙。

轻生学其术，乃在金泉山。
繁华荣慕绝，父母慈爱捐。

凝心感魑魅，慌惚难具言。
一朝坐空室，云雾生其间。

如聆笙竽韵，来自冥冥天。
白日变幽晦，萧萧风景寒。

檐楹暂明灭，五色光属联。
观者徒倾骇，踯躅讵敢前。

须臾自轻举，飘若风中烟。
茫茫八纮大，影响无由缘。

里胥上其事，郡守惊且叹。
驱车领官吏，氓俗争相先。

入门无所见，冠履同蜕蝉。
皆云神仙事，灼灼信可传。

余闻古夏后，象物知神奸。
山林民可入，魍魉莫逢旃。

逶迤不复振，后世恣欺谩。
幽明纷杂乱，人鬼更相残。

秦皇虽笃好，汉武洪其源。
自从二主来，此祸竟连连。

木石生怪变，狐狸骋妖患。
莫能尽性命，安得更长延。

人生处万类，知识最为贤。
奈何不自信，反欲从物迁。

往者不可悔，孤魂抱深冤。
来者犹可诫，余言岂空文。

人生有常理，男女各有伦。
寒衣及饥食，在纺绩耕耘。

下以保子孙，上以奉君亲。
苟异于此道，皆为弃其身。

噫乎彼寒女，永托异物群。
感伤遂成诗，昧者宜书绅。

去年落一牙，今年落一齿。

俄然落六七，落势殊未已。

馀存皆动摇，尽落应始止。

忆初落一时，但念豁可耻。

及至落二三，始忧衰即死。

每一将落时，懔懔恒在己。

叉牙妨食物，颠倒怯漱水。

终焉舍我落，意与崩山比。

今来落既熟，见落空相似。

馀存二十馀，次第知落矣。

倘常岁一落，自足支两纪。

如其落并空，与渐亦同指。

人言齿之落，寿命理难恃。

我言生有涯，长短俱死尔。

人言齿之豁，左右惊谛视。

我言庄周云，木雁各有喜。

语讹默固好，嚼废软还美。

因歌遂成诗，时用诧妻子。

<h2>赠别元十八协律六首（桂林伯，桂管观察使裴行立也）</h2>
<a href="https://so.gushiwen.org/shiwenv_e2b2421eb011.aspx" target="_blank"><b>赠别元十八协律六首（桂林伯，桂管观察使裴行立也）</b></a>
知识久去眼，吾行其既远。
瞢瞢莫訾省，默默但寝饭。

子兮何为者，冠珮立宪宪。
何氏之从学，兰蕙已满畹。

于何玩其光，以至岁向晚。
治惟尚和同，无俟于謇謇。

或师绝学贤，不以艺自挽。
子兮独如何，能自媚婉娩。

金石出声音，宫室发关楗。
何人识章甫，而知骏蹄踠.

惜乎吾无居，不得留息偃。
临当背面时，裁诗示缱绻。

英英桂林伯，实惟文武特。
远劳从事贤，来吊逐臣色。

南裔多山海，道里屡纡直。
风波无程期，所忧动不测。

子行诚艰难，我去未穷极。
临别且何言，有泪不可拭。

吾友柳子厚，其人艺且贤。
吾未识子时，已览赠子篇。

寤寐想风采，于今已三年。
不意流窜路，旬日同食眠。

所闻昔已多，所得今过前。
如何又须别，使我抱悁悁。

势要情所重，排斥则埃尘。
骨肉未免然，又况四海人。

嶷嶷桂林伯，矫矫义勇身。
生平所未识，待我逾交亲。

遗我数幅书，继以药物珍。
药物防瘴疠，书劝养形神。

不知四罪地，岂有再起辰。
穷途致感激，肝胆还轮囷。

读书患不多，思义患不明。
患足已不学，既学患不行。

子今四美具，实大华亦荣。
王官不可阙，未宜后诸生。

嗟我摈南海，无由助飞鸣。

寄书龙城守，君骥何时秣。
峡山逢飓风，雷电助撞捽。

乘潮簸扶胥，近岸指一发。
两岩虽云牢，水石互飞发。

屯门虽云高，亦映波浪没。
余罪不足惜，子生未宜忽。

胡为不忍别，感谢情至骨。

<h2>卢郎中云夫寄示送盘谷子诗两章，歌以和之</h2>
<a href="https://so.gushiwen.org/shiwenv_2332a408fd9b.aspx" target="_blank"><b>卢郎中云夫寄示送盘谷子诗两章，歌以和之</b></a>
昔寻李愿向盘谷，正见高崖巨壁争开张。
是时新晴天井溢，谁把长剑倚太行。
冲风吹破落天外，飞雨白日洒洛阳。

东蹈燕川食旷野，有馈木蕨芽满筐。
马头溪深不可厉，借车载过水入箱。
平沙绿浪榜方口，雁鸭飞起穿垂杨。

穷探极览颇恣横，物外日月本不忙。
归来辛苦欲谁为，坐令再往之计堕眇芒。
闭门长安三日雪，推书扑笔歌慨慷。

旁无壮士遣属和，远忆卢老诗颠狂。
开缄忽睹送归作，字向纸上皆轩昂。
又知李侯竟不顾，方冬独入崔嵬藏。

我今进退几时决，十年蠢蠢随朝行。
家请官供不报答，何异雀鼠偷太仓。
行抽手版付丞相，不等弹劾还耕桑。

柳树谁人种，行行夹岸高。
莫将条系缆，著处有蝉号。

屑屑水帝魂，谢谢无馀辉。
如何不肖子，尚奋疟鬼威。

乘秋作寒热，翁妪所骂讥。
求食欧泄间，不知臭秽非。

医师加百毒，熏灌无停机。
灸师施艾炷，酷若猎火围。

诅师毒口牙，舌作霹雳飞。
符师弄刀笔，丹墨交横挥。

咨汝之胄出，门户何巍巍。
祖轩而父顼，未沫于前徽。

不修其操行，贱薄似汝稀。
岂不忝厥祖，靦然不知归。

湛湛江水清，归居安汝妃。
清波为裳衣，白石为门畿。

呼吸明月光，手掉芙蓉旂。
降集随九歌，饮芳而食菲。

赠汝以好辞，咄汝去莫违。

浩态狂香昔未逢，红灯烁烁绿盘笼。

觉来独对情惊恐，身在仙宫第几重。

竹影金琐碎， ——孟郊

泉音玉淙琤.琉璃剪木叶， ——韩愈

翡翠开园英。
流滑随仄步， ——孟郊

搜寻得深行。
遥岑出寸碧， ——韩愈

远目增双明。
乾穟纷拄地， ——孟郊

化虫枯挶茎。
木腐或垂耳， ——韩愈

草珠竞骈睛。
浮虚有新劚， ——孟郊

摧扤饶孤撑。
囚飞黏网动， ——韩愈

盗啅接弹惊。
脱实自开坼， ——孟郊

牵柔谁绕萦。
礼鼠拱而立， ——韩愈

骇牛躅且鸣。
蔬甲喜临社， ——孟郊

田毛乐宽征。
露萤不自暖， ——韩愈

冻蝶尚思轻。
宿羽有先晓， ——孟郊

食鳞时半横。
菱翻紫角利， ——韩愈

荷折碧圆倾。
楚腻鳣鲔乱， ——孟郊

獠羞蠃蟹并。
桑蠖见虚指， ——韩愈

穴狸闻斗狞。
逗翳翅相筑， ——孟郊

摆幽尾交搒.蔓涎角出缩， ——韩愈

树啄头敲铿。
修箭袅金饵， ——孟郊

群鲜沸池羹。
岸壳坼玄兆， ——韩愈

野麰渐丰萌。
窑烟幂疏岛， ——孟郊

沙篆印回平。
z9肌遭眊刺， ——韩愈

啾耳闻鸡生。
奇虑恣回转， ——孟郊

遐睎纵逢迎。
颠林戢远睫， ——韩愈

缥气夷空情。
归迹归不得， ——孟郊

舍心舍还争。
灵麻撮狗虱， ——韩愈

村稚啼禽猩。
红皱晒檐瓦， ——孟郊

黄团系门衡。
得隽蝇虎健， ——韩愈

相残雀豹趟。
束枯樵指秃， ——孟郊

刈熟担肩赪.涩旋皮卷脔， ——韩愈

苦开腹彭亨。
机舂潺湲力， ——孟郊

吹簸飘飖精。
赛馔木盘簇， ——韩愈

靸妖藤索絣.荒学五六卷， ——孟郊

古藏四三茔。
里儒拳足拜， ——韩愈

土怪闪眸侦。
蹄道补复破， ——孟郊

丝窠扫还成。
暮堂蝙蝠沸， ——韩愈

破灶伊威盈。
追此讯前主， ——孟郊

答云皆冢卿。
败壁剥寒月， ——韩愈

折篁啸遗笙。
袿熏霏霏在， ——孟郊

綦迹微微呈。
剑石犹竦槛， ——韩愈

兽材尚拏楹。
宝唾拾未尽， ——孟郊

玉啼堕犹鎗.窗绡疑閟艳， ——韩愈

妆烛已销檠。
绿发抽珉甃， ——孟郊

青肤耸瑶桢。
白蛾飞舞地， ——韩愈

幽蠹落书棚。
惟昔集嘉咏， ——孟郊

吐芳类鸣嘤。
窥奇摘海异， ——韩愈

恣韵激天鲸。
肠胃绕万象， ——孟郊

精神驱五兵。
蜀雄李杜拔， ——韩愈

岳力雷车轰。
大句斡玄造， ——孟郊

高言轧霄峥。
芒端转寒燠， ——韩愈

神助溢杯觥。
巨细各乘运， ——韩愈

湍涠亦腾声。
凌花咀粉蕊， ——孟郊

削缕穿珠樱。
绮语洗晴雪， ——韩愈

娇辞哢雏莺。
酣欢杂弁珥， ——孟郊

繁价流金琼。
菡萏写江调， ——孟郊

萎蕤缀蓝瑛。
庖霜脍玄鲫， ——韩愈

淅玉炊香粳。
朝馔已百态， ——孟郊

春醪又千名。
哀匏蹙驶景， ——韩愈

冽唱凝馀晶。
解魄不自主， ——孟郊

痺肌坐空瞠。
扳援贱蹊绝， ——韩愈

炫曜仙选更。
丛巧竞采笑， ——孟郊

骈鲜互探婴。
桑变忽芜蔓， ——韩愈

樟裁浪登丁。
霞斗讵能极， ——孟郊

风期谁复赓。
皋区扶帝壤， ——韩愈

瑰蕴郁天京。
祥色被文彦， ——孟郊

良才插杉柽。
隐伏饶气象， ——韩愈

兴潜示堆坑。
擘华露神物， ——孟郊

拥终储地祯。
訏谟壮缔始， ——韩愈

辅弼登阶清。
坌秀恣填塞， ——孟郊

呀灵滀渟澄。
益大联汉魏， ——韩愈

肇初迈周嬴。
积照涵德镜， ——孟郊

传经俪金籝.食家行鼎鼐， ——韩愈

宠族饫弓旌。
奕制尽从赐， ——孟郊

殊私得逾程。
飞桥上架汉， ——韩愈

缭岸俯规瀛。
潇碧远输委， ——孟郊

湖嵌费携擎。
萄苜从大漠， ——韩愈

枫槠至南荆。
嘉植鲜危朽， ——孟郊

膏理易滋荣。
悬长巧纽翠， ——韩愈

象曲善攒珩。
鱼口星浮没， ——孟郊

马毛锦斑騂.五方乱风土， ——韩愈

百种分鉏耕。
葩蘖相妒出， ——孟郊

菲茸共舒晴。
类招臻倜诡， ——韩愈

翼萃伏衿缨。
危望跨飞动， ——孟郊

冥升蹑登闳。
春游轹靃靡， ——韩愈

彩伴飒嫈嫇。
遗灿飘的皪， ——孟郊

淑颜洞精诚。
娇应如在寤， ——韩愈

颓意若含酲。
鹓毳翔衣带， ——孟郊

鹅肪截佩璜。
文升相照灼， ——韩愈

武胜屠欃枪。
割锦不酬价， ——孟郊

构云有高营。
通波牣鳞介， ——韩愈

疏畹富萧蘅。
买养驯孔翠， ——孟郊

远苞树蕉栟。
鸿头排刺芡， ——韩愈

鹄pi攒瑰橙。
骛广杂良牧， ——孟郊

蒙休赖先盟。
罢旄奉环卫， ——韩愈

守封践忠贞。
战服脱明介， ——孟郊

朝冠飘彩纮。
爵勋逮僮隶， ——韩愈

簪笏自怀绷。
乳下秀嶷嶷， ——孟郊

椒蕃泣喤喤。
貌鉴清溢匣， ——韩愈

眸光寒发硎。
馆儒养经史， ——孟郊

缀戚觞孙甥。
考钟馈殽核， ——韩愈

戛鼓侑牢牲。
飞膳自北下， ——孟郊

函珍极东烹。
如瓜煮大卵， ——韩愈

比线茹芳菁。
海岳错口腹， ——孟郊

赵燕锡媌娙。
一笑释仇恨， ——韩愈

百金交弟兄。
货至貊戎市， ——孟郊

呼传鹦鹆令。
顺居无鬼瞰， ——韩愈

抑横免官评。
杀候肆凌翦， ——孟郊

笼原匝罝紭。
羽空颠雉鷃， ——韩愈

血路迸狐麖。
折足去踸踔， ——孟郊

蹙鬐怒dE鬤.跃犬疾翥鸟， ——韩愈

呀鹰甚饥虻。
算蹄记功赏， ——孟郊

裂脑擒摚掁。
猛毙牛马乐， ——韩愈

妖残枭鴼惸。
窟穷尚嗔视， ——孟郊

箭出方惊抨。
连箱载已实， ——韩愈

碍辙弃仍赢，喘觑锋刃点， ——孟郊

困冲株枿盲。
扫净豁旷旷， ——韩愈

骋遥略苹苹。
馋叉饱活脔， ——孟郊

恶嚼kq腥鲭。
岁律及郊至， ——韩愈

古音命韶韺。
旗旆流日月， ——孟郊

帐庐扶栋甍。
磊落奠鸿璧， ——韩愈

参差席香藑.玄祇祉兆姓， ——孟郊

黑秬饛丰盛。
庆流蠲瘥疠， ——韩愈

威畅捐fn輣.灵燔望高冏， ——孟郊

龙驾闻敲br.是惟礼之盛， ——韩愈

永用表其宏。
德孕厚生植， ——孟郊

恩熙完刖黥。
宅土尽华族， ——韩愈

连田间强甿.荫庾森岭桧， ——孟郊

啄场翙祥gu，畦肥翦韭z1， ——韩愈

陶固收盆罂。
利养积馀健， ——孟郊

孝思事严祊.掘云破嵽嵲， ——韩愈

采月漉坳泓。
寺砌上明镜， ——孟郊

僧盂敲晓钲。
泥象对骋怪， ——韩愈

铁钟孤舂锽.瘿颈闹鸠鸽， ——孟郊

蜿垣乱蛷蠑。
葚黑老蚕蠋， ——韩愈

麦黄韵鹂鹒.韶曙迟胜赏， ——孟郊

贤明戒先庚。
驰门填偪仄， ——韩愈

竞墅辗砯砰。
碎缬红满杏， ——孟郊

稠凝碧浮饧。
蹙绳觐娥婺， ——韩愈

斗草撷玑珵。
粉汗泽广额， ——孟郊

金星堕连璎。
鼻偷困淑郁， ——韩愈

眼剽强盯fU.是节饱颜色， ——孟郊

兹疆称都城。
书饶罄鱼茧， ——韩愈

纪盛播琴筝。
奚必事远觌， ——孟郊

无端逐羁伧。
将身亲魍魅， ——韩愈

浮迹侣鸥。
腥味空奠屈， ——孟郊

天年徒羡彭。
惊魂见蛇蚓， ——韩愈

触嗅值虾蟚.幸得履中气， ——孟郊

忝从拂天枨。
归私暂休暇， ——韩愈

驱明出庠黉。
鲜意竦轻畅， ——孟郊

连辉照琼莹。
陶暄逐风乙， ——韩愈

跃视舞晴蜻。
足胜自多诣， ——孟郊

心贪敌无勍。
始知乐名教， ——韩愈

何用苦拘伫。
毕景任诗趣， ——孟郊

焉能守硜硜。 ——韩愈

辱赠不知报，我歌尔其聆。
首叙始识面，次言后分形。

道途绵万里，日月垂十龄。
浚郊避兵乱，睢岸连门停。

肝胆一古剑，波涛两浮萍。
渍墨窜旧史，磨丹注前经。

义苑手秘宝，文堂耳惊霆。
暄晨躡露舄，暑夕眠风棂。

结友子让抗，请师我惭丁。
初味犹啖蔗，遂通斯建瓴。

搜奇日有富，嗜善心无宁。
石梁平侹侹，沙水光泠泠。

乘枯摘野艳，沈细抽潜腥。
游寺去陟巘，寻径返穿汀。

缘云竹竦竦，失路麻冥冥。
淫潦忽翻野，平芜眇开溟。

防泄堑夜塞，惧冲城昼扃。
及去事戎辔，相逢宴军伶。

觥秋纵兀兀，猎旦驰駉駉.从赋始分手，朝京忽同舲.

急时促暗棹，恋月留虚亭。
毕事驱传马，安居守窗萤。

梅花灞水别，宫烛骊山醒。
省选逮投足，乡宾尚摧翎。

尘祛又一掺，泪眦还双荧。
洛邑得休告，华山穷绝陉。

倚岩睨海浪，引袖拂天星。
日驾此回辖，金神所司刑。

泉绅拖修白，石剑攒高青。
磴藓澾拳跼，梯飚飐伶俜。

悔狂已咋指，垂诫仍镌铭。
峨豸忝备列，伏蒲愧分泾。

微诚慕横草，琐力摧撞筳.叠雪走商岭，飞波航洞庭。

下险疑堕井，守官类拘囹。荒餐茹獠蛊，幽梦感湘灵。
刺史肃蓍蔡，吏人沸蝗螟。点缀簿上字，趋跄閤前铃。
赖其饱山水，得以娱瞻听。紫树雕斐亹，碧流滴珑玲。
映波铺远锦，插地列长屏。愁狖酸骨死，怪花醉魂馨。
潜苞绛实坼，幽乳翠毛零。赦行五百里，月变三十蓂。
渐阶群振鹭，入学诲螟蛉。苹甘谢鸣鹿，罍满惭罄瓶。
冏冏抱瑚琏，飞飞联鶺鴒.鱼鬣欲脱背，虬光先照硎。
岂独出丑类，方当动朝廷。勤来得晤语，勿惮宿寒厅。

街东街西讲佛经，撞钟吹螺闹宫庭。广张罪福资诱胁，听众狎恰排浮萍。黄衣道士亦讲说，座下寥落如明星。
华山女儿家奉道，欲驱异教归仙灵。洗妆拭面著冠帔，白咽红颊长眉青。遂来升座演真诀，观门不许人开扃。
不知谁人暗相报，訇然振动如雷霆。扫除众寺人迹绝，骅骝塞路连辎輧。观中人满坐观外，后至无地无由听。
抽簪脱钏解环佩，堆金叠玉光青荧。天门贵人传诏召，六宫愿识师颜形。玉皇颔首许归去，乘龙驾鹤来青冥。
豪家少年岂知道，来绕百匝脚不停。云窗雾阁事恍惚，重重翠幕深金屏。仙梯难攀俗缘重，浪凭青鸟通丁宁。
看雪乘清旦，无人坐独谣。拂花轻尚起，落地暖初销。
已讶陵歌扇，还来伴舞腰。洒篁留密节，著柳送长条。
入镜鸾窥沼，行天马度桥。遍阶怜可掬，满树戏成摇。
江浪迎涛日，风毛纵猎朝。弄闲时细转，争急忽惊飘。
城险疑悬布，砧寒未捣绡。莫愁阴景促，夜色自相饶。
吾少时读《醉乡记》，私怪隐居者无所累于世，而犹有是言，岂诚旨于味耶？及读阮籍、陶潜诗，乃知彼虽偃蹇，不欲与世接，然犹未能平其心，或为事物是非相感发，于是有托而逃焉者也。
若颜子操瓢与箪，曾参歌声若出金石，彼得圣人而师之，汲汲每若不可及，其于外也固不暇，尚何曲之托，而昏冥之逃耶？

吾又以为悲醉乡之徒不遇也。
建中初，天子嗣位，有意贞观、开元之丕绩，在廷之臣争言事。
当此时，醉乡之后世又以直废吾既悲醉乡之文辞，而又嘉良臣之烈，思识其子孙。
今子之来见我也，无所挟，吾犹将张之；况文与行不失其世守，浑然端且厚。
惜乎吾力不能振之，而其言不见信于世也。
于其行，姑分之饮酒。

<h2>月池</h2>
<a href="https://so.gushiwen.org/shiwenv_83ac5ea5dacd.aspx" target="_blank"><b>奉和虢州刘给事使君三堂新题二十一咏。月池</b></a>

寒池月下明，新月池边曲。
若不妒清妍，却成相映烛。

<script type='text/javascript' src='readbook.js'></script>
<script>
var lazyLoadInstance = new LazyLoad({
    elements_selector: ".lazy"
    // ... more custom settings?
});
</script>
</pre></body></html>
