<head>
<meta http-equiv="Content-Type" content="text/html; charset=utf-8">
<style>
html {
  overflow:   scroll;
}
::-webkit-scrollbar {
    width: 0px;
    background: transparent; /* make scrollbar transparent */
}

body {
 margin: auto;
 width: 60%;
 font-size: 24px;
 background-color: #000000;
 color: #20C030;
}
img {width: 650px; margin-top: 2%;margin-bottom: 5%;}
</style>

</head>
<body>
<br>
<br>

<p align="center">纳兰性德词全集（《饮水词》）</p>

<p>梦江南<br>
昏鸦尽，小立恨因谁?<br>
急雪乍翻香阁絮，轻风吹到胆瓶梅，心字已成灰。<br><br>
菩萨蛮<br>
萧萧几叶风兼雨，离人偏识长更苦。<br>
欹枕数秋天，蟾蜍下早弦。<br>
<br>
夜寒惊被薄，泪与灯花落。<br>
无处不伤心，轻尘在玉琴。<br><br>
又<br>
催花未歇花奴鼓，酒醒已见残红舞。<br>
不忍覆余觞，临风泪数行。<br>
<br>
粉香看又别，空剩当时月。<br>
月也异当时，凄清照鬓丝。<br><br>
又<br>
春云吹散湘帘雨，絮黏蝴蝶飞还住。<br>
人在玉楼中，楼高四面风。<br>
<br>
柳烟丝一把，暝色笼鸳瓦。<br>
休近小阑干，夕阳无限山。<br><br>
菩萨蛮<br>
隔花才歇帘纤雨，一声弹指浑无语。<br>
梁燕自双归，长条脉脉垂。<br>
<br>
小屏山色远，妆薄铅华浅。<br>
独自立瑶阶，透寒金缕鞋。<br><br>
又<br>
晶帘一片伤心白，云鬟香雾成遥隔。<br>
无语问添衣，桐阴月已西。<br>
<br>
西风鸣络纬，不许愁人睡。<br>
只是去年秋，如何泪欲流。<br><br>
临江仙<br>
点滴芭蕉心欲碎，声声催忆当初。<br>
欲眠还展旧时书。<br>
鸳鸯小字，犹记手生疏。<br>
<br>
倦眼乍低缃帙乱，重看一半模糊。<br>
幽窗冷雨一灯孤。<br>
料应情尽，还道有情无？<br>
<br>
又<br>
昨夜个人曾有约，严城玉漏三更。<br>
一钩新月几疏星。<br>
夜阑犹未寝，人静鼠窥灯。<br>
<br>
原是瞿唐风间阻，错教人恨无情。<br>
小阑干外寂无声。<br>
几回肠断处，风动护花铃。<br><br>
虞美人<br>
春情只到梨花薄，片片催零落。<br>
夕阳何事近黄昏，不道人间犹有未招魂。<br>
<br>
银笺别梦当时句，密绾同心苣。<br>
为伊判作梦中人，长向画图清夜唤真真。<br><br>
又<br>
曲阑深处重相见，匀泪偎人颤。<br>
凄凉别后两应同，最是不胜清怨月明中。<br>
<br>
半生已分孤眠过，山枕檀痕涴。<br>
忆来何事最销魂，第一折技花样画罗裙。<br><br>
又<br>
银床淅沥青梧老，屧粉秋蛩扫。<br>
采香行处蹙连钱，拾得翠翘何恨不能言。<br>
<br>
回廊一寸相思地，落月成孤倚。<br>
背灯和月就花阴，已是十年踪迹十年心。<br><br>
又（秋夕信步）<br>
愁痕满地无人省，露湿琅玕影。<br>
闲阶小立倍荒凉。<br>
还剩旧时月色在潇湘。<br>
<br>
薄情转是多情累，曲曲柔肠碎。<br>
红笺向壁字模糊，忆共灯前呵手为伊书。<br><br>
鬓云松令<br>
枕函香，花径漏。<br>
依约相逢，絮语黄昏后。<br>
时节薄寒人病酒，铲地梨花，彻夜东风瘦。<br>
<br>
掩银屏，垂翠袖。<br>
何处吹箫，脉脉情微逗。<br>
肠断月明红豆蔻，月似当时，人似当时否？<br>
<br>
青衫湿　悼亡<br>
近来无限伤心事，谁与话长更？从教分付，绿窗红泪，早雁初莺。<br>
<br>
当时领略，而今断送，总负多情。<br>
忽疑君到，漆灯风飐，痴数春星。<br><br>
沁园春　丁巳重阳前三日，梦亡妇淡装素服，执手哽咽，语多不复能记。<br>
但临别有云：“衔恨愿为天上月，年年犹得向郎圆。<br>
”妇素未工诗，不知何以得此也，觉后感赋<br>
瞬息浮生，薄命如斯，低徊怎忘。<br>
记绣榻闲时，并吹戏雨；雕阑曲处，同倚斜阳。<br>
梦好难留，诗残莫续，赢得更深哭一场。<br>
遗容在，只灵飙一转，未许端详。<br>
<br>
重寻碧落茫茫。<br>
料短发、朝来定有霜。<br>
便人间天上，尘缘未断；春花秋叶，触绪还伤。<br>
欲结绸缪，翻惊摇落，减尽荀衣昨日香。<br>
真无奈，倩声声邻笛，谱出回肠。<br><br>
于中好　七月初四夜风雨，其明日是亡妇生辰<br>
尘满疏帘素带飘，真成暗度可怜宵。<br>
几回偷拭青衫泪，忽傍犀奁见翠翘。<br>
<br>
惟有恨，转无聊。<br>
五更依旧落花朝。<br>
衰杨叶尽丝难尽，冷雨凄风打画桥。<br><br>
南乡子　为亡妇题照<br>
泪咽却无声，只向从前悔薄情，凭仗丹青重省识。<br>
盈盈。<br>
一片伤心画不成。<br>
<br>
别语忒分明。<br>
午夜鹣鹣梦早醒。<br>
卿自早醒侬自梦，更更。<br>
泣尽风檐夜雨铃。<br><br>
金缕曲　亡妇忌日有感<br>
此恨何时已。<br>
滴空阶、寒更雨歇，葬花天气。<br>
三载悠悠魂梦杳，是梦久应醒矣。<br>
料也觉、人间无味。<br>
不及夜台尘土隔，冷清清、一片埋愁地。<br>
钗钿约，竟抛弃。<br>
<br>
重泉若有双鱼寄。<br>
好知他、年来苦乐，与谁相倚。<br>
我自中宵成转侧，忍听湘弦重理。<br>
待结个、他生知已。<br>
还怕两人俱薄命，再缘悭、剩月零风里。<br>
清泪尽，纸灰起。<br><br>
蝶恋花<br>
辛苦最怜天上月，一夕如环，夕夕都成玦。<br>
若似月轮终皎洁，不辞冰雪为卿热。<br>
<br>
无那尘缘容易绝，燕子依然，软踏帘钩说。<br>
唱罢秋坟愁未歇，春丛认取双栖蝶。<br><br>
蝶恋花<br>
又到绿杨曾折处，不语垂鞭，踏遍清秋路。<br>
衰草连天无意绪，雁声远向萧关去。<br>
<br>
不恨天涯行役苦，只恨西风，吹梦成今古。<br>
明日客程还几许，沾衣况是新寒雨。<br><br>
山花子<br>
林下荒苔道韫家，生怜玉骨委尘沙。<br>
愁向风前无处说，数归鸦。<br>
<br>
半世浮萍随逝水，一宵冷雨葬名花。<br>
魂是柳绵吹欲碎，绕天涯。<br><br>
清平乐<br>
凄凄切切，惨淡黄花节。<br>
梦里砧声浑未歇，那更乱蛩悲咽。<br>
<br>
尘生燕子空楼，抛残弦索床头。<br>
一样晓风残月，而今触绪添愁。<br><br>
又<br>
风鬟雨鬓，偏是来无准。<br>
倦倚玉兰看月晕，容易语低香近。<br>
<br>
软风吹过窗纱，心期便隔天涯。<br>
从此伤春伤别，黄昏只对梨花。<br><br>
如梦令<br>
正是辘轳金井，满砌落花红冷。<br>
蓦地一相逢，心事眼波难定。<br>
谁省，谁省。<br>
从此簟纹灯影。<br><br>
又<br>
黄叶青苔归路，屧粉衣香何处。<br>
消息竟沉沉，今夜相思几许。<br>
秋雨，秋雨，一半因风吹去。<br><br>
又<br>
纤月黄昏庭院，语密翻教醉浅。<br>
知否那人心？旧恨新欢相半。<br>
谁见？谁见？珊枕泪痕红泫。<br><br>
采桑子<br>
彤霞久绝飞琼字，人在谁边。<br>
人在谁边，今夜玉清眠不眠。<br>
<br>
香销被冷残灯灭，静数秋天。<br>
静数秋天，又误心期到下弦。<br><br>
又<br>
谁翻乐府凄凉曲？风也萧萧，雨也萧萧，瘦尽灯花又一宵。<br>
<br>
不知何事萦怀抱，醒也无聊，醉也无聊，梦也何曾到谢桥。<br><br>
又<br>
冷香萦遍红桥梦，梦觉城笳。<br>
月上桃花，雨歇春寒燕子家。<br>
<br>
箜篌别后谁能鼓，肠断天涯。<br>
暗损韶华，一缕茶烟透碧纱。<br><br>
采桑子<br>
桃花羞作无情死，感激东风。<br>
吹落娇红，飞入窗间伴懊侬。<br>
<br>
谁怜辛苦东阳瘦，也为春慵。<br>
不及芙蓉，一片幽情冷处浓。<br><br>
又<br>
海天谁放冰轮满，惆怅离情。<br>
莫说离情，但值良宵总泪零。<br>
<br>
只应碧落重相见，那是今生。<br>
可奈今生，刚作愁时又忆卿。<br><br>
又<br>
拨灯书尽红笺也，依旧无聊。<br>
玉漏迢迢，梦里寒花隔玉箫。<br>
<br>
几竿修竹三更雨，叶叶萧萧。<br>
分付秋潮，莫误双鱼到谢桥。<br><br>
又<br>
凉生露气湘弦润，暗滴花梢。<br>
帘影谁摇，燕蹴风丝上柳条。<br>
<br>
舞鹍镜匣开频掩，檀粉慵调。<br>
朝泪如潮，昨夜香衾觉梦遥。<br><br>
又<br>
土花曾染湘娥黛，铅泪难消。<br>
清韵谁敲，不是犀椎是凤翘。<br>
<br>
只应长伴端溪紫，割取秋潮。<br>
鹦鹉偷教，方响前头见玉箫。<br><br>
又<br>
白衣裳凭朱阑立，凉月趖西。<br>
点鬓霜微，岁晏知君归不归？<br>
残更目断传书雁，尺素还稀。<br>
一味相思，准拟相看似旧时。<br><br>
采桑子<br>
谢家庭院残更立，燕宿雕粱。<br>
月度银墙，不辨花丛那辨香？<br>
此情已自成追忆，零落鸳鸯。<br>
雨歇微凉，十一年前梦一场。<br><br>
又<br>
而今才道当时错，心绪凄迷。<br>
红泪偷垂，满眼春风百事非。<br>
<br>
情知此后来无计，强说欢期。<br>
一别如斯，落尽犁花月又西。<br><br>
画堂春<br>
一生一代一双人，争教两处销魂。<br>
相思相望不相亲，天为谁春？<br>
浆向蓝桥易乞，药成碧海难奔。<br>
若容相访饮牛津，相对忘贫。<br><br>
落花时<br>
夕阳谁唤下楼梯，一握香荑。<br>
回头忍笑阶前立，总无语，也依依。<br>
<br>
笺书直恁无凭据，休说相思。<br>
劝伊好向红窗醉，须莫及，落花时。<br><br>
河传<br>
春浅，红怨。<br>
掩双环，微雨花间画闲。<br>
无言暗将红泪弹。<br>
阑珊，香销轻梦还。<br>
<br>
斜倚画屏思往事，皆不是，空作相思字。<br>
记当时，垂柳丝，花枝，满庭蝴蝶儿。<br><br>
浣溪沙<br>
记绾长条欲别难。<br>
盈盈自此隔银湾。<br>
便无风雪也摧残。<br>
<br>
青雀几时裁锦字，玉虫连夜剪春幡。<br>
不禁辛苦况相关。<br><br>
又<br>
谁念西风独自凉，萧萧黄叶闭疏窗。<br>
沉思往事立残阳。<br>
<br>
被酒莫惊春睡重，赌书消得泼茶香。<br>
当时只道是寻常。<br><br>
又<br>
莲漏三声烛半条，杏花微雨湿轻绡，那将红豆寄无聊？<br>
春色已看浓似酒，归期安得信如潮，离魂入夜倩谁招？<br>
<br>
又<br>
风髻抛残秋草生。<br>
高梧湿月冷无声。<br>
当时七夕记深盟。<br>
<br>
信得羽衣传钿合，悔教罗袜葬倾城。<br>
人间空唱雨淋铃。<br><br>
又<br>
一半残阳下小楼，朱帘斜控软金钩。<br>
倚栏无绪不能愁。<br>
<br>
有个盈盈骑马过，薄妆浅黛亦风流。<br>
见人羞涩却回头。<br><br>
摊破浣溪沙<br>
风絮飘残已化萍，泥莲刚倩藕丝萦；珍重别拈香一瓣，记前生。<br>
<br>
人到情多情转薄，而今真个悔多情；又到断肠回首处，泪偷零。<br><br>
相见欢<br>
落花如梦凄迷，麝烟微，又是夕阳潜下小楼西。<br>
<br>
愁无限，消瘦尽，有谁知？闲教玉笼鹦鹉念郎诗。<br><br>
减字木兰花<br>
烛花摇影，冷透疏衾刚欲醒。<br>
待不思量，不许孤眠不断肠。<br>
<br>
茫茫碧落，天上人间情一诺。<br>
银汉难通，稳耐风波愿始从。<br><br>
又<br>
相逢不语，一朵芙蓉著秋雨。<br>
小晕红潮，斜溜鬟心只凤翘。<br>
<br>
待将低唤，直为凝情恐人见。<br>
欲诉幽怀，转过回阑叩玉钗。<br><br>
木兰花令　拟古决绝词<br>
人生若只如初见，何事秋风悲画扇？等闲变却故人心，却道故人心易变。<br>
<br>
骊山语罢清宵半，泪雨零铃终不怨。<br>
何如薄倖锦衣郎，比翼连枝当日愿。<br><br>
浪淘沙<br>
夜雨做成秋，恰上心头，教他珍重护风流。<br>
端的为谁添病也，更为谁羞？<br>
密意未曾休，密愿难酬。<br>
珠帘四卷月当楼。<br>
暗忆欢期真似梦，梦也须留。<br><br>
又<br>
红影湿幽窗，瘦尽春光。<br>
雨余花外却斜阳。<br>
谁见薄衫低髻子，抱膝思量。<br>
<br>
莫道不凄凉，早近持觞。<br>
暗思何事断人肠。<br>
曾是向他春梦里，瞥遇回廊。<br><br>
鹧鸪天　离恨<br>
背立盈盈故作羞，手挼梅蕊打肩头。<br>
欲将离恨寻郎说，待得郎归恨却休。<br>
<br>
云澹澹，水悠悠，一声横笛锁空楼。<br>
何时共泛春溪月，断岸垂杨一叶舟。<br><br>
生查子<br>
东风不解愁，偷展湘裙衩。<br>
独夜背纱笼，影著纤腰画。<br>
<br>
爇尽水沉烟，露滴鸳鸯瓦。<br>
花骨冷宜香，小立樱桃下。<br><br>
又<br>
惆怅彩云飞，碧落知何许？不见合欢花，空倚相思树。<br>
<br>
总是别时情，那得分明语。<br>
判得最长宵，数尽厌厌雨。<br><br>
荷叶杯<br>
知己一人谁是？已矣。<br>
赢得误他生。<br>
有情终古似无情，别语悔分明。<br>
<br>
莫道芳时易度，朝暮。<br>
珍重好花天。<br>
为伊指点再来缘，疏雨洗遗钿。<br><br>
忆江南　宿双林禅院有感<br>
心灰尽，有发未全僧。<br>
风雨消磨生死别，似曾相识只孤檠，情在不能醒。<br>
<br>
摇落后，清吹那堪听。<br>
淅沥暗飘金井叶，乍闻风定又钟声，薄福荐倾城。<br><br>
玉连环影<br>
何处几叶萧萧雨。<br>
湿尽檐花，花底人无语。<br>
掩屏山，玉炉寒。<br>
谁见两眉愁聚倚阑干。<br>
<br>
（按：此调谱律不载，或亦自度曲）<br>
<br>
浣溪沙<br>
消息谁传到拒霜？两行斜雁碧天长，晚秋风景倍凄凉。<br>
<br>
银蒜押帘人寂寂，玉钗敲烛信茫茫。<br>
黄花开也近重阳。<br><br>
浣溪沙<br>
谁道飘零不可怜，旧游时节好花天，断肠人去自经年。<br>
<br>
一片晕红才著雨，几丝柔绿乍和烟。<br>
倩魂销尽夕阳前。<br><br>
南乡子<br>
烟暖雨初收，落尽繁花小院幽。<br>
摘得一双红豆子，低头，说著分携泪暗流。<br>
<br>
人去似春休，卮酒曾将酹石尤。<br>
别自有人桃叶渡，扁舟，一种烟波各自愁。<br><br>
天仙子<br>
月落城乌啼未了，起来翻为无眠早。<br>
薄霜庭院怯生衣，心悄悄，红阑绕，此情待共谁人晓？<br>
<br>
蝶恋花<br>
眼底风光留不住，和暖和香，又上雕鞍去。<br>
欲倩烟丝遮别路，垂杨那是相思树。<br>
<br>
惆怅玉颜成间阻，何事东风，不作繁华主。<br>
断带依然留乞句，斑骓一系无寻处。<br><br>
谒金门<br>
风丝袅，水浸碧天清晓。<br>
一镜湿云清未了，雨晴春草草。<br>
<br>
梦里轻螺谁扫。<br>
帘外落花红小。<br>
独睡起来情悄悄，寄愁何处好？<br>
<br>
金人捧露盘　净业寺观莲，有怀荪友<br>
藕风轻，莲露冷，断虹收，正红窗、初上帘钩。<br>
田田翠盖，趁斜阳鱼浪香浮。<br>
此时画阁垂杨岸，睡起梳头。<br>
<br>
旧游踪，招提路，重到处，满离忧。<br>
想芙蓉湖上悠悠。<br>
红衣狼藉，卧看桃叶送兰舟。<br>
午风吹断江南梦，梦里菱讴。<br><br>
梦江南<br>
新来好，唱得虎头词。<br>
一片冷香惟有梦，十分清瘦更无诗。<br>
标格早梅知。<br><br>
清平乐　忆梁汾<br>
才听夜雨，便觉秋如许。<br>
绕砌蛩螿人不语，有梦转愁无据。<br>
<br>
乱山千叠横江，忆君游倦何方。<br>
知否小窗红烛。<br>
照人此夜凄凉.<br>
<br>
金缕曲　慰西溟<br>
何事添凄咽？但由他、天公簸弄，莫教磨涅。<br>
失意每多如意少，终古几人称屈。<br>
须知道、福因才折。<br>
独卧藜床看北斗，背高城、玉笛吹成血。<br>
听谯鼓，二更彻。<br>
<br>
丈夫未肯因人热，且乘闲、五湖料理，扁舟一叶。<br>
泪似秋霖挥不尽，洒向野田黄蝶。<br>
须不羡、承明班列。<br>
马迹车尘忙未了，任西风、吹冷长安月。<br>
又萧寺，花如雪。<br><br>
又　姜西溟言别，赋此赠之<br>
谁复留君住？叹人生、几翻离合，便成迟暮。<br>
最忆西窗同翦烛，却话家山夜雨。<br>
不道只、暂时相聚。<br>
衮衮长江萧萧木，送遥天、白雁哀鸣去。<br>
黄叶下，秋如许。<br>
<br>
曰归因甚添愁绪。<br>
料强似、冷烟寒月，栖迟梵宇。<br>
一事伤心君落魄，两鬓飘萧未遇。<br>
有解忆、长安儿女。<br>
裘敝入门空太息，信古来、才命真相负。<br>
身世恨，共谁语。<br><br>
点绛唇<br>
小院新凉，晚来顿觉罗衫薄。<br>
不成孤酌，形影空酬酢。<br>
<br>
萧寺怜君，别绪应萧索。<br>
西风恶，夕阳吹角，一阵槐花落。<br><br>
百字令　宿汉儿村<br>
无情野火，趁西风烧遍、天涯芳草。<br>
榆塞重来冰雪里，冷入鬓丝吹老。<br>
牧马长嘶，征笳乱动，并入愁怀抱。<br>
定知今夕，庾郎瘦损多少。<br>
<br>
便是脑满肠肥，尚难消受，此荒烟落照。<br>
何况文园憔悴后，非复酒垆风调。<br>
回乐峰寒，受降城远，梦向家山绕。<br>
茫茫百感，凭高唯有清啸。<br><br>
浣溪沙<br>
欲寄愁心朔雁边，西风浊酒惨离颜。<br>
黄花时节碧云天。<br>
<br>
古戍烽烟迷斥堠，夕阳村落解鞍鞯。<br>
不知征战几人还。<br><br>
浣溪沙<br>
身向云山那畔行。<br>
北风吹断马嘶声。<br>
深秋远塞若为情。<br>
<br>
一抹晚烟荒戍垒，半竿斜日旧关城。<br>
古今幽恨几时平。<br><br>
浣溪沙<br>
已惯天涯莫浪愁，寒云衰草渐成秋。<br>
漫因睡起又登楼。<br>
<br>
伴我萧萧惟代马，笑人寂寂有牵牛。<br>
劳人只合一生休。<br><br>
浣溪沙<br>
万里阴山万里沙，谁将绿鬓斗霜华。<br>
年来强半在天涯。<br>
<br>
魂梦不离金屈戍，画图亲展玉鸦叉。<br>
生怜瘦减一分花。<br><br>
浣溪沙<br>
杨柳千条送马蹄，北来征雁旧南飞，客中谁与换春衣。<br>
<br>
终古闲情归落照，一春幽梦逐游丝，信回刚道别多时。<br><br>
相见欢<br>
微云一抹遥峰，冷溶溶，恰与个人清晓画眉同。<br>
<br>
红蜡泪，青绫被，水沉浓，却与黄茅野店听西风。<br><br>
南歌子　古戍<br>
古戍饥乌集，荒城野雉飞。<br>
何年劫火剩残灰，试看英雄碧血，满龙堆。<br>
<br>
玉帐空分垒，金笳已罢吹。<br>
东风回首尽成非，不道兴亡命也，岂人为。<br><br>
浪淘沙　望海<br>
蜃阙半模糊，踏浪惊呼。<br>
任将蠡测笑江湖。<br>
沐日光华还浴月，我欲乘桴。<br>
<br>
钓得六鳖无？竿拂珊瑚。<br>
桑田清浅问麻姑。<br>
水气浮天天接水，那是蓬壶？<br>
<br>
好事近<br>
马首望青山，零落繁华如此。<br>
再向断烟衰草，认藓碑题字。<br>
<br>
休寻折戟话当年，只洒悲秋泪。<br>
斜日十三陵下，过新丰猎骑。<br><br>
采桑子　九日<br>
深秋绝塞谁相忆，木叶萧萧。<br>
乡路迢迢。<br>
六曲屏山和梦遥。<br>
<br>
佳时倍惜风光别，不为登高。<br>
只觉魂销。<br>
南雁归时更寂寥。<br><br>
南楼令　塞外重九<br>
古木向人秋，惊蓬掠鬓稠。<br>
是重阳、何处堪愁。<br>
记得当年惆怅事，正风雨，下南楼。<br>
<br>
断梦几能留，香魂一哭休。<br>
怪凉蝉、空满衾裯。<br>
霜落乌啼浑不睡，偏想出，旧风流。<br><br>
点绛唇　黄花城早望<br>
五夜光寒，照来积雪平于栈。<br>
西风何限，自起披衣看。<br>
<br>
对此茫茫，不觉成长叹。<br>
何时旦，晓星欲散，飞起平沙雁。<br><br>
蝶恋花　出塞<br>
今古河山无定拒。<br>
画角声中，牧马频来去。<br>
满目荒凉谁可语？西风吹老丹枫树。<br>
<br>
从前幽怨应无数。<br>
铁马金戈，青冢黄昏路。<br>
一往情深深几许？深山夕照深秋雨。<br><br>
长相思<br>
山一程，水一程，身向逾关那畔行，夜深千帐灯。<br>
<br>
风一更，雪一更，聒碎乡心梦不成，故园无此声。<br><br>
如梦令<br>
万帐穹庐人醉，星影摇摇欲坠。<br>
归梦隔狼河，又被河声搅碎。<br>
还睡，还睡，解道醒来无味。<br><br>
菩萨蛮<br>
朔风吹散三更雪，倩魂犹恋桃花月。<br>
梦好莫催醒，由他好处行。<br>
<br>
无端听画角，枕畔红冰薄。<br>
塞马一声嘶，残星拂大旗。<br><br>
菩萨蛮<br>
为春憔悴留春住，那禁半霎催归雨。<br>
深巷卖樱桃，雨余红更娇。<br>
<br>
黄昏清泪阁，忍便花飘泊。<br>
消得一声莺，东风三月情。<br>
<br>
（下阙第二句纳兰手迹作“忍共”。<br>
）<br>
<br>
菩萨蛮<br>
问君何事轻离别，一年能几团圆月。<br>
杨柳乍如丝，故园春尽时。<br>
<br>
春归归不得，两桨松花隔。<br>
旧事逐寒潮，啼鹃恨未消<br>
<br>
又<br>
榛荆满眼山城路，征鸿不为愁人住。<br>
何处是长安，湿云吹雨寒。<br>
<br>
丝丝心欲碎，应是悲秋泪。<br>
泪向客中多，归时又奈何。<br><br>
又<br>
黄云紫塞三千里，女墙西畔啼乌起。<br>
落日万山寒，萧萧猎马还。<br>
<br>
笳声听不得，入夜空城黑。<br>
秋梦不归家，残灯落碎花。<br><br>
清平乐<br>
烟轻雨小，望里青难了。<br>
一缕断虹垂树杪，又是乱山残照。<br>
<br>
凭高目断征途，暮云千里平芜。<br>
日夜河流东下，锦书应托双鱼。<br><br>
清平乐　发汉儿村题壁<br>
参横月落，客绪从谁托。<br>
望里家山云漠漠，似有红楼一角。<br>
<br>
不如意事年年，消磨绝塞风烟。<br>
输与五陵公子，此时梦绕花前。<br><br>
清平乐　弹琴峡题壁<br>
泠泠彻夜，谁是知音者？如梦前朝何处也，一曲边愁难写。<br>
<br>
极天关塞云中，人随雁落西风。<br>
唤取红襟翠袖，莫教泪洒英雄。<br><br>
于中好<br>
谁道阴山行路难。<br>
风毛雨血万人欢。<br>
松梢露点沾鹰绁，芦叶溪深没马鞍。<br>
<br>
依树歇，映林看。<br>
黄羊高宴簇金盘。<br>
萧萧一夕霜风紧，却拥貂裘怨早寒。<br><br>
于中好<br>
别绪如丝睡不成，那堪孤枕梦边城。<br>
因听紫塞三更雨，却忆红楼半夜灯。<br>
<br>
书郑重，恨分明，天将愁味酿多情。<br>
起来呵手封题处，偏到鸳鸯两字冰。<br><br>
于中好<br>
雁贴寒云次第飞，向南犹自怨归迟。<br>
谁能瘦马关山道，又到西风扑鬓时。<br>
<br>
人杳杳，思依依，更无芳树有乌啼。<br>
凭将扫黛窗前月，持向今朝照别离。<br><br>
生查子<br>
短焰剔残花，夜久边声寂。<br>
倦舞却闻鸡，暗觉青绫湿。<br>
<br>
天水接冥濛，一角西南白。<br>
欲渡浣花溪，远梦轻无力。<br><br>
满庭芳<br>
堠雪翻鸦，河冰跃马，惊风吹度龙堆。<br>
阴燐夜泣，此景总堪悲。<br>
待向中宵起舞，无人处、那有村鸡。<br>
只应是，金笳暗拍，一样泪沾衣。<br>
<br>
须知今古事，棋枰胜负，翻覆如斯。<br>
叹纷纷蛮触，回首成非。<br>
剩得几行青史，斜阳下、断碣残碑。<br>
年华共，混同江水，流去几时回。<br><br>
踏莎行<br>
倚柳题笺，当花侧帽，赏心应比驱驰好。<br>
错教双鬓受东风，看吹绿影成丝早。<br>
<br>
金殿寒鸦，玉阶春草，就中冷暖和谁道？小楼明月镇长闲，人生何事缁尘老。<br><br>
浣溪沙<br>
十里湖光载酒游，青帘低映白苹洲。<br>
西风听彻采菱讴。<br>
<br>
沙岸有时双袖拥，画船何处一竿收。<br>
归来无语晚妆楼。<br><br>
渔父<br>
收却纶竿落照红，秋风宁为翦芙蓉。<br>
<br>
人淡淡，水濛濛，吹入芦花短笛中。<br><br>
点绛唇　咏风兰<br>
别样幽芬，更无浓艳催开处。<br>
凌波欲去，且为东风住。<br>
<br>
忒煞萧疏，怎耐秋如许？还留取，冷香半缕，第一湘江雨。<br><br>
眼儿媚　咏梅<br>
莫把琼花比澹妆，谁似白霓裳。<br>
别样清幽，自然标格，莫近东墙。<br>
<br>
冰肌玉骨天分付，兼付与凄凉。<br>
可怜遥夜，冷烟和月，疏影横窗。<br><br>
临江仙　孤雁<br>
霜冷离鸿惊失伴，有人同病相怜。<br>
拟凭尺素寄愁边，愁多书屡易，双泪落灯前。<br>
<br>
莫对月明思往事，也知消减年年。<br>
无端嘹唳一声传，西风吹只影，刚是早秋天。<br><br>
卜算子　新柳<br>
娇软不胜垂，瘦怯那禁舞。<br>
多事年年二月风，翦出鹅黄缕。<br>
<br>
一种可怜生，落日和烟雨。<br>
苏小门前长短条，即渐迷行处。<br><br>
临江仙　寒柳<br>
飞絮飞花何处是？层冰积雪摧残。<br>
疏疏一树五更寒。<br>
爱他明月好，憔悴也相关。<br>
<br>
最是繁丝摇落后，转教人忆春山。<br>
湔裙梦断续应难。<br>
西风多少恨，吹不散眉弯。<br><br>
采桑子<br>
非关癖爱轻模样，冷处偏佳。<br>
别有根芽，不是人间富贵花。<br>
<br>
谢娘别后谁能惜，飘泊天涯。<br>
寒月悲笳，万里西风瀚海沙。<br><br>
减字木兰花　新月<br>
晚妆欲罢，更把纤眉临镜画。<br>
准待分明，和雨和烟两不胜。<br>
<br>
莫教星替，守取团圆终必遂。<br>
此夜红楼，天上人间一样愁。<br><br>
望江南　咏弦月<br>
初八月，半镜上青霄。<br>
斜倚画阑娇不语，暗移梅影过红桥，裙带北风飘。<br><br>
浣溪沙　姜女庙<br>
海色残阳影断霓，寒涛日夜女郎祠。<br>
翠钿尘网上蛛丝。<br>
<br>
澄海楼高空极目，望夫石在且留题。<br>
六王如梦祖龙非。<br><br>
又　红桥怀古，和王阮亭韵<br>
无恙年年汴水流。<br>
一声水调短亭秋。<br>
旧时明月照扬州。<br>
<br>
曾是长隄牵锦缆，绿杨清瘦至今愁。<br>
玉钩斜路近迷楼。<br><br>
于中好　咏史<br>
马上吟成促渡江，分明闲气属闺房。<br>
生憎久闭金铺暗，花冷回心玉一床。<br>
<br>
添哽咽，足凄凉。<br>
谁教生得满身香。<br>
只今西海年年月，犹为萧家照断肠。<br><br>
采桑子<br>
那能寂寞芳菲节，欲话生平。<br>
夜已三更。<br>
一阕悲歌泪暗零。<br>
<br>
须知秋叶春花促，点鬓星星。<br>
遇酒须倾，莫问千秋万岁名。<br><br>
点降唇<br>
一种蛾眉，下弦不似初弦好。<br>
庚郎未老，何事伤心早？<br>
素壁斜辉，竹影横窗扫。<br>
空房悄，乌啼欲晓，又下西楼了。<br><br>
朝中措<br>
蜀弦秦柱不关情，尽日掩云屏。<br>
已惜轻翎退粉，更嫌弱絮为萍。<br>
<br>
东风多事，余寒吹散，烘暖微酲。<br>
看尽一帘红雨，为谁亲系花铃？<br>
<br>
天仙子　渌水亭秋夜<br>
水浴凉蟾风入袂，鱼鳞触损金波碎。<br>
好天良夜酒盈樽，心自醉，愁难睡，西南月落城乌起。<br><br>
浣溪沙<br>
残雪凝辉冷画屏。<br>
落梅横笛已三更，更无人处月胧明。<br>
<br>
我是人间惆怅客，知君何事泪纵横。<br>
断肠声里忆平生。<br><br>
浣溪沙<br>
伏雨朝寒悉不胜，那能还傍杏花行。<br>
去年高摘斗轻盈。<br>
<br>
漫惹炉烟双袖紫，空将酒晕一衫青。<br>
人间何处问多情。<br><br>
虞美人<br>
残灯风灭炉烟冷，相伴唯孤影。<br>
判叫狼藉醉清樽，为问世间醒眼是何人。<br>
<br>
难逢易散花间酒，饮罢空搔首。<br>
闲愁总付醉来眠，只恐醒时依旧到樽前。<br><br>
风流子　秋郊射猎<br>
平原草枯矣，重阳后，黄叶树骚骚。<br>
记玉勒青丝，落花时节，曾逢拾翠，忽听吹箫。<br>
今来是、烧痕残碧尽，霜影乱红凋。<br>
秋水映空，寒烟如织，皂雕飞处，天惨云高。<br>
<br>
人生须行乐，君知否。<br>
容易两鬓萧萧。<br>
自与东君作别，刬地无聊。<br>
算功名何许，此身博得，短衣射虎，沽酒西郊。<br>
便向夕阳影里，倚马挥毫。<br><br>
清平乐<br>
将愁不去，秋色行难住。<br>
六曲屏山深院宇，日日风风雨雨。<br>
<br>
雨晴篱菊初香，人言此日重阳。<br>
回首凉云暮叶，黄昏无限思量。<br><br>
琵琶仙　中秋<br>
碧海年年，试问取、冰轮为谁圆缺？吹到一片秋香，清辉了如雪。<br>
愁中看好天良夜，知道尽成悲咽。<br>
只影而今，那堪重对，旧时明月。<br>
<br>
花径里、戏捉迷藏，曾惹下萧萧井梧叶。<br>
记否轻纨小扇，又几番凉热。<br>
只落得、填膺百感，总茫茫、不关离别。<br>
一任紫玉无情，夜寒吹裂。<br><br>
菩萨蛮<br>
晓寒瘦著西南月，丁丁漏箭余香咽。<br>
春已十分宜，东风无是非。<br>
<br>
蜀魂羞顾影，玉照斜红冷。<br>
谁唱《后庭花》，新年忆旧家。<br><br>
于中好<br>
独背残阳上小楼，谁家玉笛韵偏幽。<br>
一行白雁遥天暮，几点黄花满地秋。<br>
<br>
惊节序，叹沉浮，秾华如梦水东流。<br>
人间所事堪惆怅，莫向横塘问旧游。<br><br>
于中好<br>
小构园林寂不哗，疏篱曲径仿山家。<br>
昼长吟罢风流子，忽听楸枰响碧纱。<br>
<br>
添竹石，伴烟霞。<br>
拟凭尊酒慰年华。<br>
休嗟髀里今生肉，努力春来自种花。<br><br>
水调歌头　题西山秋爽图<br>
空山梵呗静，水月影俱沈。<br>
悠然一境人外，都不许尘侵。<br>
岁晚忆曾游处，犹记半竿斜照，一抹映疏林。<br>
绝顶茅庵里，老衲正孤吟。<br>
<br>
云中锡，溪头钓，涧边琴。<br>
此生著岁两屐，谁识卧游心。<br>
准拟乘风归去，错向槐安回首，何日得投簪。<br>
布袜青鞋约，但向画图寻。<br><br>
明月棹孤舟　海淀<br>
一片亭亭空凝伫。<br>
趁西风霓裳偏舞。<br>
白鸟惊飞，菰蒲叶乱，断续浣纱人语。<br>
<br>
丹碧驳残秋夜雨。<br>
风吹去采菱越女。<br>
辘轳声断，昏鸦欲起，多少博山情绪。<br><br>
昭君怨<br>
暮雨丝丝吹湿，倦柳愁荷风急。<br>
瘦骨不禁秋，总成愁。<br>
<br>
别有心情怎说。<br>
未是诉愁时节。<br>
谯鼓已三更，梦须成。<br><br>
赤枣子<br>
风淅淅，雨织织。<br>
难怪春愁细细添。<br>
记不分明疑是梦，梦来还隔一重帘。<br><br>
临江仙<br>
丝雨如尘云著水，嫣香碎拾吴宫。<br>
百花冷暖避东风，酷怜娇易散，燕子学偎红。<br>
<br>
人说病宜随月减，恹恹却与春同。<br>
可能留蝶抱花丛，不成双梦影，翻笑杏梁空。<br><br>
酒泉子<br>
谢欲荼蘼，一片月明如水。<br>
篆香消，犹未睡，早鸦啼。<br>
<br>
嫩寒无赖罗衣薄，休傍阑干角。<br>
最愁人，灯欲落，雁还飞。<br>

