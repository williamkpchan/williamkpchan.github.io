<!DOCTYPE html>
<html>
<head>
<meta charset="utf-8">

<style>

a:hover,a:active{color:red}
table.w3-table-all{margin:20px 0}
.top {
 position:relative;
 background-color:black;
 height:68px;
 padding-top:20px;
 line-height:50px;
 overflow:hidden;
 z-index:2;
}
body {
 background-color: #000000;
 color: MediumSeaGreen;
 margin-left: 14%;
 margin-right: 14%;
 font-size: 24px;
}
a { text-decoration: none;
	color: #58D858;}
a:visited { color: #88C898;}
A:hover {	color: yellow;}
A:focus {	color: red;}
code { color: gray; background-color: #002010}
pre { color: gray; background-color: #001010}
h1, h2, h3, h4, h5, .goldword {
	color: gold;
}
table{
	width: 100%;
	font-size: 20px;
	border-collapse: collapse;
	border: 1px solid gray;
}
th{
	border: 1px solid gray;
	font-weight:bold;
	color: lightgreen;
}
td{
	padding:10px;
	border: 1px dotted dimgray;
}}
tr>th:first-child{
	width:40%;
}
tr>td:first-child{
	color: lime;

}
.topic{
    color: lime;
}
.left {
    position: absolute;
    left: 100px;
    color: GoldenRod;
    border: 1px solid GoldenRod;
    padding: 2px;
    font-size: 60%;
}
.bord {
    color: redpink;
    border: 1px solid GoldenRod;
    padding: 1px;
    font-size: 90%;
}
.highlight { 
    color: white;
    background-color: #002030
  }
hr {width: 50%;}
li{
	list-style-type: decimal;
	color: lime;
}
#toc, #tang, #san, #pill {
	margin-left: 15%;
	margin-right: 15%;
	color: gold;
	padding: 1%;
	text-align: left;
	box-shadow: 5px 5px 15px silver;
	border-radius: 5px;
	border: 1px solid DarkSlateGray;
    font-size: 90%;
}
.mywords{
    color: Crimson;
}
.orangeword{
    color: orange;
}
.remarks {
	font-size: 22px;
	color: MediumSeaGreen;
}
</STYLE>

<script src="https://ajax.googleapis.com/ajax/libs/jquery/1.5/jquery.js"></script>
<script>
$(document).ready(function(){
    $('h1, h2, h3, h4, h5, .goldword, .topic').click(function(){
    parent.history.back();
    return false;
    });
});
</script>


</head><body>

<center><h3>菜根譚</h3></center>
<div id="toc"><ul></ul></div>
<br>
<br>


<b class="topic">弄權一時　淒涼萬古 </b>
<p>棲守道德者，寂寞一時；依阿權勢者，淒涼萬古。達人觀物外之物，思身後之身，寧受一時之寂寞，毋取萬古之淒涼。</p>
<b class="topic">抱樸守拙　涉世之道 </b>
    <p>涉世淺，點染亦淺；歷事深，機械亦深。故君子與其練達，不若朴魯；與其曲謹，不若疏狂。</p>
<b class="topic">心事宜明　才華須韞 </b>
    <p>君子之心事，天青日白，不可使人不知。君子之才華，玉韞珠藏，不可使人易知。</p>
<b class="topic">出污泥而不染　明機巧而不用 </b>
    <p>勢利紛華，不近者為潔，近之而不染者尤潔；智械機巧，不知者為高，知之而不用者為尤高。</p>
<b class="topic">良藥苦口　忠言逆耳 </b>
    <p>耳中常聞逆耳之言，心中常有拂心之事，纔是進德修行的砥石。若言言悅耳，事事蔡心，便把此生埋在鴆毒中矣。</p>
<b class="topic">和氣致祥　喜神多瑞</b>
    <p>疾風怒雨，禽鳥戚戚；霽日光風，草木欣欣。可見天地不可一日無和氣，人心不可一日無喜神。</p>
<b class="topic">淡中知真味　常裏識英奇 </b>
    <p>醲肥辛甘非真味，真味只是淡；神奇卓異非至人，至人只是常。</p>
<b class="topic">閒時吃緊　忙裏悠閒 </b>
    <p>天地寂然不動，而氣機無息稍停；日月盡夜奔馳，而貞明萬古不易。故君子閒時要有吃緊的心思，忙處要有悠閒的趣味。</p>
<b class="topic">靜中觀心　真妄畢見 </b>
    <p>夜深人靜獨坐觀心，使覺妄窮而真獨露，每於此中得大機趣；既覺真現而妄難逃， 又於此中得大慚忸。</p>
<b class="topic">得意須早回頭　拂心莫便放手 </b>
    <p>恩裏由來生害，故快意時須早回頭；敗後或反成功，故拂心處莫便放手。</p>
<b class="topic">澹泊明志 肥甘喪節 </b>
    <p>藜口莧腸者，多冰清玉潔；袞衣玉食者，甘婢膝奴顏。概志以澹泊明，而節從肥甘喪也。</p>
<b class="topic">眼前放得寬大 死後恩澤悠久 </b>
    <p>面前的土地要放得寬，使人無不平之嘆；身後的恩澤要流得久，使人有不匱之思。</p>
<b class="topic">路要讓一步 味須減三分 </b>
    <p>徑路窄處，留一步與人行；滋味濃的，減三分讓人嚐。此是涉世一極安樂法。</p>
<b class="topic"> 脫俗成名　超凡入聖 </b>
    <p>作人無甚高遠事業，擺脫得俗情，便入名流；為學無甚增益工夫，減除得物累，便超聖境。</p>
<b class="topic">義俠交友　純心做人 </b>
    <p>交友須帶三分俠氣，做人要存一點素心。</p>
<b class="topic">德在人先　利居人後 </b>
    <p>寵利毋居人前，德業毋落人後；受享毋踰分外，修為毋減分中。</p>
<b class="topic">退即是進　與即是得 </b>
    <p>處世讓一步為高，退步即進步的張本；待人寬一分是福，利人實利己的根基。</p>
<b class="topic">驕矜無功　懺悔滅罪 </b>
    <p>蓋世功勞，當不得一個矜字；彌天罪過，當不得一個悔字。</p>
<b class="topic">完名讓人全身遠害　歸咎於己韜光養德</b>
    <p>完名美節，不宜獨任，分些與人，可以遠害全身；辱行污名，不宜全推，引些歸己，可以韜光養德。</p>
<b class="topic">天道忌盈　卦終未濟 </b>
    <p>事事留個有餘不盡的意思，便造物不能忌我，鬼神不能損我。若業必求滿，功必求盈者，不生內變，必召外憂。</p>
<b class="topic">人能誠心和氣　勝於調息觀心 </b>
    <p>家庭有個真佛，日用有個真道。人能誠心和氣，愉色婉言，使父母兄弟間，形骸兩釋，意氣交流，勝於調息觀心萬倍矣。</p>
<b class="topic">動靜合宜　道之真體 </b>
    <p>好動者，雲電風燈；嗜寂者，死灰槁木。須定雲止水中，有鳶飛魚躍氣象，才是有道的心體。</p>
<b class="topic">攻人毋太嚴　教人毋過高 </b>
    <p>攻人之惡，毋太嚴，要思其堪受；教人之善，毋過高，當使其可從。</p>
<b class="topic">淨從穢生　明從闇出 </b>
    <p>糞蟲至穢，變為蟬而飲露於秋風；腐草無光，化為螢而耀采於夏月。固知潔常自污出，明每從晦生也。</p>
<b class="topic">客氣伏而正氣伸　妄心殺而真心現 </b>
    <p>矜高倨傲，無非客氣，降服得客氣下，而後正氣伸；情欲意識，盡屬妄心，消殺得妄心盡，而後真心現。</p>
<b class="topic">事悟而癡除　性定而動正 </b>
    <p>飽後思味，則濃淡之境都消；色後思婬，則男女之見盡絕。故人常以事後之悔悟，破臨事之癡迷，則性定而動無不正。</p>
<b class="topic">軒冕客志在林泉　山林士胸懷廊廟 </b>
    <p>居軒冕之中，不可無山林的氣味：處林泉之下，須要懷廊廟的經綸。</p>
<b class="topic">無過便是功　無怨便是德 </b>
    <p>處世不必邀功，無過便是功；與人不求感德，無怨便是德。</p>
<b class="topic">作事勿太苦　待人勿太枯 </b>
    <p>憂勤是美德，太苦則無以適性怡情；澹泊是高風，太枯則無以濟人利物。</p>
<b class="topic">原諒失敗者之初心　注意成功者之末路 </b>
    <p>事窮勢蹙之人，當原其初心；功成行滿之士，要觀其末路。</p>
<b class="topic">富者應多施捨　智者宜不炫耀 </b>
    <p>富貴家宜寬厚，而反忌刻，是富貴而貧賤其行矣，如何能享？聰明人宜斂藏，而反炫耀，是聰明而愚懵其病矣，如何不敗？</p>
<b class="topic">居安思危　處亂思治 </b>
    <p>居卑而後知登高之為危，處晦而後知向明之太露，守靜而後知好動之過勞，養默而後知多言之為躁。</p>
<b class="topic">人能放得心下　即可入聖超凡 </b>
    <p> 放得功名富貴之心下，便可脫凡；放得仁義道德之心下，才可入聖。</p>
<b class="topic">我見害於心　聰明障於道 </b>
    <p>利欲未盡害心，意見乃害心之蟊賊；聲色未必障道，聰明乃障道之藩屏。</p>
<b class="topic">知退一步之法　加讓三分之功 </b>
    <p>人情反覆，世路崎嶇。行不去處，須知退一步之法；行得去處，務加讓三分之功。</p>
<b class="topic">對小人不惡　待君子有禮 </b>
    <p>待小人，不難於嚴，而難於不惡；待君子，不難於恭，而難於有禮。</p>
<b class="topic">留正氣給天地　遺清名於乾坤 </b>
    <p>寧守渾噩而黜聰明，留些正氣還天地；寧謝紛華而甘澹泊，遺個清名在乾坤。</p>
<b class="topic">伏魔先伏自心　馭橫先平此氣 </b>
    <p>降魔者，先降自心，心伏，則裙魔退聽；馭橫者，先馭此氣，氣平，則外橫不侵。</p>
<b class="topic">種田地須除草艾 教弟子嚴謹交遊 </b>
    <p>教弟子，如養閨女，最要嚴出入，謹交遊。若一接近匪人，是清淨田中下一不淨的種子，便終身難植嘉禾矣。</p>
<b class="topic">欲路上無染指 理路上勿退步 </b>
    <p>欲路上事，毋樂其便而姑為染指，一染指，便深入萬仞；理路上，毋憚其難而稍為退步，一退步，便遠隔千山。</p>
<b class="topic">不流於濃豔 不陷於枯寂 </b>
    <p>念頭濃者，自待厚，待人亦厚，處處皆濃；念頭淡者，自待薄，待人亦薄，處處皆淡。故君子居常嗜好，不可太濃豔，亦不宜太枯寂。</p>
<b class="topic">超越天地之外 不入名利之中 </b>
    <p>彼富我仁，彼爵我義，君子固不為君相所牢籠；人定勝天，志一動氣，君子亦不受造物之陶鑄。</p>
<b class="topic">立身要高一步 處世須退一步</b>
    <p>立身不高一步立，如塵裏振衣，泥中濯足，如何超達； 處世不退一步處，如飛蛾投燭，羝羊觸藩，如何安樂。</p>
<b class="topic">修德須忘功名 讀書定要深心 </b>
    <p>學者要收拾精神，併歸一路。如修德而留意於事功名譽，必無實詣； 讀書而寄興於吟?風雅，定不深心。</p>
<b class="topic">真偽之道 只在一念 </b>
    <p>人人有個大慈悲，維摩屠劊無二心也；處處有種真趣味，金屋茅簷非兩地也。只是欲閉情封，當面錯過，便咫尺千里矣。</p>
<b class="topic">道者應有木石心 名相須具雲水趣 </b>
    <p>進德修道，要個木石的念頭，若一有欣羨，便趨欲境；濟世經邦，要段雲水的趣味，若一有貪著，便墮危機。</p>
<b class="topic">善人和氣一團 惡人殺氣騰騰 </b>
    <p>吉人無論作用安詳，即夢寐神魂，無非和氣；凶人無論行事狼戾，即聲音?語，渾是殺機。</p>
<b class="topic">欲無禍於昭昭 勿得罪於冥冥 </b>
    <p>肝受病，則目不能視；腎受病，則耳不能聽；受病於人所不見，必發於人所共見。故君子欲無得禍於昭昭，先無得罪於冥冥。</p>
<b class="topic">多心招禍 少事為福 </b>
    <p>福莫福於少事，禍莫禍於多心。唯苦事者，方知少事之為福；唯平心者，始知多心之為禍。</p>
<b class="topic">處事要方圓自在　待人要寬嚴得宜 </b>
    <p>處治世宜方，處亂世宜圓，處叔季之世，當方圓並用；待善人宜寬，待惡人宜嚴，待庸眾之人，當寬嚴互存。</p>
<b class="topic">忘功不忘過　忘怨不忘恩 </b>
    <p>我有功於人不可念，而過則不可不念；人有恩於我不可忘，而怨則不可不忘。</p>
<b class="topic">無求之施一粒萬鍾 有求之施萬金無功 </b>
    <p>施恩者，內不見己，外不見人，則斗粟可當萬鍾之報；利物者，計己之施，責人之報，雖百鎰難成一文之功。</p>
<b class="topic">推己及人　方便之門 </b>
    <p> 人之際遇，有齊有不齊，而能使己獨齊乎？己之情理，有順有不順，而能使人皆順乎？以此相關對治，亦是一方便法門。</p>
<b class="topic">惡人讀書　適以濟惡 </b>
    <p> 心地乾淨，方可讀書學古。不然，見一善行，竊以濟私，聞一善言，假以覆短，是又藉寇兵，而齎盜糧矣。</p>
<b class="topic">崇儉養廉　守拙全真 </b>
    <p>奢者富而不足，何如儉者貧而有餘；能者勞而府怨，何如拙者逸而全真。</p>
<b class="topic"> 讀書希聖　講學躬行 居官愛民 立業種德 </b>
    <p>讀書不見聖賢，如鉛槧傭；居官不愛子民，如衣冠盜；講學不尚躬行，為口頭禪；立業不思種德，為眼前花。</p>
<b class="topic">讀心中之名文　聽本真之妙曲 </b>
    <p>人心有一部真文章，都被殘篇斷簡封錮了；有一部真鼓吹，都被妖歌豔舞湮沒了。學者須掃除外物，直覓本來，才有個真受用。</p>
<b class="topic">苦中有樂　樂中有苦 </b>
    <p>苦心中，常得悅心之處；得意時，便生失意之悲。</p>
<b class="topic">無勝於有德行之行為　無劣於有權力之名譽 </b>
    <p>富貴名譽，自道德來者，如山林中花，自是舒徐繁衍；自功業來者，如盆檻中花，便有遷徙興廢；若以權力得者，如瓶缽中花，其根不值，其萎可立待矣。 
   </p>
<b class="topic">人死留名　豹死留皮 </b>
    <p>春至時和，花尚舖一段好色，鳥且囀幾句好音。士君子幸列頭角，復遇溫飽，不思立好言，行好事，雖是在世百年，恰似未生一日。</p>
<b class="topic">寬嚴得宜　勿偏一方 </b>
    <p>學者有段兢業的心思，又要有段瀟洒的趣味。若一時斂束清苦，是有秋殺無春生，何以發育萬物。</p>
<b class="topic">大智若愚　大巧若拙 </b>
    <p>真廉無廉名，立名者正所以為貪；大巧無巧術，用術者乃所以為拙。</p>
<b class="topic">謙虛受益　滿盈招損 </b>
    <p>欹器以滿覆，撲滿以空全。故君子寧居無不居有，寧處缺不處完。</p>
<b class="topic">名利總墮庸俗　意氣終歸剩技 </b>
    <p>名根未拔者，縱輕千乘甘一瓢，總墮塵情；客氣未融者，雖澤四海利萬世，終為剩技。</p>
<b class="topic"> 心地須要光明　念頭不可暗昧 </b>
    <p>心體光明，暗室中有青天；念頭暗昧，白日下有厲鬼。</p>
<b class="topic">勿羨貴顯　勿憂飢餓 </b>
    <p>人知名位為樂，不知無名無位之樂為最真；人知飢寒為憂，不知不飢不寒之憂為更甚。</p>
<b class="topic">陰惡之惡大　顯善之善小 </b>
    <p> 為惡而畏人知，惡中猶有善路；為善而急人知，善處即是惡根。</p>
<b class="topic">君子居安思危　天亦無所其技 </b>
    <p> 天之機緘不可測。抑而伸，伸而抑，皆是播弄英雄，顛倒豪傑處。君子是逆來順受，居安思危，天亦無所用其技倆矣。</p>
<b class="topic">中和為福　偏激為災 </b>
    <p>燥性者火熾，遇物則焚；寡恩者冰清，逢物必殺；凝滯固執者，如死水腐木，生機已絕。俱難建功業而延福祇。</p>
<b class="topic">多喜養福　去殺遠禍 </b>
    <p>福不可儌，養喜神，以為召福之本而已；禍不可避，去殺機，以為遠禍之方而已。</p>
<b class="topic">謹言慎行　君子之道 </b>
    <p>十語九中，未必稱奇，一語不中，則愆尤駢集；十謀九成，未必歸功，一謀不成，則訾議叢興。君子所以寧默毋躁，寧拙毋巧。</p>
<b class="topic">殺氣寒薄　和氣福厚 </b>
    <p>天地之氣，暖則生，寒則殺。故性氣冷清者，受享亦涼薄。唯和氣熱心之人，其福亦厚，其澤亦長。</p>
<b class="topic">正義路廣　欲情道狹 </b>
    <p>天理路上甚寬，稍游心，胸中便覺廣大宏朗；人欲路上甚窄，才寄跡，眼前俱是荊棘泥塗。</p>
<b class="topic">磨練之福久　參勘之知真 </b>
    <p>一苦一樂相磨鍊，鍊極而成福者，其福始久；一疑一信相參勘，勘極而成知者，其知始真。</p>
<b class="topic">虛心明義理　實心卻物欲 </b>
    <p>心不可不虛，虛則義理來居；心不可不實，實則物欲不入。</p>
<b class="topic">厚德載物　雅量容人 </b>
    <p>地之穢者多生物，水之清者常無魚。故君子當存含垢納污之量，不可持好潔獨行之操。</p>
<b class="topic">憂勞興國　逸豫亡身 </b>
    <p>泛駕之馬可就馳驅，躍冶之金終歸型範。只一優游不振，便終身無個進步。白沙云：「為人多病未足羞，一生無病是吾憂。」真確論也。</p>
<b class="topic">一念貪私　萬劫不復 </b>
    <p>人只一念貪私，便銷剛為柔，塞智為昏，變恩為慘，染潔為污，壞了一生人品。故古人以不貪為寶，所以度越一世。</p>
<b class="topic">心公不昧　六賊無蹤 </b>
    <p>耳目見聞為外賊，情欲意識為內賊。只是主人翁惺惺不昧，獨坐中堂，賊便化為家人矣。</p>
<b class="topic">勉勵現前之業　圖謀未來之功 </b>
    <p>圖未就之功，不如保已成之業；悔既往之失，不如防將來之非。</p>
<b class="topic">養天地正氣　法古今完人 </b>
    <p>氣象要高曠，而不可疏狂；心思要縝密，而不可瑣屑；趣味要沖淡，而不可偏枯；操守要嚴明，而不可激烈。</p>
<b class="topic"> 不著色相　不留聲影 </b>
    <p>風來疏竹，風過而竹不留聲；雁度寒潭，雁去而潭不留影；故君子事來而心始現，事去而心隨空。</p>
<b class="topic">君子德行　其道中庸 </b>
    <p>清能有容，仁能善斷；明不傷察，直不過矯。是謂蜜餞不甜，海味不鹹，才是懿德。</p>
<b class="topic">君子窮當益工　勿失風雅氣度 </b>
    <p>貧家淨掃地，貧女淨梳頭，景色雖不豔麗，氣度自是風雅。士君子一當窮愁寥落，奈何輒自廢弛哉。</p>
<b class="topic">未雨綢繆　有備無患 </b>
    <p>閒中不放過，忙處有受用；靜中不落空，動處有受用；暗中不欺隱，明處有受用。</p>
<b class="topic">臨崖勒馬　起死回生 </b>
    <p>念頭起處，才覺向欲路上去，便挽從理路上來。一起便覺，一覺便轉，此是轉禍為福，起死回生的關頭，切莫輕易放過。</p>
<b class="topic">寧靜淡泊　觀心之道 </b>
    <p>靜中念慮澄澈，見心之真體；閒中氣象從容，識心之真機；淡中意趣沖夷，得心之真味。觀心證道，無如此三者。</p>
<b class="topic">動中靜是真靜　苦中樂見真樂 </b>
    <p>靜中靜非真靜，動處靜得來，才是性天之真靜；樂處樂非真樂，苦中樂得來，才是心體之真機。</p>
<b class="topic">捨己毋處疑　施恩勿望報 </b>
    <p>捨己毋處其疑，處其疑，即所舍之志多愧矣；施人毋責其報，責其報，併所施之心俱非矣。</p>
<b class="topic">厚德以積福　逸心以補勞　修道以解阨 </b>
    <p>天薄我以福，吾厚吾德以迓之；天勞我以形，吾逸吾心以補之；天阨我以遇，吾亨吾道以通之。 天且奈我何哉。</p>
<b class="topic">天福無欲之貞士　而禍避禍之憸人 </b>
    <p>貞士無心邀福，天即就無心處牖其衷；憸人著意避禍，天即就著意中奪其魄。可見天之機權最神，人之智巧何益。</p>
<b class="topic">人生重結果　種田看收成 </b>
    <p>聲妓晚景從良，一世之胭花無礙；貞婦白頭失守，半生之清苦俱非。語云：「看人只看後半截。」真名言也。</p>
<b class="topic">多種功德　勿貪權位 </b>
    <p>平民肯種德施惠，便是無位的公相；士夫徒貪權市寵，竟成有爵的乞人。</p>
<b class="topic">當念頭積累之難　常思傾覆之易 </b>
    <p>問祖宗之德澤，吾身所享者是，當念其積累之難；問子孫之福址，吾身所貽者是，要思其傾覆之易。</p>
<b class="topic">只畏偽君子　不怕真小人 </b>
    <p>君子而詐善，無異小人之肆惡；君子而改節，不及小人之自新。</p>
<b class="topic">春風解凍　和氣消冰 </b>
    <p>家人有過，不宜暴怒，不宜輕棄。此事難言，借他事隱諷之；今日不悟，俟來日再警之。 如春風解凍，如和氣消冰，才是家庭的型範。</p>
<b class="topic">能徹見心性　則天下平穩 </b>
    <p>此心常看得圓滿，天下自無缺陷之世界；此心常放得寬平，天下自無險側之人情。</p>
<b class="topic">操履不可少變　鋒芒不可太露 </b>
    <p>淡泊之士，必為濃豔者所疑；檢飾之人，多為放肆者所忌。君子處此，固不可少變其操履，亦不可露其鋒芒。</p>
<b class="topic">順境不足喜　逆境不足憂 </b>
    <p>居逆境中，周身皆鍼砭藥石，砥節勵行而不覺；處順境內，眼前盡兵刃戈矛，銷膏靡骨而不知。</p>
<b class="topic">富貴而恣勢弄權　乃自取滅亡之道 </b>
    <p>生長富貴叢中的，嗜欲如猛火，權勢似烈燄。若不帶些清冷氣味，其火燄不至焚人，必將自爍矣。</p>
<b class="topic">精誠所感　金石為開 </b>
    <p>人心一真，便霜可飛，城可隕，金石可鏤。若偽妄之人，行骸徒具，真宰已亡，對人則面目可憎，獨居則形影自愧。</p>
<b class="topic">文章極處無奇巧　人品極處只本然 </b>
    <p>文章做到極處，無有他奇，只是恰好；人品做到極處，無有他異，只是本然。</p>
<b class="topic">明世相之本體　負天下之重任 </b>
    <p>以幻跡言，無論功名富貴，即肢體亦屬委形；以真境言，無論父母兄弟，即萬物皆吾一體。人能看得破，認得真，才可以任天下之負擔，亦可脫世間之韁鎖。</p>
<b class="topic">凡事當留餘地　五分便無殃悔 </b>
    <p>爽口之味，皆爛腸腐骨之藥，五分便無殃；快心之事，悉敗身喪德之媒，五分便無悔。</p>
<b class="topic">忠恕待人　養德遠害 </b>
    <p>不責小人過，不發人陰私，不念人舊惡。三者可以養德，亦可以遠害。</p>
<b class="topic">持身不可輕　用心不可重 </b>
    <p>士君子持身不可輕，輕則物能撓我，而無悠閒鎮定之趣；用意不可重，重則我為物泥，而無瀟洒活潑之機。</p>
<b class="topic">人生無常　不可虛度 </b>
    <p>天地有萬古，此身不再得；人生只百年，此日最易過。幸生其間者，不可不知有生之樂，亦不可不懷虛生之憂。</p>
<b class="topic">德怨兩忘　恩仇俱泯 </b>
    <p>怨因德彰，故使人德我，不若德怨之兩忘；仇因恩立，故使人知恩，不若恩仇之俱泯。</p>
<b class="topic">持盈履滿　君子兢兢 </b>
    <p>老來疾病，都是壯時招的；衰後罪孽，都是盛時造的。故持盈履滿， 君子尤兢兢焉。</p>
<b class="topic">卻私扶公　修身種德 </b>
    <p>市私恩，不如扶公議；結新知，不如敦舊好；立榮名，不如種隱德；尚奇節，不如謹庸行。</p>
<b class="topic">勿犯公論　勿諂權門 </b>
    <p>公平正論，不可犯手，一犯，則貽羞萬世；權門私竇，不可著腳，一著，則沾污終身。</p>
<b class="topic">直躬不畏人忌　無惡不懼人毀 </b>
    <p>曲意而使人喜，不若直躬而使人忌；無善而致人譽，不若無惡而致人毀。</p>
<b class="topic">從容處家族之變　剴切規朋友之失 </b>
    <p>處父兄骨肉之變，宜從容，不宜激烈；遇朋友交遊之失，宜剴切，不宜優遊。</p>
<b class="topic">大處著眼　小處著手 </b>
    <p>小處不滲漏，暗處不欺隱，末路不怠荒，才是個真正英雄。</p>
<b class="topic">愛重反為仇　薄極反成喜 </b>
    <p>千金難結一時之歡，一飯竟致終身之感。蓋愛重反為仇，薄極翻成喜也。</p>
<b class="topic">藏巧於拙　寓清於濁 </b>
    <p>藏巧於拙，用晦而明，寓清於濁，以屈為伸，真涉世之一壺，藏身之三窟也。</p>
<b class="topic">盛極必衰　剝極必復 </b>
    <p></p>
<b class="topic">奇異無遠識　獨行無恒操 </b>
    <p>驚奇喜異者，無遠大之識；苦節獨行者，非恆久之操。</p>
<b class="topic">放下屠刀　立地成佛 </b>
    <p>衰颯的景象，就在盛滿中；發生的機緘，即在零落內。故君子居安，宜操一心以慮患；處變，當堅百忍以圖成。</p>
<b class="topic">毋偏信自任　毋自滿嫉人 </b>
    <p>毋偏信而為奸所欺，毋自任而為氣所使，毋以己之長而形人之短，毋因己之拙而忌人之能。</p>
<b class="topic">毋以短攻短 毋以頑濟頑 </b>
    <p>人之短處，要曲為彌縫，如暴而揚之，是以短攻短；人有頑固，要善為化誨，如忿而疾之，是以頑濟頑。</p>
<b class="topic">對陰險者勿推心　遇高傲者勿多口 </b>
    <p>遇沉沉不語之士，且莫輸心；見悻悻自好之人，應須防口。</p>
<b class="topic">震聾啟瞶　臨深履薄 </b>
    <p>念頭昏散處，要知提醒；念頭吃緊時，要知放下。不然恐去昏昏之病，又來憧憧之擾矣。</p>
<b class="topic">君子之心　雨過天晴 </b>
    <p>霽日青天，倏變為迅雷震電；疾風怒雨，倏轉為朗月晴空。氣機何嘗一毫凝滯，太虛何嘗一毫障塞，人之心體，亦當如是。</p>
<b class="topic">有識有力　魔鬼無蹤 </b>
    <p>勝私制欲之功，有曰識不早，力不易者，有曰識得破，忍不過者。蓋識是一顆照魔的明珠，力是一把斬魔的慧劍，兩不可少也。</p>
<b class="topic">大量能容　不動聲色 </b>
    <p>覺人之詐，不形於言；受人之侮，不動於色，此中有無窮意味，亦有無窮受用。</p>
<b class="topic">困苦窮乏　鍛鍊身心 </b>
    <p>橫逆困窮是鍛鍊豪傑的一副爐鎚，能受其鍛鍊，則身心交益，不受其鍛鍊，則身心交損。</p>
<b class="topic">人乃天地之縮圖　天地乃人之父母 </b>
    <p>吾身一小天地也，使喜怒不愆，好惡有則，便是燮理的功夫；天地一大父母也，使民無怨咨，物無氛疹，亦是敦睦的氣象。</p>
<b class="topic">戒疏於慮　警傷於察 </b>
    <p>害人之心不可有，防人之心不可無，此戒疏於慮也；寧受人之欺，毋逆人之詐，此傷於察也；二語並存，精明而渾厚矣。</p>
<b class="topic">辨別是非　認識大體 </b>
    <p>毋因群疑而阻獨見，毋任己意而廢人言，毋私小惠而傷大體，毋借公論以快私情。</p>
<b class="topic">親近善人須知幾杜讒　剷除惡人應保密防禍 </b>
    <p>善人未能急親，不宜預揚，恐來讒譖之奸；惡人未能輕去，不宜先發，恐遭媒孽之禍。</p>
<b class="topic">節義來自暗室不欺　經綸繅出臨深履薄 </b>
    <p>青天白日的節義，自暗室漏屋中培來；旋乾轉坤的經綸，自臨深履薄處繅出。</p>
<b class="topic">倫常本乎天性　不可任德懷恩 </b>
    <p>父慈子孝，兄友弟恭，縱做到極處，俱是合當如此，著不得一絲感激的念頭。如施者任德，受者懷恩，便是路人，便成市道矣。</p>
<b class="topic">不誇妍好潔　無醜污之辱 </b>
    <p>有妍必有醜為之對，我不誇妍，誰能醜我；有潔必有污為之仇，我不好潔，誰能污我。</p>
<b class="topic">富貴多炎涼　骨肉多妒忌 </b>
    <p>炎涼之態，富貴更甚於貧賤；妒忌之心，骨肉尤狠於外人。此處若不當以冷腸，御以平氣，鮮不日坐煩惱障中矣。</p>
<b class="topic">功過不容少混　恩仇不可過明 </b>
    <p>功過不容少混，混則人懷墮墮之心；恩仇不可太明，明則人起攜貳之志。</p>
<b class="topic">位盛危至　德高謗興 </b>
    <p>爵位不宜太盛，太盛則危；能事不宜盡畢，盡畢則衰；行誼不宜過高，過高則磅興而毀來。</p>
<b class="topic">陰惡禍深　陽善功小 </b>
    <p>惡忌陰，善忌陽，故惡之顯者禍淺，而隱者禍深；善之顯者功小，而隱者功大。</p>
<b class="topic">應以德御才　勿恃才敗德 </b>
    <p>德者才之主，才者德之奴。有才無德，如家無主而奴用是矣，幾何不魍魎猖狂。</p>
<b class="topic">窮寇勿追　投鼠忌器 </b>
    <p>鋤奸杜行倖，要放他一條去路。若使之一無所容，譬如塞鼠穴者，一切去路都塞盡， 則一切好物俱咬破矣。</p>
<b class="topic">過歸己任 功讓他人 </b>
    <p>當與人同過，不當與人同功，同功則相忌；可與人共患難，不可與人共安樂，安樂則相仇。</p>
<b class="topic">警世救人 功德無量 </b>
    <p>士君子，貧不能濟物者，遇人癡迷處，出一言提醒之；遇人急難處，出一言解救之，亦是無量功德。</p>
<b class="topic">驅炎附勢 人情之常 </b>
    <p>饑則附，飽則颺；燠則趨，寒則棄，人情通患也。</p>
<b class="topic">須冷眼觀物 勿輕動剛腸 </b>
    <p>君子宜淨拭冷眼，慎勿輕動剛腸。</p>
<b class="topic">量弘識高　功德日進 </b>
    <p>德隨量進，量由識長。故欲厚其德，不可不弘其量；欲弘其量，不可不大其識。</p>
<b class="topic">人心惟危　道心惟微 </b>
    <p>一燈螢然，萬籟無聲，此吾人初入宴寂時也；曉夢初醒，群動未起，此吾人初出混沌處也。乘此而一念迴光，炯然返照，始知耳目口鼻皆桎梏，而情欲嗜好悉機械矣。</p>
<b class="topic">諸惡莫作　諸善奉行 </b>
    <p>反己者，觸事皆成藥石；尤人者，動念即是戈矛。一以闢眾善之路，一以濬諸惡之源，相去霄壤矣。</p>
<b class="topic">功名一時　氣節千載 </b>
    <p>事業文章隨身銷毀，而精神萬古如新：功名富貴逐世轉移，而氣節千載一日。君子信不當以彼易此也。</p>
<b class="topic">自然造化之妙　智巧所不能及 </b>
    <p>魚網之設，鴻則罹其中；螳螂之貪，雀又乘其後。機裏藏機，變外生變，智巧何足恃哉。</p>
<b class="topic">真誠為人　圓轉涉世 </b>
    <p>作人無點真墾念頭，便成個花子，事事皆虛；涉世無段圓活機趣，便是個木人，處處也礙。</p>
<b class="topic">雲去而本覺之月現　塵拂而真知之鏡明 </b>
    <p>水不波則自定，鑑不翳則自明，故心無可清，去其混之者，而清自現；樂不必尋，去其苦者，而樂自存。</p>
<b class="topic">一念能動鬼神　一行克動天地 </b>
    <p>有一念犯鬼神之禁，一言而傷天地之和，一事而釀子孫之禍者，最宜切戒。</p>
<b class="topic">情急招損　嚴厲生恨 </b>
    <p>事有急之不白者，寬之或自明，毋躁急以速其忿；人有操之不從者，縱之或自化，毋操切以益其頑。</p>
<b class="topic">不能養德　終歸末節 </b>
    <p>節義傲青雲 ，文章高白雪，若不以德性陶鎔之，終為血氣之私，技能之末。</p>
<b class="topic">急流勇退　與世無爭 </b>
    <p>謝世當謝於正盛之時，居身宜居於獨後之地。</p>
<b class="topic">慎德於小事　施恩於無緣 </b>
    <p>謹德須謹於至微之事，施恩務施於不報之人。</p>
<b class="topic">文華不如簡素　談今不如述古 </b>
    <p>交市人不如友山翁，謁朱門不如親白屋；聽街談巷語，不如聞樵歌牧詠；談今人失德過舉，不如述古人嘉言懿行。</p>
<b class="topic">修身重德　事業之基 </b>
    <p>德者事業之基，未有基不固而棟宇堅久者。</p>
<b class="topic">心善而子孫盛　根固而枝葉榮 </b>
    <p>心者後裔之根，未有根不植而枝葉榮茂者。</p>
<b class="topic">勿妄自菲薄　勿自誇自傲 </b>
    <p>前人云；「拋卻自家無盡藏，治門持缽效貧兒。」又云：「暴富貧兒休說夢，誰家灶裏火無煙？」一箴自昧所有，一箴自誇所有，可為學問切戒。</p>
<b class="topic">道乃公正無私　學當隨事警惕 </b>
    <p>道是一重公眾物事，當隨人而接引。學是一個尋常家飯，當隨事而警惕。</p>
<b class="topic">信人示己之誠　疑人顯己之詐 </b>
    <p>信人者，人未必盡誠，己則獨誠矣；疑人者，人未必皆詐，己則先詐矣。</p>
<b class="topic">春風育物　朔雪殺生 </b>
    <p>念頭寬厚的，如春風煦育，萬物遭之而生；念頭忌刻的，如朔雪陰凝，萬物遭之而死。</p>
<b class="topic">善根暗長　惡損潛消 </b>
    <p>為善不見其益，如草裏東瓜，自應暗長；為惡不見其損，如庭前春雪，當必潛消。</p>
<b class="topic">厚待故交　禮遇衰朽 </b>
    <p>遇故舊之交，意氣要愈新；處隱微之事，心跡宜愈顯；待衰朽的人，恩禮當愈隆。</p>
<b class="topic">君子以勤儉立德　小人以勤儉圖利 </b>
    <p>勤者敏於德義，而世人借勤以濟其貧；儉者淡於貨利，而世人假儉以飾其吝。君子持身之符，反為小人營私之具矣。惜哉。</p>
<b class="topic">學貴有恆　道在悟真 </b>
    <p>憑意興作為者，隨作則隨止，豈是不退之輪；從情識解悟者，有悟則有迷，終非常明之燈。</p>
<b class="topic">律己宜嚴　待人宜寬 </b>
    <p>人之過誤宜恕，而在己則不可恕；己之困辱宜忍，而在人則不可忍。</p>
<b class="topic">為奇不為異　求清不求激 </b>
    <p>能脫俗便是奇，作意尚奇者，不為奇而為異；不合污便是清，絕俗求清者，不為清而為激。</p>
<b class="topic">恩宜自薄而厚　威須先嚴後寬 </b>
    <p>恩宜自淡而濃，先濃後淡者，人忘其惠；威宜自嚴而寬，先寬後嚴者，人怨其酷。</p>
<b class="topic">心虛意淨　明心見性 </b>
    <p>心虛則性現，不息心而求見性，如撥波覓月；意淨則心清，不了意而求明心，如索鏡增塵。</p>
<b class="topic">人情冷暖　世態炎涼 </b>
    <p>我貴而人奉之，奉此峨冠大帶也；我賤而人侮之，侮此布衣草履也。然則原非奉我，我胡為喜？原非侮我，我胡為怒？</p>
<b class="topic"> 慈悲之心　生生之機 </b>
    <p>「為鼠常留飯，憐蛾不點燈」，古人此等念頭，是吾人一點生生之機。無此，便所謂土木形骸而已。</p>
<b class="topic">勿為欲情所繫　便與本體相合 </b>
    <p>心體便是天體，一念之喜，景星慶雲；一念之怒，震雷暴雨；一念之慈，和風甘露；一念之嚴，烈日秋霜；何者少得，只要隨起隨滅，廓然無礙，便與太虛同體。</p>
<b class="topic">無事寂寂以照惺惺　有事惺惺以主寂寂 </b>
    <p>無事時，心易昏冥，宜寂寂而照以惺惺； 有事時，心易奔逸，宜惺惺以而主以寂寂。</p>
<b class="topic"> 明利害之情　忘利害之虛 </b>
    <p>議事者，身在事外，宜悉利害之情；任事者，身居事中，當忘利害之慮。</p>
<b class="topic">操持嚴明　守正不阿 </b>
    <p>士君子處權門要路，操履要嚴明，心氣要和易，毋少隨而近腥羶之黨，亦毋過激而犯蜂蠆之毒。</p>
<b class="topic"> 渾然和氣　處世珍寶 </b>
    <p>標節義者，必以節義受謗；榜道學者，常因道學招尤；故君子不近惡事，亦不立善名，只渾然和氣，才是居身之珍。</p>
<b class="topic">誠心和氣陶冶暴惡　名義氣節激礪邪曲 </b>
    <p>遇欺詐之人，以誠心感動之；遇暴戾之人，以和氣薰蒸之；遇傾邪私曲之人，以名義氣節激礪之；天下無不入我陶冶中矣。</p>
<b class="topic">和氣致祥瑞　潔白留清名 </b>
    <p>一念慈祥，可以醞釀兩間和氣；寸心潔白，可以昭垂百代清芬。</p>
<b class="topic">庸德庸行　和平之基 </b>
    <p>陰謀怪習，異行奇能，俱是涉世的禍胎。只一個庸德庸行，便可以完混沌而召和平。</p>
<b class="topic">忍得住耐得過　則得自在之境 </b>
    <p>語云：「登山耐側路，踏雪耐危橋。」一耐字極有意味。如傾險之人情，坎坷之世道，若不得一耐字撐過去，幾何不墮入榛莽坑塹哉。</p>
<b class="topic">心體瑩然　不失本真 </b>
    <p>誇逞功業，炫耀文章，皆是靠外物做人。不知心體瑩然，本來不失，極無寸功隻字，亦自有堂堂正正做人處。</p>
<b class="topic">忙裏偷閑　鬧中取靜 </b>
    <p>忙裏要偷閑，須先向閑時討個壩柄；鬧中要取靜，須先從靜處立個主宰；不然，未有不因境而遷，隨時而靡者。</p>
  
<b class="topic">為天地立心　為生民立命　為子孫造福 </b>
    <p>不昧己心，不盡人情，不竭物力；三者可以為天地立心，為生民立命，為子孫造福。</p>
<b class="topic">為官公廉 居家恕儉 </b>
    <p>居官有二語，曰；「唯公則生明，唯廉則生威。」<br>
      居家有二語，曰；「唯恕則情平，唯儉則用足。」</p>
<b class="topic">處富知貧 居安思危 </b>
    <p>處富貴之地，要知貧賤的痛癢；當少壯之時，須念衰老的辛酸。</p>
<b class="topic">清濁並包　善惡兼容 </b>
    <p>持身不可太皎潔，一切污辱垢穢，要茹納得；與人不可太分明，一切善惡賢愚，要包容得。</p>
<b class="topic">勿仇小人　勿媚君子 </b>
    <p>休與小人仇讎，小人自有對頭；休向君子諂媚，君子原無私惠。</p>
<b class="topic">疾病易醫　魔障難除 </b>
    <p>縱欲之病可醫，而勢理之病難醫；事物之障可除，而義理之障難除。</p>
<b class="topic">金須百煉　矢不輕發 </b>
    <p>磨礪當如百煉之金，急就者，非邃養；施為宜似千鈞之弩，輕發者，無宏功。</p>
<b class="topic">寧為小人所毀　勿為君子所容 </b>
    <p>寧為小人所忌毀，毋為小人所媚悅；寧為君子所責備，毋為君子所包容。</p>
<b class="topic">好利者害顯而淺　好名者害隱而深 </b>
    <p>好利者，逸出於道義之外，其害顯而淺；好名者，竄入於道義之中，其害隱而深。</p>
<b class="topic">忘恩報怨　刻薄之尤 </b>
    <p>受人之恩，雖深不報，怨則淺亦報之；聞人之惡，雖隱不疑，善則顯亦疑之。此刻之極，薄之尤也，宜切戒之。</p>
<b class="topic">讒言如雲蔽日　甘言如風侵肌 </b>
    <p>讒夫毀士，如寸雲蔽日，不久自明；媚子阿人，似隙風侵肌，不覺其損。</p>
<b class="topic">戒高絕之行　忌褊急之衷 </b>
    <p>山之高峻處無木，而谿谷迴環則草木叢生；水湍處無魚，而淵潭停蓄則魚鱉聚集。此高絕之行，褊急之衷，君子重有戒焉。</p>
<b class="topic">虛圓立業　僨事失機 </b>
    <p>建功立業者，多虛圓之士；僨事失機者，必執?之人。</p>
<b class="topic">處世要道　不即不離 </b>
    <p>處世不宜與俗同，亦不宜與俗異；作事不宜令人厭，亦不宜令人喜。</p>
<b class="topic">老當益壯　大器晚成 </b>
    <p>日既暮而猶煙霞絢爛，歲將晚而更橙橘芳馨。故末路晚年，君子更宜精神百倍。</p>
<b class="topic">藏才隱智　任重道遠 </b>
    <p>鷹立如睡，虎行似病，正是牠攫人噬人手段處。故君子要聰明不露，才華不逞，才有肩鴻任鉅的力量。</p>
<b class="topic">過儉者吝嗇　過讓者卑曲 </b>
    <p>儉，美德也，過則為慳吝，為鄙嗇，反傷雅道；<br>
      讓，懿行也，過則為足恭，為曲謹，多出機心。</p>
<b class="topic">喜憂安危　勿介於心 </b>
    <p>毋憂拂意，毋喜快心，毋恃久安，毋憚初難。</p>
<b class="topic">宴樂、聲色、名位　三者不可過貪 </b>
    <p>飲宴之樂多，不是個好人家；聲華之習勝，不是個好士子；名位之念重，不是個好臣士。</p>
<b class="topic">樂極生悲　苦盡甘來 </b>
    <p>世人以心肯處為樂，卻被樂心引在苦處；達士以心拂處為樂，終為苦心換得樂來。</p>
<b class="topic">過滿則溢　過剛則折 </b>
    <p>居盈滿者，如水之將溢未溢，切忌再加一滴；處危急者，如木之將折未折，切忌再加一搦。</p>
<b class="topic">冷靜觀人　理智處世 </b>
    <p>冷眼觀人，冷耳聽語，冷情當感，冷心思理。</p>
<b class="topic">量寬福厚　器小祿薄 </b>
    <p>仁人心地寬舒，便福厚而慶長，事事成個寬舒氣象；鄙夫念頭迫促，便祿薄而澤短，事事得個迫促規模。</p>
<b class="topic">惡不可即就　善不可即親 </b>
    <p>聞惡不可就惡，恐為讒夫洩怒；聞善不可即親，恐引奸人進身。</p>
<b class="topic">燥性僨事　和平邀福 </b>
    <p>性燥心粗者，一事無成；心和氣平者，百福自集。</p>
<b class="topic">酷則失善人　 濫則招惡友 </b>
    <p>用人不宜刻，刻則思效者去；交友不宜濫，濫則貢諛者來。</p>
<b class="topic">急處站得穩　高處看得準　危險徑地早回頭 </b>
    <p>風斜雨急處，要立得腳定；花濃柳豔處，要著得眼高；路危徑險處，要回得頭早。</p>
<b class="topic">和衷以濟節義　謙德以承功名 </b>
    <p>節義之人濟以和衷，才不啟忿爭之路；功名之士承以謙德，方不開嫉妒之門。</p>
<b class="topic">居官有節度 鄉居敦舊交 </b>
    <p>士大夫居官，不可竿牘無節，要使人難見，以杜倖端；居鄉不可崖岸太高，要使人易見，以敦舊好。</p>
<b class="topic"> 事上敬謹　待下寬仁 </b>
    <p>大人不可不畏，畏大人則無放逸之心；小民亦不可不畏，畏小民則無豪橫之名。</p>
<b class="topic">處逆境時比於下　心怠荒時思於上 </b>
    <p>事稍拂逆，便思不如我的人，則怨尤自消；心稍怠荒，便思勝似我的人，則精神自奮。</p>
<b class="topic">不輕諾　不生嗔　不多事　不倦怠 </b>
    <p>不可乘喜而輕諾，不可因醉而生嗔，不可乘快而多事，不可因倦而鮮終。</p>
<b class="topic">讀書讀到樂處　觀物觀如化境 </b>
    <p>善讀書者，要讀到手舞足蹈處，方不落筌蹄；善觀物者，要觀到心融神洽時，方不泥跡象。</p>
<b class="topic">勿逞所長以形人之短　勿恃所有以凌人之貧 </b>
    <p>天賢一人，以誨眾人之愚，而世反逞所長，以形人之短；天富一人，以濟眾人之困，而世反挾所有，以凌人之貧，真天之戮民哉。</p>
<b class="topic">上智下愚可以論學　中才之人難與下手 </b>
    <p>至人何思何慮，愚人不識不知，可與論學亦可與建功。唯中才的人，多一番思慮知識，便多一番臆度猜疑，事事難與下手。</p>
<b class="topic">守口須密　防意須嚴 </b>
    <p>口乃心之門，守口不密，洩盡真機；意乃心之足，防意不嚴，走盡邪蹊。</p>
<b class="topic">責人宜寬　責己宜苛 </b>
    <p>責人者，原無過於有過之中，則情平；責己者，求有過於無過之內，則德進。</p>
<b class="topic">幼不學　不成器 </b>
    <p>子弟者，大人之胚胎；秀才者，士夫之胚胎。此時若火力不到，陶鑄不純，他日涉世立朝，終難成個令器。</p>
<b class="topic">不憂患難　不畏權豪 </b>
    <p>君子處患難而不憂，當宴遊而惕慮，遇權豪而不懼，對惸獨而驚心。</p>
<b class="topic">濃夭淡久　大器晚成 </b>
    <p>桃李雖豔，何如松蒼柏翠之堅貞；梨杏雖甘，何如橙黃橘綠之馨冽。信乎，濃夭不及淡久，早秀不如晚成也。</p>
<b class="topic">靜中見真境　淡中識本然 </b>
    <p>風恬浪靜中，見人生之真境；味淡聲希處，識心體之本然。</p>

  <li value="226">言者多不顧行 談者未必真知 
    <P>談山林之樂者，未必真得山林之樂：厭名利之談者，未必盡忘名利之情。</p>
<b class="topic">無為無作　優遊清逸 </b>
    <P>釣水，逸事也，尚持生殺之柄；奕棋，清戲也，且動戰爭之心。可見喜事不如省事之為適，多能不若無能之全真。</p>
<b class="topic">春色為人間之粧飾　秋氣見天地之真吾 </b>
    <P>鶯花茂而山濃谷豔，總是乾坤之幻境；水木落而石瘦崖枯，才見天地之真吾。</p>
<b class="topic">世間之廣狹　皆由於自造 </b>
    <P>歲月本長而忙者自促，天地本寬而卑者自隘，風花雪月本閒而勞攘者自冗。</p>
<b class="topic">樂貴自然真趣　景物不在多遠 </b>
    <P>得趣不在多，盆池拳石間，煙霞俱足；會景不在遠，蓬窗竹屋下，風月自賒。</p>
<b class="topic">心靜而本體現　水清而月影明 </b>
    <P>聽靜夜之鐘聲，喚醒夢中之夢；觀澄潭之月影，窺見身外之身。</p>
<b class="topic">天地萬物　皆是實相 </b>
    <P>鳥語蟲聲，總是傳心之訣；花英草色，無非見道之文。學者要天機清澈，胸次玲瓏，觸物皆有會心處。</p>
<b class="topic">觀形不如觀心　神用勝過跡用 </b>
    <P>人解讀有字書，不解讀無字書；知彈有弦琴，不知彈無弦琴。以跡用，不以神用，何以琴書之趣？</p>
<b class="topic">心無物欲乾坤靜　坐有琴書便是仙 </b>
    <P>心無物欲，即是秋空霽海；坐有琴書，便成石室丹丘。</p>
<b class="topic">歡樂極兮哀情多　興味濃後感索然 </b>
    <P>賓朋雲集，劇飲淋漓樂矣，俄而漏盡燭殘，香銷茗冷，不覺反成嘔咽，令人索然無味。天下事率類此，奈何不早回頭也。</p>
<b class="topic">知機真神乎　會趣明道矣 </b>
    <P>會得個中趣，五湖之煙月盡入寸裡；破得眼前機，千古之英雄盡歸掌握。</p>
<b class="topic">萬象皆空幻　達人須達觀 </b>
    <P>山河大地已屬微塵，而況塵中之塵；血肉身軀且歸泡影，而況影外之影。非上上智，無了了心。</p>
<b class="topic">泡沫人生　何爭名利 </b>
    <P>石火光中爭長競短，幾何光陰？蝸牛角上較雌論雄，許大世界？</p>
<b class="topic">極端空寂　過猶不及 </b>
    <P>寒燈無焰，敝裘無溫，總是播弄光景；身如槁木，心似死灰，不免墮在頑空。</p>
<b class="topic">得好休時便好休　如不休時終無休 </b>
    <P>人肯當下休，便當下了。若要尋個歇處，則婚嫁雖完，事亦不少；僧道雖好，心亦不了。前人云：「如今休去便休去，若覓了時無了時。」見之卓矣。</p>
<b class="topic">冷靜觀世事　忙中去偷閒 </b>
    <P>從冷視熱，然後知熱處之奔馳無益；從冗入閒，然後覺閒中之滋味最長。</p>
<b class="topic">不親富貴　不溺酒色 </b>
    <P>有浮雲富貴之風，而不必巖棲穴處；無膏肓泉石之癖，而常自醉酒耽詩。</p>
<b class="topic">恬淡適己　身心自在 </b>
    <P>競逐聽人，而不嫌盡醉；恬淡適己，而不誇獨醒，此釋氏所謂不為法纏，不為空纏，身心兩自在者。</p>
<b class="topic">廣狹長短　由於心念 </b>
    <P>延促由於一念，寬窄係之寸心。故機閒者，一日遙於千古；意廣者，斗室寬若兩間。 </p>
<b class="topic">栽花種竹　心境無我 </b>
    <P>損之又損，栽花種竹，儘交還烏有先生；忘無可忘，焚香煮茗，總不問白衣童子。 </p>
<b class="topic">知足則仙凡路異　善用則生殺自殊 </b>
    <P>都來眼前事，知足者仙境，不知足者凡境；總出世上因，善用者生機，不善用者殺機。 </p>
<b class="topic">守正安分　遠禍知道 </b>
    <P>趨炎附勢之禍，甚慘亦甚速；棲恬守逸之味，最淡亦最長。</p>
<b class="topic">與閒雲為友　以風月為家 </b>
    <P>松澗邊，攜杖獨行，立處雲生破衲；竹窗下，枕書高臥，覺時月侵寒氈。</p>
<b class="topic">存道心　消幻業 </b>
    <P>色慾火熾，而一念及病時，便興似寒灰；名利飴甘，而一想到死地，便味如嚼蠟。故人常憂死慮病，亦可消幻業而長道心。</p>
<b class="topic">退步寬平　清淡悠久 </b>
    <P>爭先的徑路窄，退後一步，自寬平一步；濃豔的滋味短，清淡一分，自悠長一分。</p>
<b class="topic">修養定靜工夫　臨變方不動亂 </b>
    <P>忙處不亂性，須閒處心神養得清；死時不動心，須生時事物看得破。</p>
<b class="topic">隱者無榮辱　道義無炎涼 </b>
    <P>隱逸林中無榮辱，道義路上無炎涼。</p>
<b class="topic">去思苦亦樂　隨心熱亦涼 </b>
    <P>熱不必除，而除此熱惱，身常在清涼臺上；窮不可遣，而遣此窮愁，心常居安樂窩中。</p>
<b class="topic">居安思危　處進思退 </b>
    <P>進步處便思退步，庶免觸藩之禍；著手時先圖放手，才脫騎虎之危。</p>
<b class="topic">貪得者雖富亦貧　知足者雖貧亦富 </b>
    <P>貪得者，分金恨不得玉，封公怨不受侯，權豪自甘乞丐；知足者，藜羹旨於膏梁，布袍煖於狐貉，編民不讓王工。</p>
<b class="topic">隱者高明　省事平安 </b>
    <P>矜名不若逃名趣，練事何如省事閒。</p>
<b class="topic">超越喧寂　悠然自適 </b>
    <P>嗜寂者，觀白雲幽石而通玄；趨榮者，見清歌妙舞而忘倦。唯自得之士，無喧寂，無榮枯，無往非自適之天。</p>
<b class="topic">得道無牽繫　靜躁兩無關 </b>
    <P>孤雲出岫，去留一無所繫；朗鏡懸空，靜躁兩不相干。</p>
<b class="topic">濃處味短　淡中趣長 </b>
    <P>悠長之趣，不得於釀釅，而得於啜菽飲水；惆恨之懷，不生於枯寂，而生於品竹調絲。固知濃處味常短，淡中趣獨真也。</p>
<b class="topic">理出於易　道不在遠 </b>
    <P>禪宗曰；「饑來吃飯倦來眠。」詩旨曰：「眼前景緻口頭語。」蓋極高寓於極平，至難出於至易。有意者反遠，無心者自近。</p>
<b class="topic">動靜合宜　出人無礙 </b>
    <P>水流而境無聲，得處喧見寂之趣；山高而雲不礙，悟出有入無之機。</p>
<b class="topic">執著是苦海　解脫是仙鄉 </b>
    <P>山林是勝地，一營戀便成市朝；書畫是雅事，一貪痴便成商賈。蓋心無染著，欲境是仙都；心有係戀，樂境成苦海矣。</p>
<b class="topic">躁急則昏　靜極則明 </b>
    <P>時當喧雜，則平日所記憶者，皆漫然忘去；境在清寧，則夙昔所遺忘者，又恍然現前。可見靜躁稍分，昏明頓異也。</p>
<b class="topic">臥雲弄月　絕俗超塵 </b>
    <P>蘆花被下，臥雪眠雲，保全得一窩夜氣；竹葉杯中，吟風弄月，躲離了萬丈紅塵。</p>
<b class="topic">鄙俗不及風雅　淡泊反勝濃厚 </b>
    <P>袞冕行中，著一藜杖的山人，便增一段高風；漁樵路上，著一袞衣的朝士，轉添許多俗氣。固知濃不勝淡，俗不如雅也。</p>
<b class="topic">出世在涉世　了心在盡心 </b>
    <P>出世之道，即在涉世中，不必絕人以逃世；了心之功，即在盡心內，不必絕欲以灰心。</p>
<b class="topic">身放閒處　心在靜中 </b>
    <P>此身常放在閒處，榮辱得失誰能差遣我？此心常在安靜中，是非利害誰能瞞昧我？</p>
<b class="topic">雲中世界　靜裏乾坤 </b>
    <P>竹籬下忽聞犬吠雞鳴，恍似雲中世界；芸窗中雅聽蟬吟鴉噪，方知靜裏乾坤。</p>
<b class="topic">不希榮達　不畏權勢 </b>
    <P>我不希榮，何憂乎利祿之香餌；我不競進，何畏乎世宦之危機。</p>
<b class="topic">聖境之下　調心養神 </b>
    <P>徜徉於山林泉石之間，而塵心漸息；夷猶於詩書圖畫之內，而俗氣潛消。故君子雖不玩物喪志，亦常借境調心。</p>
<b class="topic">春之繁華　不若秋之清爽 </b>
    <P>春日氣象繁華，令人心神迨蕩，不若秋日雲白風清，蘭芳桂馥，水天一色，上下空明，使人神骨俱清也。</p>
<b class="topic">得詩家真趣　悟禪教玄機 </b>
    <P>一字不識，而有詩意者，得詩家真趣；一_?不參，而有禪味者，悟禪教玄機。</p>
<b class="topic">像由心生　像隨心滅 </b>
    <P>機動的，弓影疑為蛇蝎，寢石視為伏虎，此中渾是殺氣；念息的，石虎可作海鷗，蛙聲可當鼓吹，觸處俱見真機。</p>
<b class="topic">來去自如　融通自在 </b>
    <P>身如不繫之舟，一任流行坎止；心似既灰之木，何妨刀割香塗。</p>
<b class="topic">憂喜取捨之情　皆是形氣用事 </b>
    <P>人情聽鶯啼則喜，聞蛙鳴則厭，見花則思培之，遇草則欲去之，但是以形氣用事。若以性天視之，何者非自鳴其天機，非自暢其生意也。</p>
<b class="topic">夢幻空華　真如之月 </b>
    <P>髮落齒疏，任幻形之凋謝；鳥吟花開，識自性之真如。</p>
<b class="topic">欲心生邪念　虛心生正念 </b>
    <P>欲其中者，波沸寒潭，山林不見其寂；虛其中者，涼生酷暑，朝市不知其喧。</p>
<b class="topic">富者多憂　貴者多險 </b>
    <P>多藏者厚亡，故知富不如貧之無慮；高步者疾顛，故知貴不如賤之常安。</p>
<b class="topic">讀易松間　談經竹下 </b>
    <P>讀易曉窗，丹砂研松間之露；談經午案，寶磬宣竹下之風。</p>
<b class="topic">人為乏生趣　天機在自然 </b>
    <P>花居盆內終乏生機，鳥入籠中便減天趣；不若山間花鳥錯集成文，翱翔自若，自是悠然會心。</p>
<b class="topic">煩惱由我起　嗜好自心生 </b>
    <P>世人只緣認得我字太真，故多種種嗜好，種種煩惱。前人云：「不復知有我，安知物為貴？」又云：「知身不是我，煩惱更何侵？」真破的之言也。</p>
<b class="topic">以失意之思　制得意之念 </b>
    <P>自老視少，可以消奔馳角逐之心；自瘁視榮，可以絕紛華靡麗之念。</p>
<b class="topic">世態變化無極　萬事必須達觀 </b>
    <P>人情世態，倏忽萬端，不宜認得太真。堯夫云：「昔日所云我，而今卻是伊；不知今日我，又屬後來誰？」人常作是觀，便可解卻胸中罥美矣。</p>
<b class="topic">鬧中取靜　冷處熱心 </b>
    <P>熱鬧中著一冷眼，便省許多苦心思；冷落處存一熱心，便得許多真趣味。</p>
<b class="topic">世間原無絕對　安樂只是尋常 </b>
    <P>有一樂境界，就有一不樂的相對待；有一好光景，就有一不好的相乘除。只有尋常家飯，素位風光，才是安樂的窩巢。</p>
<b class="topic">接近自然風光　物我歸於一如 </b>
    <P>簾櫳高敞，看青山綠水吞吐雲煙，視乾坤之自在；竹樹扶疏，任乳燕鳴鳩送迎時序，知物我之兩忘。</p>
<b class="topic">生死成敗　一任自然 </b>
    <P>知成之必敗，則求成之心不必太堅；知生之必死，則保生之道不必過勞。</p>
<b class="topic">處世流水落花　身心皆得自在 </b>
    <P>古德云；「影掃階塵不動，月輪穿沼水無痕。」吾儒云：「流任急境常靜，花落雖頻意自閒。」人常持此意，以應事接物，身心何等自在。</p>
<b class="topic">勘破乾坤妙趣　識見天地文章 </b>
    <P>林間松韻，石上泉聲，靜裡聽來，識天地自然鳴佩；草際煙光，水心雲影，閒中觀去，見乾坤最上文章。</p>
<b class="topic">猛獸易服　人心難制 </b>
    <P>眼看西晉之荊榛，猶矜白刃；身屬北邙之狐兔，尚惜黃金。語云：「猛獸易服，人心難降；谿壑易填，人心難滿。」信哉。</p>
<b class="topic">心地能平穩安靜　觸處皆青山綠水 </b>
    <P>心地上無風濤，隨在皆青山綠水；性天中有化育，觸處見魚躍鳶飛。</p>
<b class="topic">生活自適其性　貴人不若平民 </b>
    <P>峨冠大帶之士，一旦睹輕簑小笠飄飄然逸也，未必不動其咨嗟；<br>
      長筵廣席之豪，一旦遇疏簾淨几悠悠焉靜也，未必不增其綣戀。<br>
      人奈何驅以火牛，誘以風馬，而不思自適其性哉。 </p>
<b class="topic">處世忘世　超物樂天 </b>
    <P>魚得水逝，而相忘乎水；鳥乘風飛，而不知有風。識此可以超物累，可以樂天機。</p>
<b class="topic">人生本無常　盛衰何可恃 </b>
    <P>狐眠敗砌，兔走荒臺，盡是當年歌舞之地；露冷黃花，煙迷衰草，悉屬舊時爭戰之場。盛衰何常，強弱安在，念此，令人心灰。 
<b class="topic">寵辱不驚　去留無意 </b>
    <P>寵辱不驚，閒看庭前花開花落；去留無意，漫隨天外雲卷雲舒。 </p>
<b class="topic">苦海茫茫　回頭是岸 </b>
    <P>晴空朗月，何處不可翱翔，而飛蛾獨投夜燭；清泉綠草，何物不可飲啄，而鴟鴞偏嗜腐鼠。噫，世之不為飛蛾鴟鴞者，幾何人哉？</p>
<b class="topic">求心內之佛　卻心外之法 </b>
    <P>才就筏便思舍筏，方是無事道人；若騎驢又復覓驢，終為不了禪師。</p>
<b class="topic">以冷情當事　如湯之消雪 </b>
    <P>權貴龍驤，英雄虎戰，以冷眼視之，如蟻聚羶，如蠅競血；<br>
      是非蜂起，得失蝟興，以冷情當之，如冶化金，如湯消雪。 </p>
<b class="topic"> 徹見真性　自達聖境 </b>
    <P>羈鎖於物欲，覺吾生之可哀；夷猶於性真，覺吾生之可樂。知其可衷，則塵情立破；知其可樂，則聖境自臻。</p>
<b class="topic">心月開朗　水月無礙 </b>
    <P>胸中即無半點物欲，已如雪消爐焰冰消日；眼前自有一段空明，時見月在青天影在波。</p>
<b class="topic">野趣豐處　詩興自湧 </b>
    <P>詩思在灞陵橋上，微吟就，林岫便已浩然；野興在鏡湖曲邊，獨往時，山川自相映發。</p>
<b class="topic">見微知著　守正待時 </b>
    <P>伏久者飛必高，開先者謝獨早，知此，可以免蹭蹬之憂，可以消躁急之念。</p>
<b class="topic">森羅萬象　夢幻泡影 </b>
    <P>樹木至歸根，而後知華萼枝葉之徒榮；人事至蓋棺，而後知子女玉帛之無益。</p>
<b class="topic">在世出世　真空不空 </b>
    <P>真空不空，執相非真，破相亦非真，問世尊如何發付？在世出世，徇欲是苦，絕欲亦是苦，聽吾儕善自修持。</p>
<b class="topic">欲望雖有尊卑　貪爭並無二致 </b>
    <P>烈士讓千乘，貪夫爭一文，人品星淵也，而好名不殊好利；天子營家國，乞人號饔飧，分位霄壤也，而焦思何異焦聲。</p>
<b class="topic">毀譽褒貶　一任世情 </b>
    <P>飽諳世味，一任覆雨翻雲，總慵開眼；會盡人情，隨教呼牛喚馬，只是點頭。</p>
<b class="topic">不為念想囚繫　凡事皆要隨緣 </b>
    <P>今人專求無念，而終不可無。只是前念不滯，後念不迎，但將現在的隨緣打發得去，自然漸漸入無。</p>
<b class="topic">自然得真機　造作減趣味 </b>
    <P>意所偶會便成佳境，物出天然才見真機，若加一分調停布置，趣意便減矣。白氏云：「意隨無事適，風逐自然清。」其言之也。</p>
<b class="topic">徹見自性　不必談禪 </b>
    <P>性天澄澈，即飢餐渴飲，無非康濟身心；心地沉迷，縱談禪演_,總是播弄精魂。</p>
<b class="topic">心境恬淡　絕慮忘憂 </b>
    <P>人心有個真境，非絲非竹，而自恬愉，不煙不茗，而自清芬。須念淨境空，慮忘形釋，才得以游衍其中。</p>
<b class="topic">真不離幻　雅不離俗 </b>
    <P>金自礦出，玉從石出，非幻無以求真；道得酒中，仙遇花裡，雖雅不能離俗。</p>
<b class="topic">凡俗差別觀　道心一體觀 </b>
    <P>天地中萬物，人倫中萬情，世界中萬事，以俗眼觀，紛紛各異，以道眼觀，種種是常，何須分別，何須取捨？</p>
<b class="topic">不茅蔬淡　頤養天和 </b>
    <P>神酣，布被窩中，得天地沖和之氣；味足，藜羹飯後，識人生淡泊之真。</p>
<b class="topic">了心悟性　俗即是僧 </b>
    <P>纏脫只在自心，心了則屠肆糟廛，居然淨土。不然，縱一琴一鶴，一花一卉，嗜好雖清，魔障終在。語云：「能休塵境為真境，未了僧家是俗家。」信夫。 
<b class="topic">斷絕思慮　光風霽月 </b>
    <P>斗室中萬慮都捐，說甚畫棟飛雲，珠簾捲雨；三杯後，一真自得，唯知素琴橫月，短笛吟風。</p>
<b class="topic">機神觸事　應物而發 </b>
    <P>萬籟寂寥中，忽聞一鳥弄聲，便喚起許多幽趣；萬卉催剝後，忽持一枝擢秀，便觸動無限生機。可見性天未常枯槁，機神最宜觸發。</p>
<b class="topic">操持身心　收放自如 </b>
    <P>白氏云：「不如放身心，冥然任天造。」晁氏云：「不如收身心，凝然歸寂定。」放者流為猖狂，收者入於枯寂。唯善操身心者，壩柄在手，收放自如。</p>
<b class="topic">自然人心　融合一體 </b>
    <P>當雪夜月天，心境便爾澄澈；遇春風和氣，意界亦自沖融。造化，人心，混合無間。</p>
<b class="topic">不弄技巧　以拙為進 </b>
    <P>文以拙進，道以拙成，一拙字有無限意味。如桃源犬吠，桑間雞鳴，何等淳龐。至於寒潭之月，古木之鴉，工巧中便覺有衰颯氣象矣。</p>
<b class="topic">以我轉物　逍遙自在 </b>
    <P>以我轉物者，得固不喜，失亦不憂，大地盡屬逍遙；以物役我者，逆固生憎，順亦生愛，一毛便生纏縛。</p>
<b class="topic">形影皆去　心境皆空 </b>
    <P>理寂則事寂，遣事執理者，似去影留形；心空則境空，去境存心者，如聚羶卻蚋。</p>
<b class="topic">任其自然　萬事安樂 </b>
    <P>幽人清事總在自適，故酒以不勸為歡，棋以不爭為勝，笛以無腔為適，琴以無弦為高，會以不期約為真率，客以不迎送為坦夷。若一牽文泥跡，便落塵世苦海矣。</p>
<b class="topic">因及生死　萬念灰冷 </b>
    <P>試思未生之前有何像貌，又思既死之後作何景色，則萬念灰冷。一性寂然，自可超物外，遊像先。</p>
<b class="topic">卓智之人　洞燭機先 </b>
    <P>遇病而後思強之為寶，處亂而後思平之為福，非蚤智也；倖福而先知其為禍之本，貪生而知其為死之因，其卓見乎。</p>
<b class="topic">雌雄妍醜　一時假相 </b>
    <P>優人傅粉調朱，效妍醜於毫端，俄而歌殘場罷，妍醜何存；奕者爭先競後，較雌雄於著子，俄而局盡子收，雌雄安在。</p>
<b class="topic">風月木石之真趣　惟靜與閒者得之 </b>
    <P>風花之瀟洒，雪月之空清，唯靜者為之主；水木之榮枯，竹石之消長，獨閒者操其權。</p>
<b class="topic">天全欲淡　雖凡亦仙 </b>
    <P>田父野叟，語以黃雞白酒則欣然喜，問以鼎食則不知；語以蘊袍裋褐則油然樂，問以袞服則不識。其天全，故其欲淡，此是人生第一個境界。</p>
<b class="topic">本真即佛　何待觀心 </b>
    <P>心無其心，何於有觀？釋氏曰：「觀心者，重增其障。」物本一物，何待於齊？莊生曰：「齊物者，自剖其同。」</p>
<b class="topic">勿待興盡　適可而止 </b>
    <P>笙歌正濃處，便自拂衣長往，羨達人撒手懸崖；<br>
      更漏已殘時，猶然夜行不休，笑俗士沉身苦海。</p>
<b class="topic">修行宜絕跡於塵寰　悟道當涉足於世俗 </b>
    <P>把握未定，宜絕跡塵囂，使此心不見可欲而不亂，以澄悟吾靜體；操持既堅，又當混跡風塵，使此心見可欲而亦不亂，以養吾圓機。</p>
<b class="topic">人我一視　動靜兩忘 </b>
    <P>真寂厭喧者，往往避人以求靜，不知意在無人，便成我相，心著於靜，便是動根，如何到得人我一視，動靜兩忘的境界？</p>
<b class="topic">山居清洒　入都俗氣 </b>
    <P>山居胸次清洒，觸物皆有佳思；見孤雲野鶴，而起超絕之想； 遇石澗流泉，而動澡雪之思；撫老檜寒梅，而勁節挺立； 侶沙鷗麋鹿，而機心頓忘。若一走入塵寰，無偏物不相關，即此身亦屬贅旒矣。</p>
  
<b class="topic">人我合一之時　則雲留而鳥伴 </b>
    <P>興逐時來，芳草中撒履閒行，野鳥忘機時作伴;<br>
      景與心會，落花下披襟兀坐，白雲無語漫相留。</p>
<b class="topic">禍福苦樂　一念之差 </b>
    <P>人生福境禍區，皆念想造成，故釋氏云：「利欲熾然即是火坑，貪愛沉溺便為苦海；一念清淨烈焰成池，一念驚覺船登彼岸。」念頭稍異，境界頓殊，可不慎哉。</p>
<b class="topic">若要功夫深　鐵尺磨成針 </b>
    <P>繩鋸木斷，水滴石穿，學道者須加力索；水道渠成，瓜熟蒂落，得道者一任天機。</p>
<b class="topic">機息心清　月到風來 </b>
    <P>機息時，便有月到風來，不必苦海人世；<br>
      心遠處，自無車塵馬跡，何須痼疾丘山。</p>
<b class="topic">落葉蘊育萌芽　生機藏於肅殺 </b>
    <P>草木才零落，便露萌穎於根底；時序雖凝寒，終回陽氣於飛灰。肅殺之中，生生之意常為之主，即是可以見天地之心。</p>
<b class="topic">雨後山色鮮　靜夜鐘聲清 </b>
    <P>雨餘觀山色，景象便覺新妍；夜靜聽鐘聲，音響尤為清雅。</p>
<b class="topic">雪夜讀書神清　登山眺望心曠 </b>
    <P>登山使人心曠，臨流使人意遠；讀書於雨雪之夜，使人神情；舒嘯於丘阜之巔，使人興邁。</p>
<b class="topic">萬鍾一髮　存乎一心 </b>
    <P>心曠，則萬鍾如瓦缶；心隘，則一髮似車輪。</p>
<b class="topic">要以我轉物　勿以物役我 </b>
    <P>無風花月柳，不成造化；無情欲嗜好，不成心體。只以我轉物，不以物役我，則嗜慾莫非天機，塵情即是理境矣。</p>
<b class="topic">就身了身　以物付物 </b>
    <P>就一身了一身者，方能以萬物付萬物；還天下於天下者，方能出世間於世間。</p>
<b class="topic">不可徒勞身心　當樂風月之趣 </b>
    <P>人生太閒，則別念竊生；太忙，則真性不見。故士君子不可不抱身心之憂，亦不可不耽風月之趣。</p>
<b class="topic">何處無妙境　何處無淨土 </b>
    <P>人心多從動處失真。若一念不生，澄然靜坐，雲興而悠然共逝，雨滴而冷然俱清，鳥啼而欣然有會，花落而瀟然自得。何地非真境，何物無真機。</p>
<b class="topic">順逆一視　欣戚兩忘 </b>
    <P>子生而母危，?積而盜窺，何喜非憂也；貧可以節用，病可以保身，何憂非喜也。故達人當順逆一視，而欣戚兩忘。</p>
<b class="topic">風跡月影　過而不留 </b>
    <P>耳根似飆谷投響，過而不留，則是非俱謝；心境如月池浸色，空而不著，則物我兩忘。</p>
<b class="topic">世間皆樂　苦自心生 </b>
    <P>世人為榮利纏縛，動曰塵世苦海。不知雲白山青，川行石立，花迎鳥?，谷答樵謳，世亦不塵，海亦不苦，彼自塵苦其心爾。 
<b class="topic">月盈則虧　履滿者戒 </b>
    <P>花看半開，酒飲微醉，此中大有佳趣。若至爛漫酕醄，便成惡境矣。履盈滿者，宜思之。</p>
<b class="topic">體任自然　不染世法 </b>
    <P>山肴不受世間灌溉，野禽不受世間豢養，其味皆香而且冽；吾人能不為世法所點染，其臭味不迥然別乎。</p>
<b class="topic">觀物須有自得　勿徒留連光景 </b>
    <P>栽竹種花，玩鶴觀魚，亦要有段自得處。若徒留連光景，玩弄物華，亦吾儒之口耳，釋氏之頑空而已，有何佳趣。</p>
<b class="topic">陷於不義　生不若死 </b>
    <P>山林之士，清苦而逸趣自饒；農野之人，鄙略而天真渾具。若一失身市井駔儈，不若轉死溝壑，神骨猶清。</p>
<b class="topic">非分之收穫　陷溺之根源 </b>
    <P>非分之福，無故之穫，非造物之釣餌，即人世之機阱。此處著眼不高，鮮不墮彼術中矣。 </p>
<b class="topic"> 把握要點　卷舒自在 </b>
    <P>人生原是一傀儡，只要根蒂在手，一線不亂，卷舒自在，行止在我，一毫不受他人提掇，便超出此場中矣。 
<b class="topic">利害乃世之常　不若無事為福 </b>
    <P>一事起則一害生，故天下常以無事為福。讀前人詩云：「勸君莫話封侯事，一將功成萬骨枯。」 又云：「天下常令萬事平，匣中不惜千年死。」雖有雄心猛氣，不覺化為冰霰矣。</p>
<b class="topic">茫茫世間　矛盾之窟 </b>
    <P>淫奔之婦，矯而為尼；熱中之人，激而入道。清境之門，常為婬邪之淵藪也如此。</p>
<b class="topic">身在局中　心在局外 </b>
    <P>波浪兼天，舟中不知懼，而舟外者寒心；猖狂罵坐，席上不知警，而席外者咋舌。固君子雖在事中，心要超事外也。</p>
<b class="topic">減繁增靜　安樂之基 </b>
    <P>人生減省一分，便超脫一分，如交遊減便免紛擾，言語減便寡愆尤，思慮減則精神不耗，聰明減則混沌可完。彼不求日減而求日增者， 真桎梏此生矣。</p>
<b class="topic">滿腔和氣　隨地春風 </b>
    <P>天運之寒暑易避，人世之炎涼難除；人世之炎涼易除，吾心之冰炭難去。去得此中之冰炭，則滿腔皆和氣，自隨地有春風矣。</p>
<b class="topic">超越口耳之嗜欲　得見人生之真趣 </b>
    <P>茶不求精而壺亦不燥，酒不求洌而樽亦不空，素琴無絃而常調，短笛無腔而自適。縱難超越羲皇，亦可匹儔嵇阮。</p>
<b class="topic">萬事皆緣　隨遇而安 </b>
    <P>釋氏隨緣，吾儒素位，四字是渡海的浮囊。蓋世路茫茫，一念求全則萬緒紛起，隨遇而安則無入不得矣。</p>
<br><br><br><br><br>
<script>
  $(function() {
    var toc = $('#toc>ul');

    function makeLi(text, href) {
      return $('<li><a href="' + href + '" target="_self">' + text + '</a></li>');
    }

    $('b.topic').each(function(i) {
      var chapter = $(this), chapterNumber = i + 1;
      toc.append(
        makeLi(chapter.text(), '#chapter-' + chapterNumber)
      );
      chapter.attr('id', 'chapter-' + chapterNumber);
    });

  });
</script>
</body>
</html>
