<head>
<meta http-equiv="Content-Type" content="text/html; charset=utf-8">
<link rel="stylesheet" href="submaincss.css">
<style>
</style>

</head>
<body>

<br>
<b>納蘭性德詞全集《飲水詞》</b><br>
<br>
<p>夢江南</p>
<p>昏鴉盡，小立恨因誰?急雪乍翻香閣絮，輕風吹到膽瓶梅，心字已成灰。</p>
<br>
<p>菩薩蠻</p>
<p>蕭蕭幾葉風兼雨，離人偏識長更苦。欹枕數秋天，蟾蜍下早弦。<br>
夜寒驚被薄，淚與燈花落。無處不傷心，輕塵在玉琴。</p>
<br>
<p>菩薩蠻</p>
<p>催花未歇花奴鼓，酒醒已見殘紅舞。不忍覆餘觴，臨風淚數行。<br>
粉香看又別，空剩當時月。月也異當時，淒清照鬢絲。</p>
<br>
<p>菩薩蠻</p>
<p>春雲吹散湘簾雨，絮黏蝴蝶飛還住。人在玉樓中，樓高四面風。<br>
柳煙絲一把，暝色籠鴛瓦。休近小闌幹，夕陽無限山。</p>
<br>
<p>菩薩蠻</p>
<p>隔花才歇簾纖雨，一聲彈指渾無語。梁燕自雙歸，長條脈脈垂。<br>
小屏山色遠，妝薄鉛華淺。獨自立瑤階，透寒金縷鞋。</p>
<br>
<p>菩薩蠻</p>
<p>晶簾一片傷心白，雲鬟香霧成遙隔。無語問添衣，桐陰月已西。<br>
西風鳴絡緯，不許愁人睡。只是去年秋，如何淚欲流。</p>
<br>
<p>臨江仙</p>
<p>點滴芭蕉心欲碎，聲聲催憶當初。欲眠還展舊時書。鴛鴦小字，猶記手生疏。<br>
倦眼乍低緗帙亂，重看一半模糊。幽窗冷雨一燈孤。料應情盡，還道有情無？</p>
<br>
<p>臨江仙</p>
<p>昨夜箇人曾有約，嚴城玉漏三更。一鈎新月幾疏星。夜闌猶未寢，人靜鼠窺燈。<br>
原是瞿唐風間阻，錯教人恨無情。小闌幹外寂無聲。幾回腸斷處，風動攎花鈴。</p>
<br>
<p>虞美人</p>
<p>春情只到梨花薄，片片催零落。夕陽何事近黃昏，不道人間猶有未招魂。<br>
銀箋別夢當時句，密綰同心苣。為伊判作夢中人，長向畫圖清夜喚真真。</p>
<br>
<p>虞美人</p>
<p>曲闌深處重相見，勻淚偎人顫。淒涼別後兩應同，最是不勝清怨月明中。<br>
半生已分孤眠過，山枕檀痕涴。憶來何事最銷魂，第一折技花樣畫羅裙。</p>
<br>
<p>虞美人</p>
<p>銀床淅瀝青梧老，屧粉秋蛩掃。采香行處蹙連錢，拾得翠翹何恨不能言。<br>
回廊一寸相思地，落月成孤倚。背燈和月就花陰，已是十年蹤跡十年心。</p>
<br>
<p>虞美人（秋夕信步）</p>
<p>愁痕滿地無人省，露濕琅玕影。閑階小立倍荒涼。還剩舊時月色在瀟湘。<br>
薄情轉是多情累，曲曲柔腸碎。紅箋向壁字模糊，憶共燈前呵手為伊書。</p>
<br>
<p>鬢雲松令</p>
<p>枕函香，花徑漏。依約相逢，絮語黃昏後。時節薄寒人病酒，鏟地梨花，徹夜東風瘦。<br>
掩銀屏，垂翠袖。何處吹簫，脈脈情微逗。腸斷月明紅豆蔻，月似當時，人似當時否？</p>
<br>
<p>青衫濕　悼亡</p>
<p>近來無限傷心事，誰與話長更？從教分付，綠窗紅淚，早雁初鶯。<br>
當時領略，而今斷送，總負多情。忽疑君到，漆燈風颭，癡數春星。</p>
<br>
<p>沁園春　(丁巳重陽前三日，夢亡婦淡裝素服，執手哽咽，語多不復能記。但臨別有雲：“銜恨願為天上月，年年猶得向郎圓。”婦素未工詩，不知何以得此也，覺後感賦)</p>
<p>瞬息浮生，薄命如斯，低徊怎忘。記繡榻閑時，並吹戲雨；雕闌曲處，同倚斜陽。夢好難留，詩殘莫續，贏得更深哭一場。遺容在，只靈飆一轉，未許端詳。<br>
重尋碧落茫茫。料短發、朝來定有霜。便人間天上，塵緣未斷；春花秋葉，觸緒還傷。欲結綢繆，翻驚搖落，減盡荀衣昨日香。真無奈，倩聲聲鄰笛，譜出回腸。</p>
<br>
<p>於中好　七月初四夜風雨，其明日是亡婦生辰</p>
<p>塵滿疏簾素帶飄，真成暗度可憐宵。幾回偷拭青衫淚，忽傍犀奩見翠翹。<br>
惟有恨，轉無聊。五更依舊落花朝。衰楊葉盡絲難盡，冷雨淒風打畫橋。</p>
<br>
<p>南鄉子　為亡婦題照</p>
<p>淚咽卻無聲，只向從前悔薄情，憑仗丹青重省識。盈盈。一片傷心畫不成。<br>
別語忒分明。午夜鶼鶼夢早醒。卿自早醒儂自夢，更更。泣盡風簷夜雨鈴。</p>
<br>
<p>金縷曲　亡婦忌日有感</p>
<p>此恨何時已。滴空階、寒更雨歇，葬花天氣。三載悠悠魂夢杳，是夢久應醒矣。料也覺、人間無味。不及夜台塵土隔，冷清清、一片埋愁地。釵鈿約，竟&#25243;棄。<br>
重泉若有雙魚寄。好知他、年來苦樂，與誰相倚。我自中宵成轉側，忍聽湘弦重理。待結箇、他生知已。還怕兩人俱薄命，再緣慳、剩月零風裏。清淚盡，紙灰起。</p>
<br>
<p>蝶戀花</p>
<p>辛苦最憐天上月，一夕如環，夕夕都成玦。若似月輪終皎潔，不辭冰雪為卿熱。<br>
無那塵緣容易絕，燕子依然，軟踏簾鈎說。唱罷秋墳愁未歇，春叢認取雙棲蝶。</p>
<br>
<p>蝶戀花</p>
<p>又到綠楊曾折處，不語垂鞭，踏遍清秋路。衰草連天無意緒，雁聲遠向蕭關去。<br>
不恨天涯行役苦，只恨西風，吹夢成今古。明日客程還幾許，沾衣況是新寒雨。</p>
<br>
<p>山花子</p>
<p>林下荒苔道韞家，生憐玉骨委塵沙。愁向風前無處說，數歸鴉。<br>
半世浮萍隨逝水，一宵冷雨葬名花。魂是柳綿吹欲碎，繞天涯。</p>
<br>
<p>清平樂</p>
<p>淒淒切切，慘淡黃花節。夢裏砧聲渾未歇，那更亂蛩悲咽。<br>
塵生燕子空樓，&#25243;殘弦索床頭。一樣曉風殘月，而今觸緒添愁。</p>
<br>
<p>清平樂</p>
<p>風鬟雨鬢，偏是來無准。倦倚玉蘭看月暈，容易語低香近。<br>
軟風吹過窗紗，心期便隔天涯。從此傷春傷別，黃昏只對梨花。</p>
<br>
<p>如夢令</p>
<p>正是轆轤金井，滿砌落花紅冷。驀地一相逢，心事眼波難定。誰省，誰省。從此簟紋燈影。</p>
<br>
<p>如夢令</p>
<p>黃葉青苔歸路，屧粉衣香何處。消息竟沈沈，今夜相思幾許。秋雨，秋雨，一半因風吹去。</p>
<br>
<p>如夢令</p>
<p>纖月黃昏庭院，語密翻教醉淺。知否那人心？舊恨新歡相半。誰見？誰見？珊枕淚痕紅泫。</p>
<br>
<p>采桑子</p>
<p>彤霞久絕飛瓊字，人在誰邊。人在誰邊，今夜玉清眠不眠。<br>
香銷被冷殘燈滅，靜數秋天。靜數秋天，又誤心期到下弦。</p>
<br>
<p>采桑子</p>
<p>誰翻樂府淒涼曲？風也蕭蕭，雨也蕭蕭，瘦盡燈花又一宵。<br>
不知何事縈懷抱，醒也無聊，醉也無聊，夢也何曾到謝橋。</p>
<br>
<p>采桑子</p>
<p>冷香縈遍紅橋夢，夢覺城笳。月上桃花，雨歇春寒燕子家。<br>
箜篌別後誰能鼓，腸斷天涯。暗捐韶華，一縷茶煙透碧紗。</p>
<br>
<p>采桑子</p>
<p>桃花羞作無情死，感激東風。吹落嬌紅，飛入窗間伴懊儂。<br>
誰憐辛苦東陽瘦，也為春慵。不及芙蓉，一片幽情冷處濃。</p>
<br>
<p>采桑子</p>
<p>海天誰放冰輪滿，惆悵離情。莫說離情，但值良宵總淚零。<br>
只應碧落重相見，那是今生。可奈今生，剛作愁時又憶卿。</p>
<br>
<p>采桑子</p>
<p>撥燈書盡紅箋也，依舊無聊。玉漏迢迢，夢裏寒花隔玉簫。<br>
幾竿修竹三更雨，葉葉蕭蕭。分付秋潮，莫誤雙魚到謝橋。</p>
<br>
<p>采桑子</p>
<p>涼生露氣湘弦潤，暗滴花梢。簾影誰搖，燕蹴風絲上柳條。<br>
舞鵾鏡匣開頻掩，檀粉慵調。朝淚如潮，昨夜香衾覺夢遙。</p>
<br>
<p>采桑子</p>
<p>土花曾染湘娥黛，鉛淚難消。清韻誰敲，不是犀椎是鳳翹。<br>
只應長伴端溪紫，割取秋潮。鸚鵡偷教，方響前頭見玉簫。</p>
<br>
<p>采桑子</p>
<p>白衣裳憑朱闌立，涼月趖西。點鬢霜微，歲晏知君歸不歸？<br>
殘更目斷傳書雁，尺素還稀。一味相思，准擬相看似舊時。</p>
<br>
<p>采桑子</p>
<p>謝家庭院殘更立，燕宿雕粱。月度銀牆，不辨花叢那瓣香？<br>
此情已自成追憶，零落鴛鴦。雨歇微涼，十一年前夢一場。</p>
<br>
<p>采桑子</p>
<p>而今才道當時錯，心緒淒迷。紅淚偷垂，滿眼春風百事非。<br>
情知此後來無計，強說歡期。一別如斯，落盡犁花月又西。</p>
<br>
<p>畫堂春</p>
<p>一生一代一雙人，爭教兩處銷魂。相思相望不相親，天為誰春？<br>
漿向藍橋易乞，葯成碧海難奔。若容相訪飲牛津，相對忘貧。</p>
<br>
<p>落花時</p>
<p>夕陽誰喚下樓梯，一握香荑。回頭忍笑階前立，總無語，也依依。<br>
箋書直恁無憑據，休說相思。勸伊好向紅窗醉，須莫及，落花時。</p>
<br>
<p>河傳</p>
<p>春淺，紅怨。掩雙環，微雨花間畫閑。無言暗將紅淚彈。闌珊，香銷輕夢還。<br>
斜倚畫屏思往事，皆不是，空作相思字。記當時，垂柳絲，花枝，滿庭蝴蝶兒。</p>
<br>
<p>浣溪沙</p>
<p>記綰長條欲別難。盈盈自此隔銀灣。便無風雪也摧殘。<br>
青雀幾時裁錦字，玉蟲連夜剪春幡。不禁辛苦況相關。</p>
<br>
<p>浣溪沙</p>
<p>誰念西風獨自涼，蕭蕭黃葉閉疏窗。沈思往事立殘陽。<br>
被酒莫驚春睡重，賭書消得潑茶香。當時只道是尋常。</p>
<br>
<p>浣溪沙</p>
<p>蓮漏三聲燭半條，杏花微雨濕輕弰，那將紅豆寄無聊？<br>
春色已看濃似酒，歸期安得信如潮，離魂入夜倩誰招？</p>
<br>
<p>浣溪沙</p>
<p>風髻&#25243;殘秋草生。高梧濕月冷無聲。當時七夕記深盟。<br>
信得羽衣傳鈿合，悔教羅襪葬傾城。人間空唱雨淋鈴。</p>
<br>
<p>浣溪沙</p>
<p>一半殘陽下小樓，朱簾斜控軟金鈎。倚欄無緒不能愁。<br>
有箇盈盈騎馬過，薄妝淺黛亦風流。見人羞澀卻回頭。</p>
<br>
<p>攤破浣溪沙</p>
<p>風絮飄殘已化萍，泥蓮剛倩藕絲縈；珍重別拈香一瓣，記前生。<br>
人到情多情轉薄，而今真個悔多情；又到斷腸回首處，淚偷零。</p>
<br>
<p>相見歡</p>
<p>落花如夢淒迷，麝煙微，又是夕陽潛下小樓西。<br>
愁無限，消瘦盡，有誰知？閑教玉籠鸚鵡念郎詩。</p>
<br>
<p>減字木蘭花</p>
<p>燭花搖影，冷透疏衾剛欲醒。待不思量，不許孤眠不斷腸。<br>
茫茫碧落，天上人間情一諾。銀漢難通，穩耐風波願始從。</p>
<br>
<p>減字木蘭花</p>
<p>相逢不語，一朵芙蓉著秋雨。小暈紅潮，斜溜鬟心只鳳翹。<br>
待將低喚，直為凝情恐人見。欲訴幽懷，轉過回闌叩玉釵。</p>
<br>
<p>木蘭花令　擬古決絕詞</p>
<p>人生若只如初見，何事秋風悲畫扇？等閑變卻故人心，卻道故人心易變。<br>
驪山語罷清宵半，淚雨零鈴終不怨。何如薄倖錦衣郎，比翼連枝當日願。</p>
<br>
<p>浪淘沙</p>
<p>夜雨做成秋，恰上心頭，教他珍重攎風流。端的為誰添病也，更為誰羞？<br>
密意未曾休，密願難酬。珠簾四卷月當樓。暗憶歡期真似夢，夢也須留。</p>
<br>
<p>浪淘沙</p>
<p>紅影濕幽窗，瘦盡春光。雨餘花外卻斜陽。誰見薄衫低髻子，抱膝思量。<br>
莫道不淒涼，早近持觴。暗思何事斷人腸。曾是向他春夢裏，瞥遇回廊。</p>
<br>
<p>鷓鴣天　離恨</p>
<p>背立盈盈故作羞，手挼梅蕊打肩頭。欲將離恨尋郎說，待得郎歸恨卻休。<br>
雲澹澹，水悠悠，一聲橫笛鎖空樓。何時共泛春溪月，斷岸垂楊一葉舟。</p>
<br>
<p>生查子</p>
東風不解愁，偷展湘裙衩。獨夜背紗籠，影著纖腰畫。<br>
爇盡水沈煙，露滴鴛鴦瓦。花骨冷宜香，小立櫻桃下。</p>
<br>
<p>生查子</p>
<p>惆悵彩雲飛，碧落知何許？不見合歡花，空倚相思樹。<br>
總是別時情，那得分明語。判得最長宵，數盡厭厭雨。</p>
<br>
<p>荷葉杯</p>
<p>知己一人誰是？已矣。贏得誤他生。有情終古似無情，別語悔分明。<br>
莫道芳時易度，朝暮。珍重好花天。為伊指點再來緣，疏雨洗遺鈿。</p>
<br>
<p>憶江南　宿雙林禪院有感</p>
<p>心灰盡，有髮未全僧。風雨消磨生死別，似曾相識只孤檠，情在不能醒。<br>
搖落後，清吹那堪聽。淅瀝暗飄金井葉，乍聞風定又鐘聲，薄福薦傾城。</p>
<br>
<p>玉連環影</p>
<p>何處幾葉蕭蕭雨。濕盡簷花，花底人無語。掩屏山，玉爐寒。誰見兩眉愁聚倚闌幹。</p>
<br>
<p>浣溪沙</p>
<p>消息誰傳到拒霜？兩行斜雁碧天長，晚秋風景倍淒涼。<br>
銀蒜押簾人寂寂，玉釵敲燭信茫茫。黃花開也近重陽。</p>
<br>
<p>浣溪沙</p>
<p>誰道飄零不可憐，舊遊時節好花天，斷腸人去自經年。<br>
一片暈紅才著雨，幾絲柔綠乍和煙。倩魂銷盡夕陽前。</p>
<br>
<p>南鄉子</p>
<p>煙暖雨初收，落盡繁花小院幽。摘得一雙紅豆子，低頭，說著分攜淚暗流。<br>
人去似春休，卮酒曾將酹石尤。別自有人桃葉渡，扁舟，一種煙波各自愁。</p>
<br>
<p>天仙子</p>
<p>月落城烏啼未了，起來翻為無眠早。薄霜庭院怯生衣，心悄悄，紅闌繞，此情待共誰人曉？</p>
<br>
<p>蝶戀花</p>
<p>眼底風光留不住，和暖和香，又上雕鞍去。欲倩煙絲遮別路，垂楊那是相思樹。<br>
惆悵玉顏成間阻，何事東風，不作繁華主。斷帶依然留乞句，斑騅一繫無尋處。</p>
<br>
<p>謁金門</p>
<p>風絲裊，水浸碧天清曉。一鏡濕雲清未了，雨晴春草草。<br>
夢裏輕螺誰掃。簾外落花紅小。獨睡起來情悄悄，寄愁何處好？</p>
<br>
<p>金人捧露盤　淨業寺觀蓮，有懷蓀友</p>
<p>藕風輕，蓮露冷，斷虹收，正紅窗、初上簾鈎。田田翠蓋，趁斜陽魚浪香浮。此時畫閣垂楊岸，睡起梳頭。<br>
舊遊蹤，招提路，重到處，滿離憂。想芙蓉湖上悠悠。紅衣狼藉，臥看桃葉送蘭舟。午風吹斷江南夢，夢裏菱謳。</p>
<br>
<p>夢江南</p>
<p>新來好，唱得虎頭詞。一片冷香惟有夢，十分清瘦更無詩。標格早梅知。</p>
<br>
<p>清平樂　憶梁汾</p>
<p>才聽夜雨，便覺秋如許。繞砌蛩螿人不語，有夢轉愁無據。<br>
亂山千疊橫江，憶君遊倦何方。知否小窗紅燭。照人此夜淒涼</p>
<br>
<p>金縷曲　慰西溟</p>
<p>何事添淒咽？但由他、天公簸弄，莫教磨涅。失意每多如意少，終古幾人稱屈。須知道、福因才折。獨臥藜床看北斗，背高城、玉笛吹成血。聽譙鼓，二更徹。<br>
丈夫未肯因人熱，且乘閑、五湖料理，扁舟一葉。淚似秋霖揮不四，灑向野田黃蝶。須不羨、承明班列。馬跡車塵忙未了，任西風、吹冷長安月。又蕭寺，花如雪。</p>
<br>
<p>金縷曲　薑西溟言別，賦此贈之</p>
<p>誰復留君住？嘆人生、幾翻離合，便成遲暮。最憶西窗同翦燭，卻話家山夜雨。不道只、暫時相聚。袞袞長江蕭蕭木，送遙天、白雁哀鳴去。黃葉下，秋如許。<br>
曰歸因甚添愁緒。料強似、冷煙寒月，棲遲梵宇。一事傷心君落魄，兩鬢飄蕭未遇。有解憶、長安兒女。裘敝入門空太息，信古來、才命真相負。身世恨，共誰語。</p>
<br>
<p>點絳唇</p>
<p>小院新涼，晚來頓覺羅衫薄。不成孤酌，形影空酬酢。<br>
蕭寺憐君，別緒應蕭索。西風惡，夕陽吹角，一陣槐花落。</p>
<br>
<p>百字令　宿漢兒村</p>
<p>無情野火，趁西風燒遍、天涯芳草。榆塞重來冰雪裏，冷入鬢絲吹老。牧馬長嘶，征笳亂動，拼入愁懷抱。定知今夕，庾郎瘦損多少。<br>
便是腦滿腸肥，尚難消受，此荒煙落照。何況文園憔悴後，非復酒壚風調。回樂峰寒，受降城遠，夢向家山繞。茫茫百感，憑高唯有清嘯。</p>
<br>
<p>浣溪沙</p>
欲寄愁心朔雁邊，西風濁酒慘離顏。黃花時節碧雲天。<br>
古戍烽煙迷斥堠，夕陽村落解鞍韉。不知征戰幾人還。</p>
<br>
<p>浣溪沙</p>
<p>身向雲山那畔行。北風吹斷馬嘶聲。深秋遠塞若為情。<br>
一抹晚煙荒戍壘，半竿斜日舊關城。古今幽恨幾時平。</p>
<br>
<p>浣溪沙</p>
<p>已慣天涯莫浪愁，寒雲衰草漸成秋。漫因睡起又登樓。<br>
伴我蕭蕭惟代馬，笑人寂寂有牽牛。勞人只合一生休。</p>
<br>
<p>浣溪沙</p>
<p>萬裏陰山萬裏沙，誰將綠鬢鬥霜華。年來強半在天涯。<br>
魂夢不離金屈戍，畫國親展玉鴉叉。生憐瘦減一分花。</p>
<br>
<p>浣溪沙</p>
<p>楊柳千條送馬蹄，北來征雁舊南飛，客中誰與換春衣。<br>
終古閑情歸落照，一春幽夢逐遊絲，信回剛道別多時。</p>
<br>
<p>相見歡</p>
<p>微雲一抹遙峰，冷溶溶，恰與個人清曉畫眉同。<br>
紅蠟淚，青綾被，水沈濃，卻與黃茅野店聽西風。</p>
<br>
<p>南歌子　古戍</p>
<p>古戍飢鳥集，荒城野雉飛。何年劫火剩殘灰，試看英雄碧血，滿龍堆。<br>
玉帳空分壘，金笳已罷吹。東風回首盡成非，不道興亡命也，豈人為。</p>
<br>
<p>浪淘沙　望海</p>
<p>蜃闕半模糊，踏浪驚呼。任將蠡測笑江湖。沐日光華還浴月，我欲乘桴。<br>
釣得六鱉無？竿拂珊瑚。桑田清淺問麻姑。水氣浮天天接水，那是蓬壺？</p>
<br>
<p>好事近</p>
<p>馬首望青山，零落繁華如此。再向斷煙衰草，認蘚碑題字。<br>
休尋折戟話當年，只灑悲秋淚。斜日十三陵下，過新豐獵騎。</p>
<br>
<p>采桑子　九日</p>
<p>深秋絕塞誰相憶，木葉蕭蕭。鄉路迢迢。六曲屏山和夢遙。<br>
佳時倍惜風光別，不為登高。只覺魂銷。南雁歸時更寂寥。</p>
<br>
<p>南樓令　塞外重九</p>
<p>古木向人秋，驚蓬掠鬢稠。是重陽、何處堪愁。記得當年惆悵事，正風雨，下南樓。<br>
斷夢幾能留，香魂一哭休。怪涼蟬、空滿衾裯。霜落烏啼渾不睡，偏想出，舊風流。</p>
<br>
<p>點絳唇　黃花城早望</p>
<p>五夜光寒，照來積雪平於棧。西風何限，自起披衣看。<br>
對此茫茫，不覺成長嘆。何時旦，曉星欲散，飛起平沙雁。</p>
<br>
<p>蝶戀花　出塞</p>
<p>今古河山無定拒。畫角聲中，牧馬頻來去。滿目荒涼誰可語？西風吹老丹楓樹。<br>
從前幽怨應無數。鉄馬金戈，青塚黃昏路。一往情深深幾許？深山夕照深秋雨。</p>
<br>
<p>長相思</p>
<p>山一程，水一程，身向逾關那畔行，夜深千帳燈。<br>
風一更，雪一更，聒碎鄉心夢不成，故園無此聲。</p>
<br>
<p>如夢令</p>
<p>萬帳窮廬人醉，星影搖搖欲墜。歸夢隔狼河，又被河聲攪碎。還睡，還睡，解道醒來無味。</p>
<br>
<p>菩薩蠻</p>
<p>朔風吹散三更雪，倩魂猶戀桃花月。夢好莫催醒，由他好處行。<br>
無端聽畫角，枕畔紅冰薄。塞馬一聲嘶，殘星拂大旗。</p>
<br>
<p>菩薩蠻</p>
<p>為春憔悴留春住，那禁半霎催歸雨。深巷賣櫻桃，雨餘紅更嬌。<br>
黃昏清淚閣，忍便花飄泊。消得一聲鶯，東風三月情。</p>
<br>
<p>菩薩蠻</p>
<p>問君何事輕離別，一年能幾團圓月。楊柳乍如絲，故園春盡時。<br>
春歸歸不得，兩槳松花隔。舊事逐寒潮，啼鵑恨未消</p>
<br>
<p>菩薩蠻</p>
<p>榛荊滿眼山城路，征鴻不為愁人住。何處是長安，濕雲吹雨寒。<br>
絲絲心欲碎，應是悲秋淚。淚向客中多，歸時又奈何。</p>
<br>
<p>菩薩蠻</p>
<p>黃雲紫塞三千里，女牆西畔啼鳥起。落日萬山寒，蕭蕭獵馬還。<br>
笳聲聽不得，入夜空城黑。秋夢不歸家，殘燈落碎花。</p>
<br>
<p>清平樂</p>
<p>煙輕雨小，望裏青難了。一縷斷虹垂樹杪，又是亂山殘照。<br>
憑高目斷征途，暮雲千里平蕪。日夜河流東下，錦書應托雙魚。</p>
<br>
<p>清平樂</p>
<p>參橫月落，客緒從誰托。望裏家山雲漠漠，似有紅樓一角。<br>
不如意事年年，消磨絕塞風煙。輸與五陵公子，此時夢繞花前。</p>
<br>
<p>清平樂　彈琴峽題壁</p>
<p>泠泠徹夜，誰是知音者？如夢前朝何處也，一曲邊愁難寫。<br>
極天關塞雲中，人隨雁落西風。喚取紅襟翠袖，莫教淚灑英雄。</p>
<br>
<p>於中好</p>
<p>誰道陰山行路難。風毛雨血萬人歡。松梢露點沾鷹紲，蘆葉溪深沒馬鞍。<br>
依樹歇，映林看。黃羊高宴簇金盤。蕭蕭一夕霜風緊，卻擁貂裘怨早寒。</p>
<br>
<p>於中好</p>
<p>別緒如絲睡不成，那堪孤枕夢邊城。因聽紫塞三更雨，卻憶紅樓半夜燈。<br>
書鄭重，恨分明，天將愁味釀多情。起來呵手封題處，偏到鴛鴦兩字冰。</p>
<br>
<p>於中好</p>
<p>雁貼寒雲次第飛，向南猶自怨歸遲。誰能瘦馬關山道，又到西風撲鬢時。<br>
人杳杳，思依依，更無芳樹有鳥啼。憑將掃黛窗前月，持向今朝照別離。</p>
<br>
<p>生查子</p>
<p>短焰剔殘花，夜久邊聲寂。倦舞卻聞雞，暗覺青綾濕。<br>
天水接冥濛，一角西南白。欲渡浣花溪，遠夢輕無力。</p>
<br>
<p>滿庭芳</p>
<p>堠雪翻鴉，河冰躍馬，驚風吹度龍堆。陰燐夜泣，此景總堪悲。待向中宵起舞，無人處、那有村雞。只應是，金笳暗拍，一樣淚沾衣。<br>
須知今古事，棋枰勝負，翻覆如斯。嘆紛紛蠻觸，回首成非。剩得幾行青史，斜陽下、斷碣殘碑。年華共，混同江水，流去幾時回。</p>
<br>
<p>踏莎行</p>
<p>倚柳題箋，當花側帽，賞心應比驅馳好。錯教雙鬢受東風，看吹綠影成絲早。<br>
金殿寒鴉，玉階春草，就中冷暖和誰道？小樓明月鎮長閑，人生何事緇塵老。</p>
<br>
<p>浣溪沙</p>
<p>十裏湖光載酒遊，青簾低映白萍洲。西風聽徹采菱謳。<br>
沙岸有時雙袖擁，畫船何處一竿收。歸來無語晚妝樓。</p>
<br>
<p>漁父</p>
<p>收卻綸竿落照紅，秋風寧為翦芙蓉。<br>
人淡淡，水濛濛，吹入蘆花短笛中。</p>
<br>
<p>點絳唇　詠風蘭</p>
<p>別樣幽芬，更無濃艷開處。淩波欲去，且為東風住。<br>
忒煞蕭疏，怎耐秋如許？還還留取，冷香半縷，第一湘江雨。</p>
<br>
<p>眼兒媚　詠梅</p>
<p>莫把瓊花比澹妝，誰似白霓裳。別樣清幽，自然標格，莫近軸。<br>
冰肌玉骨天分付，兼付與淒涼。可憐遙夜，冷煙和月，疏影橫窗。</p>
<br>
<p>臨江仙　孤雁</p>
<p>霜冷離鴻驚失伴，有人同病相憐。擬憑尺素寄愁邊，愁多書屢易，雙淚落燈前。<br>
莫對月明思往事，也知消減年年。無端嘹唳一聲傳，西風吹只影，剛是早秋天。</p>
<br>
<p>卜運算元　新柳</p>
<p>嬌軟不勝垂，瘦怯那禁舞。多事年年二月風，翦出鵝黃縷。<br>
一種可憐生，落日和煙雨。蘇小門前長短條，即漸迷行處。</p>
<br>
<p>臨江仙　寒柳</p>
<p>飛絮飛花何處是？層冰積雪摧殘。疏疏一樹五更寒。愛他明月好，憔悴也相關。<br>
最是繁絲搖落後，轉教人憶春山。湔裙夢斷續應難。西風多少恨，吹不散眉彎。</p>
<br>
<p>采桑子</p>
<p>非關癖愛輕模樣，冷處偏佳。別有根芽，不是人間富貴花。<br>
謝娘別後誰能惜，飄泊天涯。寒月悲笳，萬裏西風瀚海沙。</p>
<br>
<p>減字木蘭花　新月</p>
<p>晚妝欲罷，更把纖眉臨鏡畫。准待分明，和雨和煙兩不勝。<br>
莫教星替，守取團圓終必遂。此夜紅樓，天上人間一樣愁。</p>
<br>
<p>望江南　詠弦月</p>
<p>初八月，半鏡上青霄。斜倚畫闌嬌不語，暗移梅影過紅橋，裙帶北風飄。</p>
<br>
<p>浣溪沙　薑女廟</p>
<p>海色殘陽影斷霓，寒濤日夜女郎祠。翠鈿塵網上蛛絲。<br>
澄海樓高空極目，望夫石在且留題。六王如夢祖龍非。</p>
<br>
<p>浣溪沙　紅橋懷古，和王阮亭韻</p>
<p>無恙年年汴水流。一聲水調短亭秋。舊時明月照揚州。<br>
曾是長隄牽錦纜，綠楊清瘦至今愁。玉鈎斜路近迷樓。</p>
<br>
<p>于中好　詠史</p>
<p>馬上吟成促渡江，分明閑氣屬閨房。生憎久閉金鋪暗，花冷回心玉一床。<br>
添哽咽，足淒涼。誰教生得滿身香。只今西海年年月，猶為蕭家照斷腸。</p>
<br>
<p>采桑子</p>
<p>那能寂寞芳菲節，欲話生平。夜已三更。一闋悲歌淚暗零。<br>
須知秋葉春花促，點鬢星星。遇酒須傾，莫問千秋萬歲名。</p>
<br>
<p>點絳唇</p>
<p>一種蛾眉，下弦不似初弦好。庚郎未老，何事傷心早？<br>
素壁斜輝，竹影橫窗掃。空房悄，鳥啼欲曉，又下西樓了。</p>
<br>
<p>朝中措</p>
<p>蜀弦秦柱不關情，盡日掩雲屏。已惜輕翎退粉，更嫌弱絮為萍。<br>
東風多事，餘寒吹散，烘暖微酲。看盡一簾紅雨，為誰親繫花鈴？</p>
<br>
<p>天仙子　淥水亭秋夜</p>
<p>水浴涼蟾風入袂，魚鱗觸損金波碎。好天良夜酒盈樽，心自醉，愁難睡，西南月落城鳥起。</p>
<br>
<p>浣溪沙</p>
<p>殘雪凝輝冷畫屏。落梅橫笛已三更，更無人處月朧明。<br>
我是人間惆悵客，知君何事淚縱橫。斷腸聲裏憶平生。</p>
<br>
<p>浣溪沙</p>
<p>伏雨朝寒悉不勝，那能還傍杏花行。去年高摘鬥輕盈。<br>
漫惹爐煙雙袖紫，空將酒暈一衫青。人間何處問多情。</p>
<br>
<p>虞美人</p>
<p>殘燈風滅爐煙冷，相伴唯孤影。判叫狼藉醉清樽，為問世間醒眼是何人。<br>
難逢易散花間酒，飲罷空搔首。閑愁總付醉來眠，只恐醒時依舊到樽前。</p>
<br>
<p>風流子　秋郊射獵</p>
<p>平原草枯矣，重陽後，黃葉樹騷騷。記玉勒青絲，落花時節，曾逢拾翠，忽聽吹簫。今來是、燒痕殘碧盡，霜影亂紅凋。秋水映空，寒煙如績，皂雕飛處，天慘雲高。<br>
人生須行樂，君知否。容易兩鬢蕭蕭。自與東君作別，剗地無聊。算功名何許，此身博得，短衣射虎，沽酒西郊。便向夕陽影裏，倚馬揮毫。</p>
<br>
<p>清平樂</p>
<p>將愁不去，秋色行難住。六曲屏山深院宇，日日風風雨雨。<br>
雨晴籬菊初香，人言此日重陽。回首涼雲暮葉，黃昏無限思量。</p>
<br>
<p>琵琶仙　中秋</p>
<p>碧海年年，試問取、冰輪為誰圓缺？吹到一片秋香，清輝了如雪。愁中看好天良夜，知道盡成悲咽。只影而今，那堪重對，舊時明月。<br>
花徑裏、戲捉迷藏，曾惹下蕭蕭井梧葉。記否輕紈小扇，又幾番涼熱。只落得、填膺百感，總茫茫、不關離別。一任紫玉無情，夜寒吹裂。</p>
<br>
<p>菩薩蠻</p>
<p>曉寒瘦著西南月，丁丁漏箭餘香咽。春已十分宜，東風無是非。<br>
蜀魂羞顧影，玉照斜紅冷。誰唱《後庭花》，新年憶舊家。</p>
<br>
<p>於中好</p>
<p>獨背諓隄上小樓，誰家玉笛韻偏幽。一行白雁遙天暮，幾點黃花滿地秋。<br>
驚節序，嘆沈浮，穠華如夢水東流。人間所事堪惆悵，莫向橫塘問舊遊。</p>
<br>
<p>於中好</p>
<p>小構園林寂不嘩，疏籬曲徑仿山家。晝長吟罷風流子，忽聽楸枰響碧紗。<br>
添竹石，伴煙霞。擬憑尊酒慰年華。休嗟髀裏今生肉，努力春來自種花。</p>
<br>
<p>水調歌頭　題西山秋爽圖</p>
<p>空山梵音靜，水月影俱沈。悠然一境人外，都不許塵侵。歲晚憶曾遊處，猶記半竿斜照，一抹映疏林。絕頂茅庵裏，老衲正孤吟。<br>
雲中錫，溪頭釣，澗邊琴。此生著歲兩屐，誰識臥遊心。准擬乘風歸去，錯向槐安回首，何日得投簪。布襪青鞋約，但向畫圖尋。</p>
<br>
<p>明月棹孤舟　海澱</p>
<p>一片亭亭空凝佇。趁西風霓裳偏舞。白鳥驚飛，菰蒲葉亂，斷續浣紗人語。<br>
丹碧駁殘秋夜雨。風吹去采菱越女。轆轤聲斷，昏鴉欲起，多少博山情緒。</p>
<br>
<p>昭君怨</p>
<p>暮雨絲絲吹濕，倦柳愁荷風急。瘦骨不禁秋，總成愁。<br>
別有心情怎說。未是訴愁時節。譙鼓已三更，夢須成。</p>
<br>
<p>赤棗子</p>
<p>風淅淅，雨績績。難怪春愁細細添。記不分明疑是夢，夢來還隔一重簾。</p>
<br>
<p>臨江仙</p>
<p>絲雨如塵雲著水，嫣香碎拾吳宮。百花冷暖避東風，酷憐嬌易散，燕子學偎紅。<br>
人說病宜隨月減，懨懨卻與春同。可能留蝶抱花叢，不成雙夢影，翻笑杏梁空。</p>
<br>
<p>酒泉子</p>
<p>謝欲荼蘼，一片月明如水。篆香消，猶未睡，早鴉啼。<br>
嫩寒無賴羅衣薄，休傍闌杆角。最愁人，燈欲落，雁還飛。</p>
