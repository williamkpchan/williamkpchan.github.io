<head>
<meta http-equiv="Content-Type" content="text/html; charset=gb2312" target=_blank>
</head>
<body bgcolor="#000000" text="#109030" leftmargin="200" topmargin="10" marginwidth="200" link="#00CCCC" vlink="#CC66CC" alink="#FFFF00" target=_blank>
<FONT size=3>


子夜四时歌 <br>（南朝乐府民歌）<br><br>
《子夜四时歌》为南朝乐府民歌，收录在宋代郭茂倩所编《乐府诗集》中，属“清商曲辞・吴声歌曲”，相传是晋代一名叫子夜的女子创制，多写哀怨或眷恋之情。现存七十五首，其中春歌二十首，夏歌二十首，秋歌十八首，冬歌十七首。又称《吴声四时歌》或《子夜吴歌》，简称《四时歌》。<br>
收录在宋代郭茂倩所编《乐府诗集》中<br><br>
目录<br><br>
1 子夜四时歌<br>
2 子夜四时歌之春歌二十首<br>
3 子夜四时歌之夏歌二十首<br>
4 子夜四时歌之秋歌十八首<br>
5 子夜四时歌之冬歌十七首<br><br>
子夜四时歌<br><br>
南朝乐府民歌大多是女子所唱的情歌。与后世婉约派词风的含蓄不同，乐府民歌大多质朴坦率，简单易懂。虽然这类情歌中也有轻俗浮艳的作品，但纵观《子夜四时歌》全篇，婉约清丽者有之，质朴清新者有之，细腻缠绵者有之，大胆率真者有之，且因民歌本身的歌谣性质，音节摇曳，朗朗上口，实为值得一背的好诗。<br><br>
子夜四时歌之春歌二十首<br><br>
春风动春心，流目瞩山林。山林多奇采，阳鸟吐清音。<br>
绿荑带长路，丹椒重紫茎。流吹出郊外，共欢弄春英。<br>
光风流月初，新林锦花舒。情人戏春月，窈窕曳罗裾。<br>
妖冶颜荡骀，景色复多媚。温风入南牖，织妇怀春意。<br><br>
碧楼冥初月，罗绮垂新风。含春未及歌，桂酒发清容。<br>
杜鹃竹里鸣，梅花落满道。燕女游春月，罗裳曳芳草。<br>
朱光照绿苑，丹华粲罗星。那能闺中绣，独无怀春情。<br>
鲜云媚朱景，芳风散林花。佳人步春苑，绣带飞纷葩。<br><br>
罗裳迮红袖，玉钗明月。冶游步春露，艳觅同心郎。<br>
春林花多媚，春鸟意多哀。春风复多情，吹我罗裳开。<br>
新燕弄初调，杜鹃竞晨鸣。画眉忘注口，游步散春情。<br>
梅花落已尽，柳花随风散。叹我当春年，无人相要唤。<br><br>
昔别雁集渚，今还燕巢梁。敢辞岁月久，但使逢春阳。<br>
春园花就黄，阳池水方渌。酌酒初满杯，调弦始终曲。<br>
娉婷扬袖舞，阿那曲身轻。照灼兰光在，容冶春风生。<br>
阿那曜姿舞，透迤唱新歌。翠衣发华洛，回情一见过。<br><br>
明月照桂林，初花锦绣色。谁能不相思，独在机中织。<br>
崎岖与时竞，不复自顾虑。春风振荣林，常恐华落去。<br>
思见春花月，含笑当道路。逢侬多欲`，可怜持自误。<br>
自从别欢后，叹声不绝响。黄檗向春生，苦心随日长。<br><br>
子夜四时歌之夏歌二十首<br><br>
高堂不作壁，招取四面风。吹欢罗裳开，动侬含笑容。<br>
反覆华簟上，屏帐了不施。郎君未可前，等我整容仪。<br>
开春初无欢，秋冬更增凄。共戏炎暑月，还觉两情谐。<br>
春别犹春恋，夏还情更久。罗帐为谁褰，双枕何时有？<br><br>
叠扇放床上，企想远风来。轻袖拂华妆，窈窕登高台。<br>
含桃已中食，郎赠合欢扇。深感同心意，兰室期相见。<br>
田蚕事已毕，思妇犹苦身。当暑理服，持寄与行人。<br>
朝登凉台上，夕宿兰池里。乘月采芙蓉，夜夜得莲子。<br><br>
暑盛静无风，夏云薄暮起。携手密叶下，浮瓜沉朱李。<br>
郁蒸仲暑月，长啸出湖边。芙蓉始结叶，花艳未成莲。<br>
适见戴青幡，三春已复倾。林鹊改初调，林中夏蝉鸣。<br>
春桃初发红，惜色恐侬`。朱夏花落去，谁复相寻觅。<br><br>
昔别春风起，今还夏云浮。路遥日月促，非是我淹留。<br>
青荷盖渌水，芙蓉葩红鲜。郎见欲采我，我心欲怀莲。<br>
四周芙蓉池，朱堂敝无壁。珍簟镂玉床，缱绻任怀适。<br>
赫赫盛阳月，无侬不握扇。窈窕瑶台女，冶游戏凉殿。<br><br>
春倾桑叶尽，夏开蚕务毕。昼夜理机缚，知欲早成匹。<br>
情知三夏熬，今日偏独甚。香巾拂玉席，共郎登楼寝。<br>
轻衣不重彩，飙风故不凉。三伏何时过，许侬红粉妆。<br>
盛暑非游节，百虑相缠绵。泛舟芙蓉湖，散思莲子间。<br><br>
子夜四时歌之秋歌十八首<br><br>
风清觉时凉，明月天色高。佳人理寒服，万结砧杵劳。<br>
清露凝如玉，凉风中夜发。情人不还卧，冶游步明月。<br>
鸿雁搴南去，乳燕指北飞。征人难为思，愿逐秋风归。<br>
开窗秋月光，灭烛解罗裳。合笑帷幌里，举体兰蕙香。<br><br>
适忆三阳初，今已九秋暮。追逐泰始乐，不觉华年度。<br>
飘飘初秋夕，明月耀秋辉。握腕同游戏，庭含媚素归。<br>
秋夜凉风起，天高星月明。兰房竞妆饰，绮帐待双情。<br>
凉秋开窗寝，斜月垂光照。中宵无人语，罗幌有双笑。<br><br>
金风扇素节，玉露凝成霜。登高去来雁，惆怅客心伤。<br>
草木不常荣，憔悴为秋霜。今遇泰始世，年逢九春阳。<br>
自从别欢来，何日不相思。常恐秋叶零，无复莲条时。<br>
掘作九州池，尽是大宅里。处处种芙蓉，婉转得莲子。<br><br>
初寒八九月，独缠自络丝。寒衣尚未了，郎唤侬底为？<br>
秋爱两两雁，春感双双燕。兰鹰接野鸡，雉落谁当见？<br>
仰头看桐树，桐花特可怜。愿天无霜雪，梧子结千年。<br>
白露朝夕生，秋风凄长夜。忆郎须寒服，乘月捣白素。<br><br>
秋风入窗里，罗帐起飘r。仰头看明月，寄情千里光。<br>
别在三阳初，望还九秋暮。恶见东流水，终年不西顾。<br>
子夜四时歌之冬歌十七首<br><br>
渊冰厚三尺，素雪覆千里。我心如松柏，君情复何似？<br>
涂涩无人行，冒寒往相觅。若不信侬时，但看雪上迹。<br>
寒鸟依高树，枯林鸣悲风。为欢憔悴尽，那得好颜容。<br>
夜半冒霜来，见我辄怨唱。怀冰暗中倚，已寒不蒙亮。<br><br>
蹑履步荒林，萧索悲人情。一唱泰始乐，沽草衔花生。<br>
昔别春草绿，今还墀雪盈。谁知相思老，玄鬓白发生。<br>
寒云浮天凝，积雪冰川波。连山结玉岩，修庭振琼柯。<br>
炭炉却夜寒，重抱坐叠褥。与郎对华榻，弦歌秉兰烛。<br><br>
天寒岁欲暮，朔风舞飞雪。怀人重衾寝，故有三夏热。<br>
冬林叶落尽，逢春已复曜。葵藿生谷底，倾心不蒙照。<br>
朔风洒霰雨，绿池莲水结。愿欢攘皓腕，共弄初落雪。<br>
严霜白草木，寒风昼夜起。感时为欢叹，霜鬓不可视。<br><br>
何处结同心，西陵柏树下。晃荡无四壁，严霜冻杀我。<br>
白雪停阴冈，丹华耀阳林。何必丝与竹，山水有清音。<br>
未尝经辛苦，无故强相矜。欲知千里寒，但看井水冰。<br>
果欲结金兰，但看松柏林。经霜不堕地，岁寒无异心。<br><br>
适见三阳日，寒蝉已复鸣。感时为欢叹，白发绿鬓生。<br>